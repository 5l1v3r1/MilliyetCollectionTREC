<DOC>
<DOCNO> 243974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko18.html </URL>
<DATE> 2004/05/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"Yeni Türk Lirası'na geçebilmek için tüm kuruluşlara görev düşüyor" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Yeni Türk Lirası'na YTL sorunsuz bir şekilde geçebilmek için tüm kuruluşlara görev ve sorumluluk düştüğünü belirterek, ''Biz de ASO olarak görev ve sorumluluklarımızı yerine getirmeye bugünden itibaren başlamış oluyoruz'' dedi. 
     Çağlayan, ASO tarafından hazırlanan ''Yeni Türk Lirası'na Geçiş'' konulu çalışmayı, bugün düzenlediği basın toplantısı ile açıkladı. 
     Uzun yıllardır yaşanan yüksek enflasyon nedeniyle Türkiye'nin bol sıfırlı bir TL'ye sahip olduğunu anlatan Çağlayan, 2005 yılının başında TL'den 6 sıfırın atılacağını Türkiye Cumhuriyeti'nin para biriminin Yeni Türk Lirası ve alt biriminin de Yeni Kuruş olacağını hatırlattı. Çağlayan, bu para operasyonunun, devletin birimlerine, sanayicilere, işadamlarına, basına ve halka önemli görev ve sorumluluklar getirdiğini vurguladı. 
     ASO olarak sorumluluklarını yerine getirmeye ''Yeni Türk Lirası'na Geçiş'' çalışmasıyla başlamış olduklarını ifade eden Çağlayan, konuşmasına esprili bir şekilde şöyle devam etti 
     ''Ben 6 sıfır atılması kararını desteklerken ve bu çalışmayı yapmaya karar verirken, bir Galatasaraylı olarak tarihteki tüm 6-0'ların silineceğini zannetmiştim. Ama gelin görün ki ne yazık ki çıkan yasada böyle bir hüküm bulunmamaktadır. Sanıyorum 6-0 silinince başkalarının 5-0'lar da silinsin diyeceğinden çekinmişlerdir. 6 sıfır atılması sayesinde eski Türk filmleri de genç kuşak tarafından daha iyi anlaşılabilecek, Hulusi Kentmen gibi gerçek milyonerler ortaya çıkacak, milyarderlerin sayısı herhalde azalacaktır. 31 Aralık'ta trilyoner olarak uykuya dalanlar sabah milyoner olarak uyanacaklar. Siyasilerimiz 50 yıl önce olduğu gibi her mahallede bir milyoner yaratacağız diyebileceklerdir.'' ASO olarak, para operasyonunu çok önemsediklerini ve bunu bir ''şartlı tahliye yasası'' gibi değerlendirdiklerini anlatan Çağlayan, ''TL, yanlış ekonomik politikaların kurbanı olarak çok sıfırlı bir itibarsızlığa mahkum olmuştu. Eğer istikrar politikaları ciddiyetle sürdürülmezse YTL, yine bol sıfırlı olarak cezasını çekmeye, kaldığı yerden devam edecektir'' diye konuştu. 
     
     NEDEN 6 SIFIR 
     TL'den 6 sıfırın atılma nedenlerini anlatan ASO Başkanı, Merkez Bankası'nın parasından sıfır atan ülkelerden faydalanarak oluşturduğu 6 sıfır atma yönteminin, ulusal duygularda incinme yaşanmaması ve uluslararası kayıt ve istatistiklerde en az kargaşa yaratacak olması nedeniyle en akılcı yöntem olarak olarak gözüktüğünü söyledi. 
     Birçok satıcının etiketlerde sıfırı attığını ve aslında vatandaş açısından sıfır atma operasyonun gerçekleşmiş olduğunu da belirten Çağlayan, YTL uygulaması ile bunun sadece ''resmiyet''e dönüşeceğini vurguladı. 
     Çağlayan, ''Yani YTL uygulaması ile ulusal paramızın saygınlığının sağlanması, kayıt ve tüm işlemlerde sadelik ve işlerlik, bankacılık işlemlerinde rahatlık ve banknot üretim maliyetlerindeki azalma olarak özetlenen maddi ve teknik faydalar ortaya çıkacaktır'' diye konuştu. 
     ASO Başkanı, para operasyonunun gerekçelerine, mevcut durumda para yanılgısının yarattığı hesap yapamama ve psikolojik açıdan ulusal paradan kaçışın yol açtığı sıkıntıları da eklemenin mümkün olduğunu söyledi. 
     
     OPERASYON SIRASINDA ORTAYA ÇIKACAK MALİYETLER 
     Paradan 6 sıfır atılması yöntemi ile ortaya çıkabilecek maliyetlere de değinen Çağlayan, bunların ''genel ekonomik maliyetler, zaman maliyetleri ve menü maliyetleri'' olduğunu söyledi. 
     Genel ekonomik maliyetler kapsamında en önemli maliyetin ''enflasyon'' olacağını belirten Çağlayan, etiketlerdeki küsuratların yuvarlanması nedeniyle bir miktar fiyat artışı olabileceğine dikkat çekti. 
     YTL'ye geçişle birlikte banka, vergi daireleri, hastane, sigorta kuruluşları gibi kurum ve kuruluşların, işletmelerin, tüm yazılım, elektronik işlemci, muhasebe kayıtları, tüm ödeme sistem ve araçlarının, ATM'lerinin bilanço ve istatistikleri gibi unsurların geriye dönük olarak düzeltileceğine dikkat çeken Çağlayan, bunların da yüklü bir maliyet getirdiğini kaydetti. 
     Çağlayan, TL'nin YTL'ye dönüşümünde ortaya çıkacak bürokratik eziyete izin verilmemesi gerektiğini, aksi taktirde TL'den dövize yönelmeler olabileceğini de vurguladı. 
     Turizm konusunun Türkiye için hayati önem arz ettiğine de dikkat çeken Çağlayan, yabancı konutları rahatsız etmeyecek ve endişelenmelerine yol açmayacak tanıtım kampanyalarına yönetmek gerektiğini söyledi. 
     
     MALİYE BAKANLIĞI'NA UYARI 
     Çağlayan, YTL ile girilecek yeni dönemde vatandaşın verdiği her türlü beyannamenin nasıl düzenleneceğinin çok açık hale getirilmesi ve doğabilecek kargaşa için şimdiden önlem alınması gerektiğini belirterek, şunları söyledi 
     ''Özellikle Maliye Bakanlığımız tarafından YTL uygulaması fırsat bilinerek vergi matrahlarında da ilave vergi yükü getirecek bir vergi yuvarlaması yapılmamalıdır. SSK bildirgeleri ve vergi tahakkukları ile gümrük beyannameleri aklımıza SSK'nın, Maliye Bakanlığı'nın ve Gümrük Teşkilatı'nın YTL'ye ne kadar hazırlıklı olduğu sorusunu getirmemelidir. Maliye Bakanlığı ve SSK'nın otomasyon sisteminin YTL'ye uygun olması gerekir. Aksi takdirde büyük tıkanıklıklar yaşanabilir.'' Benzin pompalarının bu Ağustos'ta yazar kasalı olacağını ve bu programların TL'ye göre yapılacağını belirten Çağlayan, 4 ay sonra ise bu programların tekrar değişeceğini ve bu defa YTL'ye göre ayarlanacağını söyledi. ASO Başkanı, ''Bu masraf ve kargaşanın önlenmesi için bu uygulamanın 1 Ocak 2005'e ertelenmesinde yarar vardır'' dedi. 
     
     YTL DANIŞMA HATTI 
     Para operasyonunda tüm kurum ve kuruluşlara görev düştüğünü, bu konuda ASO'nun da görev ve sorumlulukları olduğunu belirten Çağlayan, ''YTL'ye Geçiş'' çalışması ile kendilerine düşen görev ve sorumlulukları yerine getirmeye başladıklarını bildirdi. 
     ASO olarak her ay YTL konusunda halkın düşüncelerini ve endişelerini içeren bir anket yapacaklarını belirten Çağlayan, ayrıca YTL'ye geçiş konusundaki sorularını cevaplamak üzere kendi bünyelerinde bir ''YTL Danışma Hattı'' kurduklarını bildirdi. Çağlayan, ''0800 314 33 03'' nolu ücretsiz danışma hattını arayan herkesin konuyla ilgili sorularının yanıtlanacağını söyledi. 
     
     MADENİ PARANIN DURUMU 
     YTL'ye geçişle birlikte madeni paranın artacağını ve yaklaşık 7 bin ton madeni para basılacağını anlatan Çağlayan, madeni para basma işi ile ilgili ihalenin 2 gün önce yapıldığını hatırlattı. 
     Madeni paraların üzerine yazı yazma işleminin sadece darphane tarafından yapıldığı için bu işlemin yetiştirilmesinde sıkıntılar olabileceğinin ifade edildiğini belirten Çağlayan, ilgili kuruluşlar arasında mutlaka iyi bir koordinasyonun sağlanması gerektiğini vurguladı. 
     Operasyonun başarılı olabilmesi için toplamsal desteğin sağlanması gerektiğine de dikkat çeken Çağlayan, bunun için Merkez Bankası'nın YTL ile ilgili promosyon çalışmalarını iyi bir şekilde yürütmesi gerektiğini bildirdi. 
     
</TEXT>
</DOC>
