<DOC>
<DOCNO> 202555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur10.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk havada nasıl giyinmeliyiz 
</HEADLINE>
<TEXT>

     Soğuk havadan korunmak için, çok kalın kıyafetler yerine, daha ince ama üst üste giyinmenin yarar sağladığı belirtiliyor. 
     Uludağ Üniversitesi UÜ Tıp Fakültesi Halk Sağlığı Anabilim Dalı Başkanı Prof. Dr. Hamdi Aytekin, soğuk havalarda vücut direncinin ve ısısının korunabilmesi için, mevsimsel şartlara uygun giyinilmesi gerektiğini belirtti. 
     Soğuk havalarda, direncin azalması sonucu vücudun hastalıklara karşı zayıf düştüğünü ifade eden Aytekin, ''Soğuk havalarda akciğer hastalıkları, solunum yolu enfeksiyonları, grip, nezle gibi hastalıklarda artış görülüyor. Soğuk hava tek başına hastalık yapmaz, sadece kolaylaştırıcı rol oynar'' dedi. 
     Aytekin, kış aylarında daha fazla kaloriye ihtiyacı duyulduğunu, soğuktan korunmak için iyi ve dengeli beslenmenin yanı sıra iyi giyinmenin önemli olduğunu söyledi. 
     Soğuk havalarda kıyafet seçimine dikkat edilmesinin büyük önem taşıdığını dile getiren Aytekin, kalın kıyafetler yerine, ince ama üst üste birkaç kat giysinin tercih edilmesi gerektiğini bildirdi. 
     Giysilerin pamuklu ve yünlü olmasının soğuktan korunmada önemli rol oynadığını anlatan Aytekin, bunun yanı sıra terlettikleri için sentetik kıyafetlerden uzak durulması gerektiğinin altını çizdi. 
     
     ALKOLE DİKKAT 

     Aytekin, kış aylarında mümkün olduğunca az alkol alınması gerektiğini ifade ederek, ''Çünkü, alkol alındığında damarlar genişler. Bu da vücudun daha fazla ısı kaybetmesine neden olur. İnsanlar, alkol aldıklarında ısındıklarını sanıyorlar. Ama aslında sadece soğuğu hissetmiyorlar. Alkol alanların donmaları daha kolay olur'' dedi. 
     Kalp hastalarının soğuk havalarda krizi geçirme riskinin arttığını vurgulayan Aytekin, ''Soğuk havada damarlar daralır. Bu durum da kalbin daha çok çalışmasına neden olur. Bu nedenle yaşlı kişiler ve kalp hastası olanlar mümkün olduğunca dışarı çıkmamalı, çıktıklarında da giyeceklerine dikkat etmeli'' diye konuştu. 
     
</TEXT>
</DOC>
