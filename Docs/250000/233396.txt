<DOC>
<DOCNO> 233396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun06.html </URL>
<DATE> 2004/04/21/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Boucher "İkinci bir anlaşma, başka fırsat, yeni müzakere yok" 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Kıbrıslı Rumlar'ın, Annan planı çerçevesinde Türkiye'nin Ada'dan asker çekme anlaşmasına uymayabileceği korkusunu taşıdığı görüşüne karşılık, Türkler'in plana uyma kararlılığını ortaya koyduğunu söyledi. 
     Boucher, BM Genel Sekreteri Kofi Annan'ın 19 Nisan'da, BM Güvenlik Konseyi'ne, Kıbrıslılar'ın ''evet'' oyu vermesini cesaretlendirecek karar çıkarılması amacıyla rapor sunduğunu hatırlattı. 
     BMGK'nın şimdi bu raporu incelediğini ve nasıl destek verebileceğine baktığını belirten Boucher, ABD'nin, bu kararın bu hafta, referandumlardan önce çıkması gerektiğine inandığını kaydetti. Boucher, ''Tasarı, Kıbrıslılar'a istedikleri cesareti vermeli. BM, çözüm planına tüm ağırlığını koyduğunu ve bütün tarafların, çözüm olduktan sonra yükümlülüklerini karşılayacağını göstermeli'' dedi. 
     Bir gazetecinin, ''tasarıda, Kıbrıslı Rumlar'ın, Türkler'in çok sayıda asker çekmeyeceği korkusunu giderecek ne var '' sorusu üzerine Boucher, ''Tasarının kilit noktası, BMGK'dan plana güçlü bir onay verilmesidir. Böylece, uluslararası camianın, planın dikkatli bir şekilde uygulanmasını izleyeceğini garanti etmiş oluyoruz. 
     Planın arkasına BMGK kararı konulmuş oluyor. Bir taraf ya da diğerinin anlaşmayı uygulamayacağı korkusu gideriliyor. Türkler, gerçekten de açıkça planı uygulama kararlılıklarını belirttiler'' yanıtını verdi. 
     Boucher, Rum asıllı Amerikalılar'ın, ABD Başkanı George W. Bush'tan, Annan planının tamamen değiştirilmesini istediği yönündeki bir soru üzerine, ''İkinci bir anlaşma yok. Başka fırsat, yeni müzakere yok'' diyerek, bu talebin mümkün olmadığına işaret etti. 
     Boucher, ertelemeyle bir yere varılamayacağına inandıklarını, bugüne kadar Kıbrıs meselesinin bütün boyutlarının müzakerelerde ortaya konulduğunu söyledi. Richard Boucher, ''Şimdi plan seçmenlerin önünde. İnsanlar evlerine dönecek, askerler Ada'dan ayrılacak, toprak düzenlemeleri yapılacak, Kıbrıslı Türkler tanımlanacak'' dedi. 
     
</TEXT>
</DOC>
