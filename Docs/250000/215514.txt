<DOC>
<DOCNO> 215514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sonspo19.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'ten yeni sözleşmeye yeşil ışık 
</HEADLINE>
<TEXT>

     Milli Takımlar Teknik Direktörü Şenol Güneş, Avrupa Şampiyonası'na katılma hakkını elde edememelerine rağmen, pes etmediklerini, tüm hazırlıkları 2006 Dünya Şampiyonası için yaptıklarını belirtti. 
     Güneş, 2006 Dünya Şampiyonası'nın ilk özel karşılaşmasını 18 Şubat'ta Adana'da Danimarka ile yapacaklarını belirterek, Dünya Şampiyonası'na 7-8 özel maç yaparak hazırlanacaklarını kaydetti. 
     Danimarka'nın Avrupa Şampiyonası'na katılmaya hak kazanan güçlü bir ekip olduğuna işaret eden Güneş, şunları söyledi 
     "Dünya Şampiyonası'na hazırlık maçları için 3 rakibimizin adı ve oynayacağımız tarihler belli oldu. 18 Şubat'ta Danimarka, 31 Mart'ta Hırvatistan, 28 Nisan'da ise Belçika ile hazırlık maçları yapacağız. Danimarka son yaptığı 25 maçın sadece 3'ünü kaybeden ve oyuncularının büyük bölümü Danimarka dışında oynayan fizik gücü yüksek bir ekip. Özel maç da olsa kazanmayı arzuluyoruz. Adana hem iklim ve potansiyel olarak hem de sıcakkanlı sporseverlere sahip bir kent. Herkesin maça gelerek bizlere destek vermelerini bekliyoruz." Güneş, 13'ü Türkiye liglerinden olmak üzere toplam 18 kulüpten 25 futbolcuyu kampa davet ettiklerini ifade ederek, bunlardan 10'unun ilk kez A Milli Takım'a çağrıldığunu söyledi. 
     Milli Takımı gençleştirdiklerini belirten Güneş, "Ancak bu durum deneyimli oyuncuları bir daha milli takımlara çağırmayacağız anlamına gelmez. Yardımcılarımla birlikte tüm maçları izliyoruz" dedi. 
     
     YEŞİL IŞIK 

     Güneş, sözlerini şöyle sürdürdü 
     "Milli Takımlar Teknik Direktörü olarak, bizim vizyonumuz, misyonumuz ve heyacanımızda değişiklik yok. Ancak kulüplerde ekonomik sıkıntı, UEFA kriterlerine uyum, kazanma baskısı nedeniyle sporculardaki stres ve gerginlik, ister istemez futbolun kalitesini düşürüyor. Bizim inancımızda değişiklik yok. Ekip çalışması içinde, spor medyasının da desteğiyle başarılarımızın süreceğine inanıyorum. Avrupa Şampiyonası'na katılamadık ancak pes de etmedik. Dünya futbolunda da zaman zaman düşüşler yaşanır." Güneş, Haziran ayı sonunda sözleşmesinin sona erdiğini, görev verilmesi durumunda Milli Takımlar Teknik Direktörlüğü görevini severek kabul edeceğini söyledi. 
     A Milli Takım saat 19.00'da Adana 5 Ocak Stadı'nda ilk antrenmanını yaptıktan sonra, akşam Adana HiltonSA'da kampa girecek. 

     
</TEXT>
</DOC>
