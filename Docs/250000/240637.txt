<DOC>
<DOCNO> 240637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun03.html </URL>
<DATE> 2004/05/17/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
İsrail, "güvenlik çukuru" kazmaya hazırlanıyor... 
</HEADLINE>
<TEXT>

     İsrail'in, Gazze şeridinin güneyinde ''güvenlik çukuru'' açmaya hazırlandığı bildirildi. 
     İsrail'deki özel televizyon kanallarından biri, ordunun, devriye birliklerini Filistin militanlarının saldırılarından korumak amacıyla 20 metre derinlikte, en az 60 metre genişlikte çukur açacağını haber verdi. Özel televizyon kanalının yayınında, ''güvenlik çukurunun'', Mısır sınırı boyunca açılacağı belirtildi, ancak uzunluğu hakkında bilgi verilmedi. 
     Haberde, kanal açma işlemi sırasında Filistinlilere ait çok sayıda ''boş'' evin de yıkılacağı bildirildi. 
     Askeri kaynaklar, konuyla ilgili açıklama yapmadı. 
     Gazze şeridinin Mısır sınırı yakınlarındaki Refah'ta, geçen Çarşamba ile Cuma günleri arasında, 7 İsrail askeri Filistinli militanlarca öldürülmüştü. 
     
</TEXT>
</DOC>
