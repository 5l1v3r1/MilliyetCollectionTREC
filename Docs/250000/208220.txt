<DOC>
<DOCNO> 208220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/guncel/gun01.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya çatışmasındaki sır perdesi kalktı 
</HEADLINE>
<TEXT>

   1999 yılında Bayrampaşa Cezaevi'nde sekiz kişinin ölümüyle sonuçlanan çatışmada silahların nasıl girdiği cep konuşmalarından ortaya çıktı 
      ŞÜKRAN ÖZÇAKMAK İstanbul 
   
   Bayrampaşa Cezaevi'nde sekiz tutuklu ve hükümlünün ölümüyle sonuçlanan silahlı çatışma, dört yıl sonra polisin bir başka olaya ilişkin dinlediği telefon görüşmeleri ve savcıya gönderilen mektupla yeni boyut kazandı. Savcı, Sedat Peker, Mecnun Otyakmaz ve Hakan Çillioğlu hakkında azmettirici olduğu iddiasıyla müebbet hapis istedi. 
   Yer Bayrampaşa Cezaevi, tarih 20 Aralık 1999... Bir yanda Alaattin Çakıcı'nın yeğeni Kenan Ali Gürsel ve adamları, diğer yanda Peker'in adamları olduğu iddia edilen Hakan Çillioğlu ve diğerleri. Aralarında yedi çelik kapı vardı. Silahlar önce cezaevi müdürünün odasında patladı. 
   
   Silahlar müdürden 
   İddiaya göre Çillioğlu, Gürsel'i öldürmüştü. Ardından iki grup arasında silahlı çatışma çıktı. Eyüp 1. Ağır Ceza Mahkemesi'nde açılan 32 sanıklı davada ne tetiği çektiren vardı, ne de silahın cezaevine nasıl girdiğini bilen. 
   Olayın üçüncü yılında sanıklar tahliye oldu. Olay unutulmuştu, ta ki polis, bir başka suç nedeniyle peşine düştüğü Çillioğlu'nun konuşmasını mahkeme kararıyla dinleyene kadar. Telefon kayıtlarına göre Peker'in avukatı olarak bilinen Hakkı Kurtuluş'u arayan Çillioğlu, cezaevindeki olayların Peker'in talimatıyla işlendiğini öne sürerek, kendisine sahip çıkılmamasından yakınıyordu. Başka bir suçtan Edirne F Tipi Cezaevi'ne konulan Çillioğlu'nun, geçen eylülde başsavcılığa gönderdiği mektup davaya yeni boyut kazandıran ikinci unsur oldu. Çillioğlu mektubunda şöyle diyordu "Peker, Özel Tip Müdürü Mahir Beye 50 milyar lira verdi. Bize 'Eniştesi Mecnun Otyakmaz'ın silah getireceğini, ayrıca cezaevi müdürlerinin de gerekli olması halinde silah vereceğini' anlattı. Silahları cezaevine Mecnun sokmuştu. Müdür Bey ile beraber dağıttı." 
   
   
</TEXT>
</DOC>
