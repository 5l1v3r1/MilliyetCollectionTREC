<DOC>
<DOCNO> 247071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun08.html </URL>
<DATE> 2004/06/11/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM'de Rusya ve Fransa'nın Rum yanlısı tutumu sürüyor... 
</HEADLINE>
<TEXT>

     Burak Coşkun 

BM Güvenlik Konseyi'nde bugün yapılması öngörülen Kıbrıs'taki BM Barış Gücü UNFICYP karar tasarısının oylanması öncesinde, Rusya ve Fransa'nın Rum yanlısı tutumlarını sürdürdükleri öğrenildi. 
     AA muhabirinin edindiği bilgiye göre, Rusya ve Fransa'nın adada ortaya çıkan yeni durumu göz ardı eden ve BM Genel Sekreteri Kofi Annan'ın kapsamlı raporunu görmezden gelen ''olumsuz'' tutumu karar tasarısına da yansıdı. 
     Konseyin daimi üyesi bu iki ülkenin Rum yanlısı tutumuna, bir diğer daimi üye Çin ile daimi olmayan üyeler Almanya ve İspanya da katılırken, Pakistan, Türk tarafının tezlerini kuvvetle ve ikna edici bir biçimde savundu. 
     BM çevreleri, tasarının nihai halinin üye ülkelere dağıtılmasına karşın Pakistan'ın ''oydaşmayı'' etkileyecek biçimde Türk tarafının tezlerini savunması sayesinde, kararın çıkmaması olasılığının da bulunduğunu belirtiyorlar. 
     Konsey kaynakları, karar tasarısında BM Genel Sekreteri Kofi Annan'ın Kıbrıslı Türklere yönelik gereksiz kısıtlamaların kaldırılması çağrısı yapan kapsamlı raporunun göz ardı edilmesinin kabul edilemez olduğunu kaydediyorlar. 
     Bu arada Güvenlik Konseyi'nde Kıbrıs'taki durumla ilgili yapılacak oturum saat 10.00'dan TSİ 17.00 12.00'ye TSİ 19.00 alındı. 
     Adadaki referandumlar sonrası ortaya çıkan yeni durumla birlikte görev yönergesi gözden geçirilmesi istenen Kıbrıs'taki BM Gücü'nün UNFICYP görev süresi 15 Haziran'da doluyor. 
     
</TEXT>
</DOC>
