<DOC>
<DOCNO> 212385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun17.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Kıbrıs'ta bir an önce netice almak istiyoruz'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ABD gezisinin başarılı geçtiğini belirterek, stratejik ilişkilere insan hakları ve demokratikleşme boyutunun da eklenmesinin ABD yönetimince de takdirle karşılandığını bildirdi. Gül, ''ABD'liler birçok şeyi deneyerek doğruyu buluyorlar'' dedi. 
     Başbakan Recep Tayyip Erdoğan, ABD'nin Boston kentinde temaslarını sürdürürken, kendisine eşlik eden heyet Ankara'ya döndü. 
     THY'nin ''Aydın'' adlı uçağında gazetecilerin sorularını cevaplandırırken, gezinin başarılı geçtiğini belirten Abdullah Gül, bu gezinin AK Parti hükümeti döneminde ABD'ye yapılan ikinci, fakat en önemli ve kapsamlı ziyaret olduğunu ifade etti. Önemli konuların hepsinde ortak bir vizyonun ortaya çıktığını belirten Abdullah Gül, bu konuları Ortadoğu, Irak, Kıbrıs şeklinde üç başlıkta topladı. 
     Ortadoğu'daki demokratikleşme, şeffaflaşma, özgürlüklerin gelişmesi konusunu değerlendirirken, ''İlk önce biz bunları Türkiye için yapıyoruz. Kendi evimizde yapıyoruz. Yaptıklarımız, gerek Türkiye içinde, gerek Türkiye dışında büyük yankı buldu. Bu söylemler, bizim ağzımızdan duyulunca da kendi içlerinden birisi kendi dertlerini konuşuyor şeklinde gayet iyi niyetli olarak algılanıyor ve yapıcı etkimiz oluyor'' dedi. 
     Irak konusunda Türkiye'nin çeşitli kaygılarının ortak tavırlar şeklinde teyit edildiğini ifade eden Abdullah Gül, ''Irak'ta demokratik istikrara kavuşmuş, tabii ve enerji kaynakları tüm halk tarafından paylaşılan bir Irak, Türkiye'nin de çıkarınadır'' şeklinde konuştu. 
     
     KIBRIS 

     Dışişleri Bakanı, Kıbrıs konusunda da şunları söyledi 
     ''Kıbrıs konusu, buraya gelmeden halledilmiş bir konudur bizim açımızdan. Türkiye, aldığı yeni pozisyonla adeta bütün dünyada yeni bir iklimin oluşmasına yol açtı. Önümüzdeki günlerde tahmin ediyorum BM Genel Sekreteri, bir çağrıda bulunacak. Bunun perde arkası çalışmalarını gerek Avrupa, gerek BM, gerek ilgili ülkeler nezdinde devam ettiriyoruz. Yoğun bir trafik var. Biz iyi niyetle samimi olarak uzlaşmacı bir tavır gösteriyoruz. Neticeye dönük olsun diye gösteriyoruz. Bir taktik içinde değiliz. Mümkün olan en kısa zamanda sorunun çözülmesini istiyoruz. Eğer bir taktik anlayışı içinde olsak, bunu zamana yayardık. Oysa biz, olabilecek en kısa zamanda çözüm istiyoruz.'' ABD'den hiçbir zaman etkili bir siyasetçinin arabulucu olmasını istemediklerini söyleyen Gül, ''Bizim arzu ettiğimiz şuydu Meseleler tıkandığında bunu çözecek etkiyi yapacak kuvvetli bir şahsiyet... Bunu arzu ediyorduk. Zaten bu konuda mutabakat oldu. Bildiğiniz gibi, Sayın Dışişleri Bakanı görevlendirildi. Dışişleri Bakanı bu rolü oynayacak. Ama tabii 24 saat içinde birinci işi bu olmayacak'' dedi. 
     Gül, ABD Dışişleri Bakanı Colin Powell'ın BM Genel Sekreteri ile görüşmesinde tıkanıklığı açıcı bir rol oynayıp oynamadığı konusundaki soru üzerine de, ''Bundan sonra olacak. Bundan sonra ortaya çıkacak. Devreye girmesi gerektiği anda devreye girecek. Dün gece Genel Sekreter'le konuştu. Yardımcı olacağını söyledi. Ümit ediyoruz ki netice alır. Müzakerelerin başlaması için gerekirse devreye girecekler'' şeklinde konuştu. 
     Gül, BM Genel Sekreteri'nin eski Kıbrıs özel temsilcisi Alvaro De Soto'nun her iki taraf nezdinde çok inandırıcı olamadığının geçen süre içinde ortaya çıkamadığını da sözlerine ekledi. 
     
     SEÇİMLER 

     Dışişleri Bakanı, Yunanistan'da seçimler olduğunu hatırlatan bir gazeteciye, ''Bizde de bir seçim var. Yerel seçimler, her zaman hükümeti etkilemiştir, olumlu ya da olumsuz. Seçimlerden önce bu işi ele almamız, ne kadar ciddi olduğumuzu ortaya koymaktadır'' karşılığını verdi. 
     Başbakan Yardımcısı Gül, ABD ile ilişkilerle ilgili bir soruya da şu cevabı verdi 
     ''Amerikalılarla ilgili söylenen çok şeyler var. Bunlardan biri de birçok şeyi deneyerek doğru yolu buluyorlar, derler. Eminim ki, doğru olan bulunacaktır. ABD'lilere şunu söyledik Şimdiye kadar stratejik ilişkiler askeri temel üzerinde gitti. Buna yeni bir şey koymamız lazım. Bölgemizde demokrasinin, insan haklarının yayılmasında da bizim oynayacağımız roller, aynı şekilde stratejik önem ihtiva eder. Dolayısıyla sadece stratejik ilişkiler, askeri ilişkilerden ibaret değil. Yeni bir açılımın eklenmesi gerekir. Onlar da bunu takdirle karşılıyorlar.'' 
     
     ORTADOĞU 

     Abdullah Gül, İsrail, Suriye, Filistin arasında arabuluculuk ile ilgili bir soru üzerine de, ''Yapacağımız katkı büyük bir ilgiyle bekleniyor. Bunlar bazen çok açık konuşulmuyor'' dedi. 
     Dışişleri Bakanı Abdullah Gül, Musul'da PKK'nın yan örgütlerinden Demokratik Çözüm Partisi'ne yapılan baskının ABD ziyaretine denk geldiğinin hatırlatılması üzerine de şu değerlendirmeyi yaptı 
     ''Bu tesadüf değildir. ABD'nin inandırıcılığının zedelenmemesi bakımından eminim ki gerekli adımlar atılacaktır. Onlardan birisi de budur.'' Gül, ABD'nin PKK'ya yönelik nasıl bir harekat yapacağı, askeri operasyon mu, yoksa silahsızlandırma yöntemini mi kullanacağı sorusuna da, ''Biz gerekli kanunu çıkardık. Arzumuz şudur ki, hepsi silahlarını bırakıp bu imkandan faydalansınlar'' şeklinde yanıt verdi. 
     
     AK PARTİ'NİN REFORMİST POLİTİKALARI 

     Başbakan Yardımcısı Abdullah Gül, AK Parti'nin reformist politikalarının ABD'de büyük etki yaptığını söyledi. 
     Gül, AK Parti'nin halkın değerlerine saygı gösteren, kökü olan, halkla bütünleşmiş bir parti olduğunu ifade ederek şunları kaydetti 
     ''Böyle bir partinin güçlü bir şekilde bir ülkede iktidara gelmesi, böyle muhafazakar insanların önderliğinde reformların gerçekleştirilmesi, böyle bir partinin bütün dünyada reformist niteliğiyle reformist government böyle bir şöhreti ve takdiri kazanması, muhakkak ki Amerika'da da büyük etki yapmıştır.'' Bu etkinin hükümetin yaptıklarıyla ilgili olduğunu kaydeden Gül, sözlerini şöyle sürdürdü 
     ''Bunların hepsi kendi halkımız için yaptığımız şeyler. Kendi halkımız için bir yıl içinde yaptığımız gerek demokratikleşme ve gerek ekonomik alanda elde edilen neticelerinin yankısı dışarıda çok büyük olmuştur. Gerek ABD'de, gerek Avrupa'da... Dolayısıyla bu bütün Ortadoğu'da çalışılması gereken bir tez tabii. Bunu her yerde söylüyoruz. Eğer siz başka ülkelerde de gerçekten samimi olarak bu değerlerin gelmesini istiyorsanız, oralarda da o ülkelerin değerlerini paylaşan, rasyonel liderlikleri desteklemek lazım. Demokratikleşme, şeffaflaşma, özgürlükleri desteklemek lazım. Şimdiye kadar yanlış yapıldı. Tersi desteklendi. Kendi ülkenizde başarılı olacaksınız ki dışarıda saygınız olsun. Türkiye'de şimdi geçen yılların kaosundan sonra, halkın desteğiyle tek başına iktidara gelmiş ve bir senelik süre içinde beğenilen işleri yapmış hükümet, herhalde sadece ABD'de değil, Fransa, Almanya gibi diğer ülkelerde de saygıyla karşılanır.'' 
     
</TEXT>
</DOC>
