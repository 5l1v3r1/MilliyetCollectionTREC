<DOC>
<DOCNO> 208709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/spor/spo01.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal pas geçti 1-2 
</HEADLINE>
<TEXT>

   Beşiktaş, Antalya'da ayağının tozuyla WOW Kupası'ndaki ilk sınavını verdi, vasatı aşamadığı maçta Feyenoord'a son dakikada boyun eğdi. Tek golü Sergen'den geldi 
      
   Gol pası Ilie'den 
   SİYAH - Beyazlı takım, kötü hava şartları nedeniyle rötarlı gittiği Antalya'daki ilk hazırlık maçında Feyenoord'a teslim oldu. Beşiktaş, ilk yarıda İlhan, Pancu ve Yasin ile bulduğu fırsatları değerlendiremedi. İkinci yarıda Buffel ile Hollanda ekibi golü buldu. 79'da yeni transfer Ilie'nin pasında topu kafayla Sergen ağlara gönderdi. Son dakikada Lazovic, Ahmet Yıldırım'ın ayağının kaymasından da faydalanıp, takımına galibiyeti getirdi. 
   
   Maçın karnesi 
   HAKEMLER Berkant Mercan, Arif Çelik, Okan Denizçelik 
   BEŞİKTAŞ Cordoba 6 Ramazan Dk.46 4 - Ronaldo 5 Zago Dk.46 6 , Emre Aşık 5 Gökhan Dk.46 5 , Ahmet Yıldırım 4 - Okan 5 Kaan Dk.46 6 , Tayfur 5 Ümit Dk.46 6 , Yasin Sülün 5 Giunti Dk.46 6 , İbrahim 4 Serdar Topraktepe Dk.46 5 , Serdar Özkan 5 Sinan Dk.46 4 - İlhan 5 Ilie Dk.63 6 , Pancu 5 Sergen Dk.67 7 
   YEDEK Yasin Yıldız 
   FEYENOORD Zoetebier 6 - Song 5 Swerts Dk.80 , Van Wonderen 6 , Pazume 6 Malkovksi Dk.46 4 - Van Haaren 7 , Smolarek 6 , Ono 7 , Purado 6 , Van Persia 7 Juan Carlos Dk.88 - Kuijt 6 , Buffel 6 Lazovic Dk.74 7 
   YEDEKLER Gyan, Berg, Schreuder, Paawe, Kazov, Acunia, Ghaly, De Nooiyer, Lodevics, Snojil, Brainberg 
   SARI KART Yasin Beşiktaş , Song Feyenoord 
   GOLLER Buffel Dk.59 , Sergen Dk.79 Lazovic Dk.90 
   
   Buse'ye ilgi    TEKNİK Direktör Lucescu, havalimanında bir sürprizle karşılaştı. Türkiye Kayak Şampiyonası finalleri için Antalya üzerinden Isparta'ya gitmeye hazırlanan Fatih Terim'in küçük kızı Buse'yi gören Rumen hoca, bir süre sohbet edip, kendisine başarılar diledi. Lucescu, maç için de, "Eksiğimiz var. Son durumlarını görmek için tüm oyunculara şans verdim. Ilie kalitemizi yükseltti" dedi. Öte yandan Başkan Serdar Bilgili, geçici yönetim listesini Divan Kurulu'na verdi. 
   
   Luce'nin başı dertte    MİLLİ Takımlar Teknik Direktörü Şenol Güneş'in, Süper Lig'de çalışan teknik direktörlerle yaptığı toplantıya katılmayan Beşiktaş çalıştırıcısı Lucescu ile Samsunspor sorumlusu Erdoğan Arıca hakkında soruşturma başlatıldı. İki teknik adam için, "Futbol Federasyonu talimatlarına aykırı hareket" nedeniyle işlem yapılacağı, suçlu bulundukları takdirde 1 aya kadar hak mahrumiyeti cezası alacakları kaydedildi. 
   
   Scala'nın intikamı    SPARTAK Moskova Teknik Direktörü Scala, eski takımı Beşiktaş'ın başarılı savunmacısı Zago'ya kanca attı. Siyah - Beyazlılar ile sözleşme yenileme konusunda sorunlar yaşayan Brezilyalı'ya 2 milyon dolar önerildi ve prensip anlaşmasına varıldı. Bu teklif, Kartal'dan olaylı bir şekilde ayrılan Scala'nın intikamı olarak yorumlandı. 
   
   
</TEXT>
</DOC>
