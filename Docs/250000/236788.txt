<DOC>
<DOCNO> 236788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/spor/axspo02.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz bir yalancı 
</HEADLINE>
<TEXT>


Hooijdonk, Ankaragücü kaptanının "Bana para verdi" sözlerine tepki gösterdi, "Ağzı koktuğu için ona sakız uzattım. Sanırım espriyi kaldıramamış. Böyle yalan söylemesini, palavra atmasını içime sindirimedim" dedi 

MEHMET DEMİRCAN 


'Hiç konuşmadım' 
FENERBAHÇE'NİN Hollandalı yıldızı Pierre van Hooijdonk, Ankaragücü kaptanı Yılmaz'ın karşılaşma sonrası kendisiyle ilgili sözlerine sert çıktı, çarpıcı açıklamalar yaptı. Ünlü golcü, "Kariyerim boyunca saha içindeki olayları, konuşmaları prensip olarak hiçbir zaman basına yansıtmadım. Ancak bir meslektaşımızın televizyona çıkıp, yalan söylemesi, palavra atmasını içime sindiremedim" diye konuştu. 

'Ankara'da didiştik' 
HOOİJDONK, "Ankaragücü Kaptanı Yılmaz ile ilk devredeki maçta çok didişmiştik. Bu didişme sırasında yüzyüze gelip, saha ortasında da tartıştık. Tartışmamızda Yılmaz'ın ağzının koktuğunun farkına vardım ve 'Of' diyerek ondan uzaklaştım. Bu aklımda kalmıştı ve kendisine bir espri yapayım dedim. Önceki gece yine didiştik ve espri olsun diye, yedek kulübesine gittim, bir sakız aldım, müsait bir pozisyonda da Yılmaz'a verdim" dedi. 

'Kulübe şahidimdir' 
YILMAZ'IN televizyonlarda kendisine para verdiğini söylemesine tepki gösteren Hollandalı yıldız sözlerini şöyle sürdürdü "Fenerbahçe yedek kulübesinin tamamı benim şahidimdir. Televizyondan da iyi izlesinler. Ona sakız verdiğimi anlayacaklar. Eğer çıkıp benim kendisine para verdiğimi söylüyorsa, Türkiye Ligi'nin en yalancı futbolcusu Yılmaz'dır. Demek ki, ona yaptığım espriyi kaldıramamış. Beni buna mecbur etti." 

'K bus görmeye başladık' 
ANKARAGÜCÜ karşısında ilk golü yedikten sonra büyük bir şok yaşadığını belirten Hooijdonk, "Eyvah şampiyonluk gidiyor diye kabus görmeye başladım. Çünkü hepimiz şampiyonluğa şartlanmıştık. Ancak beraberlik golüyle rahat bir nefes aldık. Gerisinin geleceğini de biliyorduk. Özel hayatımda, evde, ailemle birlikteyken bile son iki haftayı nasıl geçireceğimizi, şampiyonluğu düşünüyorum" diye konuştu. 

Hooijdonk'a yeni teklif 

YÖNETİM, önümüzdeki sezon sözleşmesi sona erecek olan Hooijdonk'a, Daum'un yardımcılığını teklif edecek. Taraftarın gönlünde taht kuran ve bu sene Fenerbahçe'nin başarısında büyük katkısı bulunan Hollandalı yıldızdan daha fazla yararlanmayı amaçlayan Sarı - Laciverli yöneticiler, Daum'un da onay vermesiyle, Hooijdonk'u bırakmamaya çalışacak. 

Fener'in derdi çok 

Fatih'in ardından Nobre ve Tuncay'ın da sakatlanması Daum'u telaşlandırdı. İki futbolcu dün yapılan antrenmana çıkmadı 

Daum endişeli 
SARI - Lacivertli takım, Ankaragücü maçını kayıpsız atlatmasına rağmen yara aldı. Beşiktaş derbisinde sakatlanan Fatih Akyel'e, Ankaragücü karşısında da Nobre, Mehmet Yozgatlı ve Tuncay'ın eklenmesi kadro sıkıntısını üst seviyeye çıkardı. Erhan Albayrak ile girdiği ikili mücadele sonrası burnuna darbe alan Mehmet Yozgatlı'nın röntgen filminde kırığa rastlanmamasıyla biraz olsun rahatlayan Daum'u, Nobre ve Tuncay endişesi sardı. 

Fatih ayrı çalıştı 
İKİ yıldız oyuncunun, zor bir viraja girdiklerini belirtip, gerekirse iğneyle dahi oynayabilecekleri garantisini verdikleri bildirildi. Ancak Tuncay ve Nobre'nin bir süre antrenmanlardan uzak kalacak oluşu Alman hocayı düşündürüyor. Fenerbahçe, ara vermeden Denizlispor maçının hazırlıklarına başlarken, çalışmaya Nobre ve Tuncay ile sakatlığı süren Kemal katılmadı. Mehmet takımla koşarken, Fatih Akyel ayrı çalıştı. 

Sevinçten uyuyamadı 

ANKARAGÜCÜ maçında Fenerbahçe'yi ateşleyen golü atan Semih, büyük bir mutluluk yaşıyor. Uzun bir aradan sonra bulduğu formanın sevincini attığı golle ikiye katlayan 21 yaşındaki genç golcü, "İlk yarıda Rizespor'a da gol attım. Ancak bu maç tekrarlanınca, gol de geçerliliğini yitirdi. Ankaragücü karşısında yenik duruma düştük. Ne mutlu ki beraberlik golünü atmak bana nasip oldu. Bu golü hayatım boyunca unutmayacağım. Sabaha kadar uyuyamadım" diye konuştu. 

Daum senaryoları 

Almanya'nın Bild am Sonntag gazetesi, tecrübeli hocanın Stuttgart ile görüştüğünü ve ülkesine döneceğini yazdı 

HALİL HOŞSÖZ 

Sürekli gündemde 
TEKNİK Direktör Daum ile ilgili Alman gazeteleri her gün yeni bir iddia ortaya atıyor. Son olarak ülkenin en çok satan Bild am Sonntag gazetesinin dünkü sayısında yer alan bir haberde, Alman hocanın Stuttgartlı yöneticilerle de görüştüğü belirtildi. Bild'in haberinde, Bayern Antrenörü Hitzfeld'in sezon sonunda ayrılacağı, Stuttgart Teknik Direktörü Magath'ın onun yerini alacağı, Daum'un da Stutgart'ın başına getirileceğini yazdı. 

'Pişman oldum' 
HABERDE Daum'un başta Borussia Dortmund olmak üzere bir çok kulübün listesinde bulunduğu da ifade edildi. Stuttgart'ın eski başkanı Mayer - Vorfelder'in, "Daum'u zamanında geri getirmediğime pişman oldum" şeklindeki sözlerine de yer veren Bild am Sonntag, "Şimdi bunu gerçekleştirmek için engel kalmadı. Çünkü, Daum'un başarıları onun Almanya'dan gitmesine neden olan kokain skandallarını da unutturdu" yorumunu yaptı. 

Nobre'den samba sözü 

BREZİLYALI Nobre, şampiyonluk sonrası bütün samba hünerlerini sergileyeceğini söyledi. Golcü oyuncu, "Türkiye'de 'Kırk gün kırk gece düğün yapmak' diye bir atasözü varmış. Fenerbahçe'nin şampiyonluk kutlamaları da bu havada geçermiş. Caddebostan'da oturuyorum. Böyle bir manzarayı dünyanın başka hiçbir kulübünde göreceğime inanmıyorum" dedi. 

Başkan Yıldırım kızgın 

Fenerbahçe Başkanı Aziz Yıldırım, "Birileri hızlı bir biçimde bizi geçmişe götürmek, karalamak istiyor" ifadesini kullandı 

Sert çıktı 
FENERBAHÇE Başkanı Aziz Yıldırım, Türk futbolu içinde duymak istemedikleri, ancak gelişen olaylar ve haksızlıklarla zarar görecekleri bir çok olayı bir aylık süre içinde yaşadıklarını kaydetti. Kulübün resmi dergisinin mayıs sayısında görüşlerini açıklayan Yıldırım, "Birileri hızlı bir biçimde bizi geçmişe götürmek, karalamak istiyor" ifadelerini kullandı. 

'Gizli saklı yok' 
BU olayların Fenerbahçe'nin gündemi olmadığını, zamanı gelince kendiliğinden gündemlerine geleceğini ve tartışılacağını vurgulayan Başkan Aziz Yıldırım, "Fenerbahçe Kulübü ve camiası Türkiye'nin en büyük spor kulübüdür. Bu kulüpte her şey apaçık ortadadır, gizli saklı yoktur. Kimse Fenerbahçe'den büyük olduğunu, camiaya istediğini yaptırabileceğini zannetmesin" dedi. 

Hazırlıklar başladı 

SOSYAL etkinliklerden sorumlu yönetici Ünal Uzun'a şampiyonluk kutlamalarına hazırlanması için talimat verildi. Başkan Aziz Yıldırım'ın, Uzun ile yaptığı görüşmede, "Sen şimdiden Malatyaspor maçından sonra statta gerçekleştireceğimiz etkinliklerin çalışmalarına başla. Tüm zamanların en güzel şampiyonluk kutlamasını yapmalıyız. Ama bu organizasyonu fazla hissettirmeyelim" dediği öğrenildi. 


</TEXT>
</DOC>
