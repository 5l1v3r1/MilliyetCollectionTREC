<DOC>
<DOCNO> 230860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun06.html </URL>
<DATE> 2004/04/13/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
"Türk ordusu, Büyük Ortadoğu'ya karşı şüpheci" 
</HEADLINE>
<TEXT>

     Amerikan Defense News Dergisi, Türk ordusunun, Washington'ın Büyük Ortadoğu Projesi girişimine şüpheyle yaklaştığını ve Türkiye'deki İslamcı unsurları güçlendirmesinden endişe ettiğini yazdı. 
     Dergiye konuşan bir Türk generali, ABD'nin, ''istikrarsız Ortadoğu'nun demokratikleştirilmesi'' yönündeki planının takdiri hak etmesine karşılık, Türkiye'nin potansiyel rolünün belirsizliğine ilişkin endişelerini dile getirdi. 
     ABD, Proje çerçevesinde, Ortadoğu'daki Arap ülkeleri, Afganistan, İran, Pakistan, İsrail ve İran'ı hedef aldığını ve bu bölgede demokratik gelişmelere destek sağlamayı istediğini belirtmişti. 
     Türk Silahlı Kuvvetleri'nin NATO Temsilcisi Korgeneral Ergin Saygun'un, Türk-Amerikan Konseyi ATC toplantılarında yaptığı bir konuşmada, planın Türkiye'yi ilgilendiren kısmının açıklığa kavuşturulması gerektiği yönündeki sözleri de dergide yer aldı. 
     Dergi, Türk askeri yetkilileri ve diplomatlarının, Proje açıklandığından bu yana Amerikan yetkililerinin konuşmalarında Türkiye'den, artan şekilde ''İslam ülkesi'' olarak söz etmesinden rahatsız olduklarını, ABD Dışişleri Bakanı Colin Powell'ın da Türkiye'yi ''İslam cumhuriyeti'' olarak nitelemesinin sıkıntı yarattığını kaydetti. 
     Defense News, bu konuda ortaya çıkan sıkıntının ardından, ATC konferansının yemeğinde konuşan ABD Genelkurmay Başkanı Orgeneral Richard Myers'ın, Türkiye'nin ''laik ve demokratik'' ülke olmasını özellikle vurguladığını yazdı. 
     Dergi, Amerikalı yetkililerin, Türkiye'yi, demokratik ve Müslüman bir ülke olarak, Ortadoğu'ya model gördüğünü belirtti. 
     
</TEXT>
</DOC>
