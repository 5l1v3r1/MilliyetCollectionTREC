<DOC>
<DOCNO> 237535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy13.html </URL>
<DATE> 2004/05/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Karaosmanoğlu İzmit'in hazineye olan 3.5 katrilyon borcu 83 yılda biter 
</HEADLINE>
<TEXT>

     İzmit Büyükşehir Belediye Başkanı İbrahim Karaosmanoğlu, belediyenin hazineye 3,5 katrilyon lira borcu bulunduğunu, bu borcun, ancak 83 yılda biteceğini belirtti. 
     Karaosmanoğlu, düzenlediği basın toplantısında eski yönetimi suçlamak niyetinde olmadığını, fakat kamuoyunun bilgilenmesi için belediyenin mali yönünü açıklamak gereğini duyduğunu söyledi. 
     Belediyenin piyasaya 5.2 trilyon, personele 6 trilyon, kamuya ise 26.1 trilyon lira borcu bulunduğunu açıklayan Karaosmanoğlu, şunları kaydetti 
     ''Belediyenin hazineye olan 3,5 katrilyon liralık borcu, ancak 83 yılda biter. Yuvacık Barajı ve belediyenin yan kuruluşları tarafından kullanılan hazine garantili krediler yüzünden oluşan bu borç, İzmit'te yaşayan herkesin 18 milyar lira borçlu olduğunu gösteriyor. Hazine müsteşarlığı borcumuza karşılık olarak belediyenin paylarından aylık 800 milyar dolayında para kesmektedir. Hazine, yaklaşık 3,5 trilyonu bulan İller Bankası ve Büyükşehir payının tamamını her ay kesse bile hazineye olan borcumuz 83 yılda bitecek.'' 
     
     KİLOMETREKAREYE 49 BELEDİYE PERSONELİ 
     Karaosmanoğlu, Türkiye'nin en küçük büyükşehir belediyesi olmalarına rağmen personel sayısının 3 bin 149 olduğunu, bu sayının alt kademe belediyeleriyle birlikte 5 bine ulaştığını bildirdi. 
     Karaosmanoğlu, şöyle devam etti 
     ''İşçi sayısı çok fazla. Ancak memur açığı bulunuyor. İzmit'te her 39 kişiye 1, kilometrekareye ise 49 belediye personeli düşüyor. Bu insanlar da bizim insanımız. 2 yıl içinde sosyal yara açmadan personel sayısını yarı yarıya indirmeyi hedefledik. Zamana yayacağız, formüller bulacağız. Bu yıl yaklaşık 500 kişiye emeklilik işlemi yapabiliriz. Ancak tazminatları taksitlere, bölerek ödeyebiliriz.'' Karaosmanoğlu, borçları mazeret olarak görmediklerini ifade ederek, şöyle konuştu 
     ''Bunları söylerken hiçbir zaman ağlamayacağız, ileriye bakacağız. Bütün marifetimizi göstereceğiz, umudumuzu kaybetmeyeceğiz. Bu kadar borçla, bu yıl içinde para gerektiren yatırımlara girmeyeceğiz, projeler hazırlayacağız, kaynak araştıracağız.'' Öncelikle tasarrufu düşündüklerini belirten Karaosmanoğlu, göreve başladığından bu yana tasarrufa gittiklerini, ayda 36 milyar telefon ücreti ödenirken bunu 16 milyara, elektrik faturasını 200 milyar liradan 100 milyara düşürdüklerini söyledi. 
     
</TEXT>
</DOC>
