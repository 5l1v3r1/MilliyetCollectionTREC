<DOC>
<DOCNO> 239709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy20.html </URL>
<DATE> 2004/05/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sezer, suskun... 
</HEADLINE>
<TEXT>

     AYDIN HASAN Karaman 

Cumhurbaşkanı Ahmet Necdet Sezer, Meclis'te kabul edilen imam hatip liseleriyle ilgili düzenlemeleri içeren YÖK yasası konusunda suskun kalmayı tercih etti. Sezer, "Eğitim ve öğretim devlet politikası olmalıdır" diyerek hükümete dolaylı mesaj vermekle yetindi. 
     Karaman'da, 44. Türk Dil Bayramı ve Yunus Emre'yi anma törenine katılan Sezer, doğru dil kullanımının özendirilmesinde yönetimlere önemli görevler düştüğünü kaydetti. Sezer, "Eğitim ve öğretimin devlet politikası olması gerektiği hiçbir zaman unutulmamalı. Çağdaş düşünceye, kültüre ve sanata saygılı olunmalı, bu değerler gençlere benimsetilmeli ve yaşatılması sağlanmalıdır" dedi. 
     Dilin doğru kullanımında kitle iletişim araçlarına da önemli görevler düştüğünü ifade eden Sezer, "Geniş kitlelere seslenerek, dilin kullanımını ve gelişimini doğrudan etkileyen yazılı, sözlü ve görsel yayıncılık da sorumluluklarının bilinciyle dil kullanımına özen göstermeli, dil yanlışlarından sakınmalıdır" diye konuştu. 
     Sezer, törenden sonra Kültür ve Turizm Bakanı Erkan Mumcu ile birlikte ziyaret ettiği Karaman Valiliği'nden çıkışta ta YÖK yasa tasarısına ilişkin sorulara yanıt vermedi. Sezer, sorular karşısında "izin verir misiniz" diyerek valilikten ayrıldı. 
     
</TEXT>
</DOC>
