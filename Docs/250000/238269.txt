<DOC>
<DOCNO> 238269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/guncel/axgun01.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üstü kereste, altı kaçak 
</HEADLINE>
<TEXT>


Küçükçekmece'de aldıkları ihbarla bir kamyona baskın yapan Orman Müdürlüğü ekipleri, bir sürprizle karşılaştı. Kerestelerin altındaki gizli bölmeden 48 kaçak çıktı 

MUTLU BOZDAĞ İstanbul 

Küçükçekmece'de, Orman Müdürlüğü ekiplerinin kaçak kereste taşıdığı şüphesiyle durdurdukları kamyondan, Pakistan, Bangladeş ve Afganistan uyruklu 48 kaçak çıktı. 
İstanbul Orman Müdürlüğü'ne bağlı seyyar koruma ekibi, Kayabaşı mevkiinde kaçak olarak ağaç kesildiği yönünde 3 gün önce alınan ihbar üzerine bölgedeki kapalı kasa kamyonetleri incelemeye aldı. Özel donanımlı ve silahlı ekipler, dün gece yarısı şüpheli gördükleri kereste yüklü 76 AF 584 plakalı kamyonu durdurdu. Yapılan kontrolde, kamyonun kasasında çok az miktarda kereste olduğu görüldü. Bunun üzerine incelemeyi sürdüren görevliler, kerestelerin altında gizli bir bölme olduğunu belirlediler. Kasanın yan kapağını açtıklarında ise bu bölmede bulunan 48 kişiyle karşılaştılar. Pakistan, Bangladeş ve Afganistan uyruklu bu kişilerin yasadışı yollardan yurda girdikleri anlaşılınca, durumu polise bildirdiler. 

Sınır dışı edilecekler 
Avrupa'nın çeşitli yerlerine gitmek isteyen kaçakların, Ağrı'nın Doğubeyazıt ilçesinden Türkiye'ye giriş yaptıkları anlaşıldı. Aracın içinde gizlendikleri yerden kımıldayamayan kaçakların, yolculuk boyunca pet şişelerdeki suyu içtikleri, boşalan şişeleri de tuvalet ihtiyacını karşılamak amacıyla kullandıkları belirlendi. Küçükçekmece İlçe Emniyet Müdürlüğü'ne götürülen bu kişilerin, işlemlerinin tamamlanmasının ardından sınır dışı edileceği öğrenildi. Kamyon sürücüsünün ise polis ekibi gelmeden önce kargaşadan yararlanarak kaçtığı bildirildi. 


</TEXT>
</DOC>
