<DOC>
<DOCNO> 233559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo17.html </URL>
<DATE> 2004/04/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Galatasaray'da Volkan, hakeme sözlü tacizden PFDK'ya sevk edildi... 
</HEADLINE>
<TEXT>

     Galatasaray, ligde Malatyaspor ile yapacağı maçın hazırlıklarını sürdürdü. 
     Sarı-kırmızılı ekip, Florya Metin Oktay Tesisleri'nde teknik direktör Gheorghe Hagi yönetiminde basına kapalı çalıştı. Yaklaşık 1,5 saat süren ve son bölümü yağmur altında gerçekleştirilen antrenmanda, ayak bileğine darbe alan Hasan, çalışmayı yarıda bıraktı. Tedavisine hemen başlanan Hasan'ın, cuma günkü maça yetiştirilmesine çalışıldığı bildirildi. 
     Sakatlıkları nedeniyle Emrah, Volkan ve Batista antrenmana katılmadı. Sol ayak tabanında ağrı bulunan Emrah'ın, Malatyaspor maçı kadrosunda yer almayacağı, sol dizine aldığı darbe nedeniyle tedavi gören Batista'nın da Malatyaspor maçında oynamasının zor olduğu belirtildi. 
     Galatasaray, yarın sabah yapacağı antrenmanla hazırlıklarını tamamlayacak, öğleden sonra da özel uçakla Malatya'ya gidecek. 
     
     VOLKAN, TEDBİRLİ OLARAK DİSİPLİN KURULUNDA... 
     Galatasaraylı futbolcu Volkan Arslan, tedbirli olarak Futbol Federasyonu Disiplin Kurulu'na PFDK sevk edildi. 
     Sağ kasığında ağrılar bulunan ve tedavisi sürdürülen Volkan'ın, Denizlispor maçı sonrası karşılaşmanın hakemine sözlü tacizde bulunduğu gerekçesiyle PFDK'ya sevk edildiği kaydedilirken, tedbirli olduğu belirtilerek, federasyona bu sabah savunmasının gönderildiği açıklandı. 
     
</TEXT>
</DOC>
