<DOC>
<DOCNO> 248689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko11.html </URL>
<DATE> 2004/06/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mobilyacıları artan satışlar sevindirdi... 
</HEADLINE>
<TEXT>

     Ekonomideki olumlu havayı yeni hissetmeye başlayan mobilya sektörü, yaz aylarında artan düğün alışverişlerinin de etkisiyle tam kapasiteyle çalışmaya başladı. 
     Konya Mobilyacılar Odası Başkanı Sabit Özturhan, inşaat sektörünün hareketsizleşmesine bağlı olarak, mobilya imalatçılarının işlerinin de son yıllarda ciddi biçimde yavaşladığını anımsattı. 
     Siyasi istikrarla birlikte geçen yıl piyasalarda yaşanmaya başlanan rahatlamanın somut etkisini yaz aylarından itibaren göstermesi nedeniyle, mobilya sektörünün geçen yıl bu olumlu havadan yararlanamadığını anlatan Özturhan, ''Ekonomideki iyileşme bize ancak bu yıl yansıdı'' dedi. 
     Yaşanan ekonomik krizlerden sonra mobilya sektöründe ilk kez böyle yoğun bir hareketlilik yaşandığını anlatan Özturhan, ''Piyasa özlediğimiz hareketliliğe kavuştu. Sektörde faaliyet gösteren imalatçı firmaları büyük bölümü tam kapasiteyle çalışıyor. İşlerin düzelmesi nedeniyle moralimiz tekrar yerine geldi'' diye konuştu. 
     Piyasanın düzelmesiyle artan işlerin, düğünlerin yoğun olduğu yaz aylarının başlamasıyla daha da hareketlendiğini anlatan Özturhan, şunları kaydetti 
     ''Yaz aylarının gelmesiyle düğün alışverişleri de hızlanmaya başlandı. Satışları artan mağaza sahibi, imalatçıya yeni siparişler veriyor. Yoğun sipariş alan imalatçılarımız da gelen siparişleri yetiştirmek için yoğun tempoda çalışıyor. Türkiye'de düğünlere yönelik mobilya satışları en çok Temmuz ile Eylül ayları arasında gerçekleşir. Bu nedenle, düğünlerin yoğun olduğu önümüzdeki aylarda mobilya sektöründeki hareketliliğin daha da artacağını tahmin ediyoruz.'' Özturhan, halen işlerin durumundan memnun olduklarını, ancak piyasada asıl canlanmanın, kıpırdanmaya başlanan inşaat sektörünün tamamen ayağa kalkmasıyla yaşanabileceğini söyledi. 
     
     TEK SORUN KALİFİYE ELEMAN 
     Emeğin yoğun olarak kullanıldığı meslek dallarından biri olan mobilyacılığın halen en önemli sorununun kalifiye eleman ihtiyacı olduğunu vurgulayan Özturhan, sözlerini şöyle sürdürdü 
     ''Önceleri sektörün eleman ihtiyacı ilkokulu bitiren çocukların çırak olarak işe başlamasıyla çözülüyordu. 8 yıllık eğitim başladıktan sonra, AB ülkelerindeki mesleki yönlendirme yapılamadığı için, sektörde ciddi bir eleman açığı doğdu. Artık ne yazık ki yeni ustalar yetişmiyor. Çekirdekten yetişmiş eleman bulamamanın sıkıntısını piyasanın rahatlayıp işlerin açılmasıyla daha iyi anladık. İlköğretim okulu çağındaki çocukların bu mesleğe kazandırılmaları için mesleki eğitim sisteminde yeni düzenleme yapılmasını istiyoruz.'' Özturhan, yetişmiş eleman sorununun çözülmesiyle, sektörün önünde hiç bir sorun kalmayacağını, böylece kapasite artırımı ve ihracat gibi konuları düşünmeye başlayabileceklerini sözlerine ekledi. 
     
</TEXT>
</DOC>
