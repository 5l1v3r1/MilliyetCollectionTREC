<DOC>
<DOCNO> 225210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy21.html </URL>
<DATE> 2004/03/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Arınç "Gürtuna'nın görevden ayrılmasında hayır vardır" 
</HEADLINE>
<TEXT>

     İstanbul Büyükşehir Belediye Başkanlığı'na yeniden aday olmayan Ali Müfit Gürtuna, TBMM Başkanı Bülent Arınç'a veda ziyaretinde bulundu. 
     TBMM Başkanı Arınç ziyaret sırasında yaptığı açıklamada, Gürtuna'nın belediye başkanlığı görevini büyük bir başarı ile yürüttüğünü ifade etti. İstanbul'a her gittiğinde bu başarılı çalışmaların izini gördüğünü kaydeden Arınç, şunları söyledi 
     ''Bu dönem Büyükşehir Belediye Başkanlığı görevinden ayrılmak gerekti. Biz karşılıklı olarak bunda bir hayır vardır, diye düşünüyoruz. Çünkü bu görevler hepsi, bizim yaptığımız da dahil olmak üzere gelip geçicidir. Önemli olan bulunduğumuz yerde yaptığımız hizmetlerdir, halkımızın bizi takdirle anmasıdır. Sayın Başkan, ben şahidiyim ki İstanbul'da çok yararlı, çok başarılı hizmetlerde bulundu. Bundan sonraki yaşamında kendisine aileleri ile birlikte sağlık ve mutluluklar diliyorum.'' Gürtuna da yaptığı açıklamada, görev süresinin sona ermesi nedeniyle ziyaretler yaptığını belirterek, ''Görevler başlar, bir yerde biter, gelip geçidir. Önemli olan o görev sürelerinin nasıl dolduğudur. Biz gücümüz yettiğince layık olmak için çaba gösterdik'' dedi. 
     Görevi boyunca TBMM Başkanı Arınç'ın yakınlığını ve desteğini gördüğünü ifade eden Gürtuna, ''Her zaman iftihar ettiğim dostluğu ve güven duyduğum kişiliği ile ilişkilerimiz devam edecektir. Onun için bu son bir ziyaret değildir'' diye konuştu. Gürtuna, desteğinden dolayı TBMM Başkanı Arınç'a teşekkür etti. 
     Gürtuna, bir gazetecinin ''İstanbul'da seçimlerde kimi başarılı görüyorsunuz '' sorusunu, ''Bunu sizler de takip ediyorsunuz. Anketlerde ifade edildi. Hayırlısı olsun, diyorum'' yanıtını verdi. 
     Bir başka soru üzerine de Gürtuna, siyasilere seçim sonrası veda ziyaretlerinde bulunacağını bildirdi. Bugün siyaset dışı çevrelerle biraraya geldiğini ifade eden Gürtuna, ''Seçimin sıcak gündemi geçtikten sonra siyasi liderleri ve bakanlarımızı da ziyaret etmeyi düşünüyorum'' diye konuştu. 
     Bir gazetecinin, eşinin ''Ben kazandım, İstanbul kaybetti dediğini'' anımsatması üzerine Gürtuna, görev yaparken klasik bir belediyecilik anlayışının dışında çaba gösterdiğini, ülkenin yeniden dirilişinin parçası olma arzusuyla çok çalıştığını söyledi. Kıt olanaklar, dar yetkilerle büyük başarılara ulaşmaya gayret ettiğini, geceyi gündüze kattığını, bayram, tatil demeden çalıştığını, buna kendini kaptırdığını anlatan Gürtuna, şunları söyledi 
     ''Tabii evi ihmal ettik. Hatta geçenlerde bir baktım küçücük olan çocuklarım büyümüşler. En sevimli zamanlarında onları sevemeden, koklayamadan çocuklukları geçti. Ev halkı benim yeniden aday olmama muhalefet ediyordu, onlar için bayram oldu. Şimdi babalık görevimizi yerine getirmek için çaba göstereceğim. Açığı kapatmak, kusurumuzu telafi edici bir çaba göstereceğim'' diye konuştu. 
     Bununla birlikte İstanbul ve ülke için çalışmayı sürdüreceğini bildiren Gürtuna, ''O, son nefese kadar sürecek vatan görevidir. Böyle bir duygu, bir hasretin ifadesi diye düşünüyorum'' dedi. 
     
</TEXT>
</DOC>
