<DOC>
<DOCNO> 243808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo01.html </URL>
<DATE> 2004/05/29/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Fenerbahçeli taraftarlar boğazda şampiyonluğu bir kez daha kutladı 
</HEADLINE>
<TEXT>

     Fenerbahçe'de şampiyonluk kutlamaları sürerken, taraftarlar İstanbul Boğazı'nda düzenlenen arabalı vapur gezisiyle üçüncü yıldızın sevincini bir kez daha büyük bir coşkuyla kutladı. 
     Sarı Lacivert Derneği'nin Carlsberg ana sponsorluğunda düzenlediği organizasyona yaklaşık bin 500 taraftar katılırken, şarkıcı Teoman'ın konser verdiği gecede büyük bir coşku yaşandı. 
     Vapur boğazda seyrederken, havai fişek gösterisi yapıldı, şarkılar ve marşlar söylendi. 
     Geceye, Fenebahçeli yöneticilerden Murat Özaydınlı, Mahmut Uslu, Ali Yıldırım, Rahmi Eyüpoğlu, Işık Eyigüngör ve Hakan Dinçay ile Futbol Takımı İdari İşler Sorumlusu Volkan Ballı da katıldı. Mahmut Uslu ve Ali Yıldırım, Harem İskelesi'nden vapur kalkmadan önce bir süre taraftarla biraraya geldikten sonra buradan ayrıldı. 
     Sarı-lacivertlilerin boğaz turu yaptığı vapur, baştan aşağıya Fenerbahçe bayrak ve balonlarıyla süslendi. 
     Vapurun ön kısmına ise ''Fenerbahçe amiral gemisine hoş geldiniz'' pankartı asıldı. 
     
     ''BAZILARI BİZİ ADALARDAN SEYREDECEK'' 

     Vapur hareket etmeden önce taraftarların arasına karışan yöneticiler, onlarla birlikte şampiyonluk şarkıları söylediler. 
     Taraftarlar yaptıkları tezahüratlarda ezeli rakipleri Galatasaray'a sık sık göndermeler yaparak, ''Kümede kal Galatasaray'' şeklinde tempo tuttular. 
     Coşkunun doruğa çıktığı vapurun boğaz turu sırasında Teoman'ın konser verdiği sahneye çıkan Özaydınlı, taraftarların inancıyla bugünlere geldiklerini, aynı inanç ve desteğin sürmesi halinde Şampiyonlar Ligi'nde de başarılı sonuçlar alınabileceğini vurguladı. 
     Özaydınlı, ''Biz hep bu şampiyonluk coşkusunu yaşamaya devam edeceğiz. Bazıları da bizi adalardan seyredecek. Şimdi bir adanın yanından geçeceğiz. Adanın elektriklerini kesmişler...'' şeklinde konuşarak, ezeli rakipleri Galatasaray'a gönderme yaptı. 
     Bu arada, vapuru dışarıdan çok sayıda Fenerbahçe bayrağı açmış yat bir süre takip etti. 
     Fenerbahçeli taraftarların gezisi geç saatlere kadar sürecek. 
     
</TEXT>
</DOC>
