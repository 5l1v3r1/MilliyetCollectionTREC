<DOC>
<DOCNO> 236001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur34.html </URL>
<DATE> 2004/04/29/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gökçek Ankara'ya 5 yılda 40 bin konut yapacağız 
</HEADLINE>
<TEXT>

     Ankara Büyükşehir Belediye Başkanı Melih Gökçek, 5 sene içinde Ankara'da 40 bin civarında konut yapmayı hedeflediklerini bildirdi. 
     Ankara Ticaret Odası'nın ATO Aylık Olağan Oda Meclisi Toplantısı'na katılan Gökçek, Ankara'da yapmayı düşündükleri projeleri anlattı. 
     Yeni Belediye Kanunu'na bir madde ekletmek istediklerini belirten Gökçek, bunun için ATO üyelerine kendisine destek vermeleri çağrısında bulundu. 
     Gökçek, Ankara'da yapılacak sanayi ve ticaret yatırımlarının altyapısını belediyenin üstlenmesini ve bunu 10 yıl içinde taksitlerle ve faizsiz bir şekilde gerçekleştirmeyi hedeflediklerini anlatarak, Belediye Kanunu'na bu konuyu düzenleyen bir madde ekletmek istediklerini söyledi. 
     Yine üniversitelerin termal sularla ilgili yapacakları projelerin altyapısını belediyelerin gerçekleştirmesini istediklerini bildiren Gökçek, Ayaş, Haymana ve Kızılcahamam gibi termal suların bulunduğu yerlerdeki altyapıyı belediyenin yapmasını, sanayicilerin ve tüccarların da bu yörelerde tesisler kurmasını arzuladıklarını kaydetti. 
     Ankara'nın prestij projelerine ticaret odasının ve üyelerinin öncelik etmesini de isteyen Gökçek, bunların Ankara'nın simge projeleri olduğunu ve turist çekmesi amacı güttüğünü anlattı. 
     Konuşmasında Belediye Meclisi'nden geçen her projeyi desteklemeyi taahhüt eden Gökçek, gerçekleştirecekleri projelerle Ankara'nın ticaret hayatını ayağa kaldırarak, turizm hayatını canlandırmayı istediklerini bildirdi. 
     
     40 BİN KONUT 
     Gökçek, 5 sene içinde Ankara'da 40 bin civarında konut yapmayı hedeflediklerini, bunların bir kısmını toplu konut ile ortak, bir kısmını da kat karşılığı şeklinde hayata geçirmeyi düşündüklerini belirtti. 
     Ankara'da Büyükşehir Belediyespor'un şampiyon kulüp olmasını arzuladıklarını, başarılı olabilmesi için kulübün kaynağa ihtiyacı olduğunu belirten Gökçek, bu kaynağı kurulacak 10 tane benzin istasyonunun işletmesinin verilmesinin yanı sıra belediyeye ait büyük bir şirketi tüccarlara açarak, gelirinin yüzde 50'sinin de kulübe gelir olarak aktarılmasıyla kaynak sorunun çözülebileceğini bildirdi. 
     Ankara'da yapmak istedikleri arasında bir de 20 bin kişilik stat bulunduğunu ifade eden Gökçek, Ulus tarihi kent merkezi projesiyle de Ulus ve civarındaki yapıların 10-15 yıl içinde yenilenmesini hedeflediklerini kaydetti. 
     Ankara'nın en güzel manzarasının Hıdırlık Tepe civarı olduğunu belirten Gökçek, buradaki evlerin yıkılarak, hak sahiplerine sosyal tesislerden yer verip, bu alanı yeniden düzenlemeyi düşündüklerini bildirdi. 
     Ulus'ta yanan Modern Çarşı'nın yerine de yeni bir han ve iş merkezi kurmayı amaçladıklarını anlatan Gökçek, Ankara Kalesi'ni de bakımsız görüntüsünden kurtarmayı arzuladıklarını belirtti. 
     
     ATO BAŞKANI AYGÜN 
     ATO Başkanı Sinan Aygün de Ankara'da yapılan her şeyin iyi ve güzel olduğunu, ''keşke yapılmasaydı'' dedikleri herhangi bir şey bulunmadığını bildirdi. 
     Gökçek'in belediye başkanlığından sonra Ankara'daki yeşil alanların 4-5 kat oranında arttığını belirten Aygün, Ankara'nın İngiltere'deki Hyde Park gibi bir parka ihtiyacı bulunduğunu kaydetti. 
     Ankara'yı hep beraber ayağa kaldırmayı ve bir turizm kenti haline getirmeyi istediklerini anlatan Aygün, Ankara'nın aynı zamanda bir fuar kenti haline getirilmesi gerektiğini söyledi. 
     Aygün, konuşmasını ''Türkiye'nin diyalog, sevgi ve barışa ihtiyacı olduğu, bu ülkenin ne çektiyse kavga ve gürültüden çektiğini'' belirterek tamamladı. 
     
</TEXT>
</DOC>
