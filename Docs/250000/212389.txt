<DOC>
<DOCNO> 212389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun21.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris-Washington seferleri El Kaide tehdidi nedeniyle iptal edildi 
</HEADLINE>
<TEXT>

     İngiliz havayollarının ardından Fransız Havayolları Air France, Paris-Washington hattındaki iki uçuşu güvenlik gerekçesiyle iptal etti. 
     Air France sözcüsü Veronique Brachet, AF026 sefer sayılı uçuşların yarın ve Pazartesi günkü seferlerinin ''güvenlik tedbirleri'' nedeniyle iptal edildiğini açıkladı. 
     İngiliz Havayolları British Airways'in, ABD'nin Washington ve Miami kentlerine düzenlediği 3 uçuşu da bugün yine güvenlik gerekçesiyle iptal edilmişti. 
     
     EL KAİDE PANİĞİ 

     Amerikalı bir yetkili, El Kaide örgütünün, İngiliz havayolları British Airways'in iptal edilen 3 uçuşu dahil Avrupa'dan ABD'ye yapılacak 5 ya da 6 seferi hedef almış olabileceğine ilişkin istahbarat verileri bulunduğunu açıkladı. 
     Reuters ajansının haberine göre, adı açıklanmayan Amerikalı yetkili, bazı uçak seferleriyle ilgili endişeleri bulunduğunu, bu seferlerin yarısını British Airways'in iptal ettiğini söyledi. 
     Yetkili, Amerikalı güvenlik yetkililerinin, uçuşlardaki güvenliği artırmaları ya da seferleri iptal etmeleri konusunda havayolu şirketleri ile hükümetleri uyardığını belirtti. 
     Amerikalı yetkili, El Kaide'nin bu uçuşları hedef alma arzusunda olduğuna işaret eden tehdit aldıklarını söyledi. 
     British Airways, bugün ABD'nin Washington ve Miami kentlerine olan 3 uçuşu, ardından Fransız havayolları Air France, yarın ve pazartesi günkü Paris-Washington seferlerini iptal ettiğini duyurmuştu. 
     ABD'den bu konuda henüz resmi açıklama yapılmadı. 
     
</TEXT>
</DOC>
