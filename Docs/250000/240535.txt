<DOC>
<DOCNO> 240535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo35.html </URL>
<DATE> 2004/05/16/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Nihat'ın oynadığı Real Sociedad'ın ligde kalması kesinleşti 
</HEADLINE>
<TEXT>

     İspanya Birinci Futbol Ligi'nin La Liga 37. haftasında, sahasında Malaga ile 1-1 berabere kalan Real Sociedad, ligde kalmayı garantiledi. 
     Zorlu bir sezon geçiren Nihat Kahveci'nin takımı Real Sociedad, ligin alt sıralarındaki Celta De Vigo ve Valladolid'in haftayı puansız kapatmasıyla ligde kalmayı başardı. Malaga karşısında ilk 11'de sahaya çıkan Nihat, 46. dakikada yerini Lee Chun-Soo'ya bıraktı. Karşılaşmada konuk ekip Malaga'nın golünü 63. dakikada Duda, Real Sociedad'ın golünü ise 70. dakikada Kovaçeviç attı. 
     43 puanla 14. sırada olan Real Sociedad, haftaya deplasmanda Real Madrid ile oynayacak. Ligde son haftaya girilirken, düşmesi kesinleşen 3 takımdan biri Murcia olurken, diğer 2'si Espanyol 40 , Celta De Vigo 39 veya Valladolid 38 olacak. 
     Öte yandan İspanyol medyasında gelecek sezona ilişkin takımların hazırlıklarıyla ilgili verilen haberlerde, Nihat Kahveci'nin kesinlikle Real Sociedad'ta kalacağı savunuldu. 
     
</TEXT>
</DOC>
