<DOC>
<DOCNO> 214806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo40.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona, Rüştü için mahkemeye gidiyor... 
</HEADLINE>
<TEXT>

     İspanya Futbol Federasyonu FEF , Rüştü Reçber'in AB statüsünde futbolcu olarak tanınmasına karşı çıkınca, FC Barcelona Kulübü mahkemeye başvuracağını açıkladı. 
     Madrid Yüksek Mahkemesi'nin geçen ay aldığı karar gereği AB statüsünde B tipi futbolcu olarak tanınan Nihat Kahveci'yi örnek alarak aynı hakkın kaleci Rüştü Reçber için tanınmasını isteyen FC Barcelona, FEF'den olumsuz yanıt alınca dava açmaya hazırlanıyor. 
     FEF Dış İlişkiler Direktörü Fernando Garrido'nun bir radyoya yaptığı açıklamada, AB statüsünde oynamak isteyen her oyuncunun dava açmak ve bunu kazanmak zorunda olduğunu söylemesi sonrasında harekete geçen Barcelona, FEF'in Rüştü hakkındaki resmi yanıtını beklemeden dava açacak. 
     As gazetesine demeç veren FC Barcelona Kulübü Başkanı Joan Laporta, ''Nihat olayı ile karşılaştırılınca küçük düşürücü bir durum ortaya çıkıyor. Real Sociedad'ın Nihat'ın AB statüsünde oynaması için hukuki bir süreç geçirdiği ve daha sonra bunu elde ettiği doğru. Ancak biz tüm bu sürecin yaşanmadan federasyonun değişikliği yapacağını düşünüyorduk'' dedi. 
     Federasyonun resmi kararında Rüştü'yü AB statüsünde tanımasını umduklarını ifade eden Laporta, aksi olması halinde dava açıp, tüm yolları deneyeceklerini bildirdi. 
     Öte yandan BArcelona, dün akşam amatör takımlardan Figueres ile oynadığı dostluk maçında 1-1 berabere kalırken, kaleyi Rüştü korudu. Barcelona'nın gençleri ve yedeklerinin oynatıldığı maçta Rüştü için yapılan yorumlarda ''vasat'' denildi. 
     
</TEXT>
</DOC>
