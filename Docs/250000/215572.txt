<DOC>
<DOCNO> 215572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur52.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
28 Mart'ta 4 renkli, 1 metrelik oy pusulasıyla seçim 
</HEADLINE>
<TEXT>

     Mahalli İdareler Genel Seçimleri'nde, turuncu, mavi, sarı ve beyaz renklerde olan birleşik oy pusulasının boyu 1 metreyi bulacak. 
     Yüksek Seçim Kurulu YSK , seçimlerde kullanılacak birleşik oy pusulalarının basım ve dağıtımında uygulanacak ilkeleri belirledi. 
     Buna göre, il genel meclisi üyeleri, belediye başkanı ve belediye meclisi üyeliği seçimlerinde, ayrı ayrı birleşik oy pusulaları kullanılacak. 
     Seçime katılacak bağımsız adaylar, birleşik oy pusulasındaki siyasi partilere ayrılan sütunlardan sonra gelecek ''bağımsız adaylar'' sütununa yazılacak. 
     Büyükşehir belediye başkanlığı için il seçim kurulu, diğerleri için ilçe seçim kurulunca çekilecek kuralar sonucuna göre, bağımsız adayların oy pusulasındaki yeri belirlenecek. 
     Birleşik oy pusulaları, ''Türkiye Cumhuriyeti Yüksek Seçim Kurulu'' filigranı bulunan özel suretle imal edilmiş kağıtlara, YSK'nın izin ve denetimiyle, il seçim kurulları tarafından hazırlanacak ve bastırılacak. YSK, birleşik oy pusulalarının basımında kullanılacak kağıtları, tüm illere ulaştırdı. 
     Bu kağıtlardan turuncu renkli olanlar il genel meclisi üyeliği seçiminde, mavi renkli olanlar belediye başkanlığı seçiminde, sarı renkli olanlar belediye meclis üyeliği seçiminde, beyaz renkli olanlar ise büyükşehir belediye başkanlığı seçiminde kullanılacak. 
     
     PUSULANIN DÜZENİ 
     Birleşik oy pusulalarının en üstünde, ''Siyasi Partiler'' ve bağımsız adaylar varsa, ''Siyasi Partiler ve Bağımsız Adaylar Birleşik Oy Pusulası'' ibaresi yazılacak. 
     Bu ibarenin altında, YSK tarafından çekilen kura sonucuna göre sıraları belirlenen siyasi partilerin en başta ve ortada özel işaretleri, özel işaretin altına partinin tüzükte yazılı kısa adı, onun altına tam yazı halinde adları yer alacak. 
     Belirli bir aralık veya çizgiden sonra her siyasi parti için ayrılan bölümün altında çapı 2 santimetre olan boş bir daire basılacak ve bütün bunların altı çizilecek. Bu çizginin altına belediye başkanlığı seçimine ilişkin o partinin adayının ad ve soyadı yazılacak. İl genel meclisi üyeliği ve belediye meclisi üyeliği seçimleri birleşik oy pusulalarında, siyasi parti adaylarının isimleri yazılmayacak. 
     Siyasi parti sütunları arasında yarım santimetrelik iki çizgi ile belirlenmiş aralık bırakılacak. 
     Her siyasi partinin, il genel meclisi ve belediye meclisi üyeleri aday listesi, aldıkları sıraya göre ve asıl üye adayları yukarıda, yedekleri altta olmak üzere bastırılacak. Bu listeler, her sandık başında uygun bir yere asılacak. Belediye başkan adayları listesi de aynı şekilde asılacak. 
     Seçime katılacak siyasi partilerin birleşik oy pusulasındaki yerleri, YSK'da çekilen kuraya göre yer alacak. Bu sıra hiçbir şekilde bozulmayacak. Bir partinin, bir seçim çevresinde herhangi bir seçime katılmaması halinde, pusuladaki yerine kendisinden sonra gelen parti kaydırılacak. 
     
     89.5 SANTİMETRELİK OY PUSULASI 
     Büyükşehir belediyesi dahil, belediye başkanlığı seçimlerine 22 partinin de katılması halinde birleşik oy pusulasının boyu 89.5 santimetre, eni 11.5 santimetre olacak. 
     Büyükşehir belediyesi dahil, belediye başkanlığı seçimlerine 22 parti ve 4 bağımsız aday katılması durumunda ise oy pusulasının boyu 96.5 santimetre, eni 11.5 santimetreyi bulacak. 
     Tüm partilerin katılması durumunda il genel meclisi üyeliği seçimlerinde kullanılacak birleşik oy pusulasının boyu 87.5 santimetre, eni 11 santimetre olacak. 
     
     OY PUSULALARININ BASIMI 
     Ankara, İstanbul, İzmir, Konya, Adana, Kayseri, Diyarbakır, Eskişehir, Kocaeli, Kırıkkale, Düzce ve Yalova il seçim kurullarına ait birleşik oy pusulaları, Devlet Malzeme Ofisi DM0 Genel Müdürlüğü'nün basım müessesesine veya ilgili il seçim kuruluyla birlikte teslim edilecek bir matbaada bastırılacak. İhale iş ve işlemleriyle ilgili görüşmeler DMO yetkilileri tarafından yürütülecek, baskı bedeli YSK tarafından ödenecek. 
     Diğer iller, birleşik oy pusulalarını ihale usulüyle kendileri bastıracak. 
     Yaklaşık maliyeti, büyükşehir belediye sınırları dahilinde bulunan il seçim kurullarının KDV hariç 21 milyar 749 milyon lira, diğer il seçim kurullarının ise KDV hariç 7 milyar 249 milyon lirayı aşmayan ihtiyaçları doğrudan temin yoluyla karşılanabilecek. Buna göre yapılacak alımlar için ihale komisyonu kurulmadan, seçim kurulu başkanınca görevlendirilecek kişi veya kişiler tarafından piyasada fiyat araştırması yapılarak ihtiyaçların doğrudan sağlanması imkanı sağlanacak. 
     Yaklaşık maliyeti KDV hariç 72 milyar 499 milyon liraya kadar olan oy pusulalarının basımı ihalesi, pazarlık usulüyle yapılabilecek. 
     
     OY PUSULALARI 29 ŞUBAT'TA BASILMAYA BAŞLANIYOR 
     Oy pusulalarının basımına 29 Şubat'tan itibaren başlanacak, basımda son defa gönderilen siyasi parti amblem klişeleri kullanılacak ve bu konuda herhangi bir yanılgıya düşülmemesine özellikle dikkat edilecek. 
     Basımı tamamlanan birleşik oy pusulaları, her sandık seçmen sayısının yüzde 15'i kadar fazla adette paketler haline getirilecek. 
     
     KÖY MUHTARI SEÇİMLERİ 
     YSK, köy muhtarı, köy ihtiyar meclisi üyeliği, mahalle muhtarı ve mahalle ihtiyar heyeti üyeliği seçimlerinde uyulacak ilkeleri de belirledi. 
     Buna göre, siyasi partiler, köy ve mahalle seçimlerinde aday gösteremeyecekler. 
     İlçe seçim kurulları, dağınık seçim çevrelerinde ve yakın köylerde, sandıkları bir köy veya bir yerde toplayabilecek. 
     Sandıkların bir yerde toplanmasına karar verilmesi halinde durum, seçim gününden en az bir hafta önce ilgili çevrelere duyurulacak. 
     Sandıkların bir yer veya köyde toplanması durumunda, her çevrenin seçmeni o çevre sandığında oy kullanabilecek. 
     Köy muhtarlığı ve köy ihtiyar meclisi üyeliği, mahalle muhtarlığı ve mahalle ihtiyar heyeti üyeliği seçimlerinde adaylık usulü bulunmadığından, seçime girecek kişiler, seçime gireceklerini belirtmekle ve kendilerini tanıtmakla sınırlı etkinlik gösterebilecekler. 
     Seçime girecek kişiler, gerek resimli, gerekse kendisini yazıyla tanıtıcı nitelik taşıyan el ilanı dağıtabilecekler. 
     Oy pusulaları için ancak beyaz kağıt kullanılabilecek ve YSK'ca hazırlanan çift mühürlü sarı renkli zarfa konularak, oy sandığına atılacak. 
     Bu seçimlerde ''evet'' veya ''tercih'' mührü basılmasına gerek olmayacak. 
     
     TUTUKLU VE HÜKÜMLÜLERİN OY KULLANMASI 
     Mahalli idareler genel seçimlerinde ceza infaz kurumları ve tutukevlerinde bulunan seçmen niteliğine sahip, tutuklu ve taksirli suçlardan hükümlü olanlar da oy kullanabilecek. 
     Tutukevi sandık seçmen listelerine, 7 Ocak 2004 tarihinden önce herhangi bir sandık seçmen listesinde kayıtlı olduğunu belgeleyenler, bu tarihten sonra tutuklanıp da seçmen bilgi kağıdı getiren tutuklular ve taksirli suçlardan hükümlüler de dahil edilecek. 
     7 Ocak 2004'ten sonra yeni kurulan ceza ve tutukevlerindeki tutuklu ve taksirli suçlardan hükümlüler için de sandık seçmen listesi oluşturulacak. 
     23 Mart 2004 tarihi itibariyle kesinleşen seçmen listelerine kayıtlı bulunan tutuklu ve taksirli suçlardan hükümlü olanlar, o mahalde yapılan tüm seçim türleri için oy kullanabilecek. 
     Meşruten İnfaz Yasası'na göre şartla tahliye edilenler tahliye olan hükümlüler, hükümlülük durumları devam ettiğinden bihakkın tahliye oluncaya kadar oy kullanamayacak. 
     
</TEXT>
</DOC>
