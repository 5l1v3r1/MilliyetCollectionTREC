<DOC>
<DOCNO> 220439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/yasam/yas01.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigaraya zam yılda 4 bin can kurtarır ..' 
</HEADLINE>
<TEXT>

   Uzmanlara göre, sigaraya yapılacak yüzde 6'lık zam, talebi düşürecek. Bu da, sigara içmekten vazgeçen tam 4 bin kişinin ölmesini önleyecek 
      Ayşegül Aydoğan 
   
   Maliye Bakanlığı ve sigara üreticileri arasında tartışmaları süren 'sigara zammı'na doktorlardan destek geldi. 
   Akciğer sağlığını korumayı hedefleyen Toraks Derneği Başkanı Prof. Dr. Ali Kocabaş, sigaranın önlenebilir en önemli ölüm nedeni olduğunu belirterek, Türkiye'de yılda 70 bin kişinin sigara kullanımı nedeniyle öldüğünü söyledi. Sigaranın neden olduğu hastalıkların tedavisi için yılda 2 milyar doların üzerinde harcama yapıldığının saptandığını kaydeden Kocabaş, "Türkiye'de sigara nedeniyle oluşan kanser başta olmak üzere bir çok akciğer hastalığının azaltılmasında, koruyucu önlemlerin, tedaviden üstün olduğu bilinmektedir. Sigara tüketiminin azaltılmasında en etkin yöntem yasal önlemlerdir. Yasal önlemlerin başında da fiyat politikaları gelmektedir" dedi. 
   
   'Sağlığı olumlu etkiler' 
   Dünya Bankası araştırmalarında, sigara fiyatının yüzde 10 artırılmasının tüketimi yüzde 5 azalttığının saptandığını anlatan Kocabaş, şöyle konuştu "Sigara fiyatlarının artırılması hem devlet gelirlerini artırmakta hem de sağlığı korumaktadır. Ülkemizde sigara vergilerinin artırılması, sağlığı olumlu yönde etkileyek, akciğer hastalıklarını azaltacaktır. Maliye Bakanlığı'nın aldığı bu önlemle, yılda 4 bin kişinin hayatının kurtulacağı hesaplanmıştır." 
   
   
</TEXT>
</DOC>
