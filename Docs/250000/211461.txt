<DOC>
<DOCNO> 211461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko22.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi'nin Ocak ayı TÜFE beklentisi yüzde 1.3 
</HEADLINE>
<TEXT>

     Yapı ve Kredi Bankası, Ocak ayında tüketici fiyatlarındaki artışı yüzde 1.3 olarak tahmin etti. 
     Yapı Kredi'nin makroekonomik gelişmelere ilişkin Kurumsal ve Ekonomik Araştırmalar Yönetimi tarafından hazırlanan haftalık bültende, özel imalat sanayii fiyatlarındaki artış ise yüzde 0.7 olarak öngörüldü. 
     Haftalık bültende, Ocak ayı borçlanma miktarına ilişkin değerlendirmelere de yer verildi. Ocak ayının ilk üç haftasına bakıldığında Hazine'nin, itfasının yaklaşık 4 katrilyon lira üzerinde olmak üzere 11 katrilyon lira borçlandığının görüldüğü belirtilen bültende, şöyle denildi 
     ''Dolayısıyla, Hazine'nin açıkladığı Ocak ayı iç borçlanma hedefinin 14.2 katrilyon lira olduğu kamuya satışlar dahil dikkate alındığında, Hazine'nin bu hafta itfasının oldukça altında borçlanacağı tahmin edilmektedir. 
     Bu koşullar altında ortaya çıkacak likiditenin bir kısmının ikinci el bono ve tahvil piyasasına yönelebileceği ve faizlerin bir miktar gerilemesine yolaçabileceği düşünülmektedir.'' 
     
</TEXT>
</DOC>
