<DOC>
<DOCNO> 206278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/dunya/dun06.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan mektup 
</HEADLINE>
<TEXT>

      ABDULLAH KARAKUŞ Ankara 

   
   Başbakan Recep Tayyip Erdoğan, Kıbrıs sorununun çözümü için Annan Planı çerçevesinde masaya oturulmasını isterken, planı reddeden KKTC Cumhurbaşkanı Rauf Denktaş, AKP milletvekillerine Annan Planı'nın sakıncalarını anlatan bir CD ve mektup gönderdi. Denktaş, mektubunda, Kıbrıs sorununun Annan Planı ile çözülemeyeceğini savunurken parlamentodan ve AKP milletvekillerinden destek istedi. Denktaş, milletvekillerine gönderdiği CD'de de, DP Genel Başkanı olan oğlu Serdar Denktaş'ın seçim propagandasındaki söylemlerine yer verdi. CD'de Annan Planı örneklerle eleştirildi. Ancak yılbaşından bir gün önce gelen mektubu birçok AKP'li seçim bölgesinde olduğu için okumadı. AKP Ankara Milletvekili Ersönmez Yarbay, "Denktaş'tan bir mektup geldi, ancak daha okumadım. İlgilendiğim daha önemli konular var" dedi. 
   
   
   
   
</TEXT>
</DOC>
