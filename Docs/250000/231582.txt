<DOC>
<DOCNO> 231582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun10.html </URL>
<DATE> 2004/04/15/ </DATE>
<TIME> 01.40 </TIME>
<AUTHOR>  </AUTHOR>
<HEADLINE>
Kerry "Irak'ta sadece sert değil akıllı olmalıyız" 
</HEADLINE>
<TEXT>

     ABD başkanlık seçimlerinin demokrat adayı John Kerry, Başkan George Bush'un Irak'ta izlediği siyaseti eleştirerek, ''bu ülkedeki görevi tamamlamanın daha akıllıca bir yolu bulunduğunu'' söyledi. 
     Seçim kampanyası için New York'un Harlem bölgesine gelen Kerry, buradaki New York Üniversitesi yerleşkesinde eski Başkan Bill Clinton'ın eşi Demokrat New York Senatörü Hillary Clinton'ın da katılımıyla bir konuşma yaptı. 
     Irak siyaseti konusunda Başkan Bush'u eleştiren Kerry, ''Sadece sert değil, akıllı da olmalıyız. Irak'taki görevi tamamlamak için Başkan'ın izlediğinden daha akıllıca bir yol var'' diyerek, Irak'ta otoriteyi Birleşmiş Milletler'le BM paylaşmak gerektiğini söyledi. Irak'taki askerlerin görev süresinin uzatıldığını ve çoğunun risk altında bulunduğunu belirten Kerry, ''Yöntem bu olmamalı'' diye konuştu. 
     Demokrat aday Kerry, Harlem'deki toplantıda ayrıca bir seçim vaadinde de bulunarak, Başkan seçilirse kamuda zorunlu hizmet yapmayı kabul edecek gençlere ücretsiz üniversite eğitimi vereceğini açıkladı. 
     Kamu hizmetinde çalışmayı kabul edecek 500 bin gence ücretsiz üniversite eğitimi verilmesini planladığını, bunun maliyetinin 13 milyar doları bulacağını belirten Kerry, ABD'nin bu gençlerin kamu sektörüne kazandırılmasına gereksinim duyduğunu söyledi. John Kerry, kamu hizmeti alanında şimdiye kadar yapılan en büyük artışı sağlayacaklarını bildirdi. 
     Demokrat aday Kerry, New York'a gelişinden önce Boston'daki bir toplantıda seçim kampanyası için 4 milyon dolar toplamayı başardı. 
     
</TEXT>
</DOC>
