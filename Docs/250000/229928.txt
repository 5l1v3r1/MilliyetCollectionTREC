<DOC>
<DOCNO> 229928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko34.html </URL>
<DATE> 2004/04/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Aydın Doğan ve Süleyman Çelebi, Sabancı'yı ziyaret etti... 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı'nın yoğun bakıma alınmasından sonra ziyaretçi sayısı arttı. 
     Sabancı'nın tedavi altında bulunduğu Amerikan Hastanesi'ne gelen ziyaretçiler, ünlü işadamının sağlık durumu hakkında bilgi alıyorlar ve ailesine ''geçmiş olsun'' dileklerini iletiyorlar. 
     Ziyaretçiler arasında, işadamları Tuncay Özilhan, Kadir Has, Aydın Doğan ve eşi Sema Doğan ile DİSK Genel Başkanı Süleyman Çelebi de bulunuyor. 
     Süleyman Çelebi, gazetecilerin soruları üzerine Sabancı'nın Türkiye'nin yetiştirdiği çok önemli sanayicilerden biri olduğunu vurgulayarak, şöyle dedi 
     ''Türkiye'de istihdam denilince ilk akla gelen isimlerden biri. Kendi alanında çok başarılı olmuş, çok değer verdiğimiz bir işadamı. Her aşamada diyalogla sorunları aşabilen önemli bir sanayici.'' Çelebi, Sakıp Sabancı'nın sanayici kimliğiyle olan direncini ortaya koymasını umut ettiklerini söyledi. 
     Kadir Has da, ''Sabancı kolay kolay memlekete gelmeyecek bir insan. Allah'tan acil şifalar diliyorum'' dedi. 
     Sabancı'nın sağlık durumuyla ilgili gelişmeler, çok sayıda basın mensubu tarafından izleniyor. Televizyon kanalları da canlı yayın ekipleriyle gelişmeleri takip ediyorlar. 
     
</TEXT>
</DOC>
