<DOC>
<DOCNO> 229798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/spor/spo03.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bile bile lades 
</HEADLINE>
<TEXT>

   Beşiktaş maçında kendi seyircisinin yaptığı aleyhte protestoları federasyona ihbar eden Galatasaray yönetimi, tavrını etik bir davranış olarak yorumladı 
      
   Şaşkınlık yarattı 
   GALATASARAY'IN, Beşiktaş maçında yaşanan hakem hataları için federasyona gönderdiği şikayet başvurusunda, kendi seyircisinin yaptığı aleyhte protestolar için gerekli anonsların yapılmadığını belirtmesi şaşkınlık yarattı. İlk kez bir kulüp kendi kendini federasyona ihbar ederken, yönetim bu olayı etik bir davranış olarak açıkladı. Yöneticiler bundan sonra diğer kulüplerin de aynı davranış içinde olmasını istediler. 
   
   'Biz haksızdık' 
   BAŞVURU önce sade bir dilekçe halinde yazıldı. Ancak daha sonra yönetici Refik Arkan bu başvuruya hakem hatalarını içeren maddeleri ekledi. Bu maddelerin bir tanesi de gerekli anonsların yapılmamasıydı. Bu durum büyük bir şaşkınlık yaratırken Arkan dün yaptığı açıklamada, "Evet, bilerek böyle davrandık. Biz şahsi menfaatlerimizi ön planda tutmadık. Çünkü o konuda haksızdık. Bu konuda ceza bile verseler razı olurduk" diye konuştu. 
   
   Hakan'a sarıldı    CİM - BOM'UN başında üst üste iki maçını da kaybeden Teknik Direktör Hagi, ilk galibiyetini Ankaragücü karşısında almak istiyor. Son haftalarda gol sıkıntısı çeken takımını, Başkent deplasmanında hücum ağırlıklı oynatarak sonuca gitmeyi planlayan Rumen çalıştırıcının bu konuda Hakan Şükür'e güvendiği öğrenildi. 
   TÜM planlarını Beşiktaş derbisinde kırmızı kart cezası nedeniyle forma giyemeyen Hakan Şükür'ün üzerine kuran Hagi'nin, savunma ve orta saha kurgusuyla fazla oynamayı düşünmediği belirtildi. Rumen çalıştırıcı Hakan Şükür'ün yanında Ümit Karan, Berkant, Bratu ve Arif arasından seçim yapacak. Bu arada Barcelona'nın eski futbolculardan Hristo Stoichkov'un jübilesine Hagi'yi davet edeceği öğrenildi. 
   
   Protestolu yemek    GALATASARAY Başkanı Özhan Canaydın'ın eski yöneticiler ve kongredeki rakiplerine dün gece Ortaköy'de verdiği yemeğe bir çok davetli katılmadı. Başta Mehmet Cansun ve Faruk Süren olmak üzere eski yönetimde yer alan Ali Dürüst, Burak Elmas ve Özer Saraçoğlu geceye gelmedi. Cansun'un listesinde yeralan Jerfi Fıratlı ve Sedat Doğan ise yemekte hazır bulundu. 
   
   Atasay'ın konukları    GALATASARAYLI futbolculardan Arif, Hakan Ünsal ve Orhan Ak önceki gece Atasay firmasının tanıtım defilesine katıldı. Bir çok ünlü simanın yer aldığı gecede üç oyuncu Başbakan Recep Tayyip Erdoğan'la da bir süre sohbet etti. Geceye Kültür Bakanı Erkan Mumcu, Futbol Federasyonu Başkanı Haluk Ulusoy, İstanbul Büyükşehir Belediye Başkanı Kadir Topbaş da katıldı. 
   
   
</TEXT>
</DOC>
