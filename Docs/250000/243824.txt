<DOC>
<DOCNO> 243824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo17.html </URL>
<DATE> 2004/05/29/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Haluk Ulusoy "Yabancı sayısını 5'e indireceğiz" 
</HEADLINE>
<TEXT>

     Futbol Federasyonu Başkanı Haluk Ulusoy, ''Havuzdaki mevcut dağılımı devam ettireceğiz'' dedi. 
     Futbol Federasyonu'nun katkılarıyla yaptırılan Samsunspor Altyapı Haluk Ulusoy Tesisleri'nin açılışı için yönetim kurulu üyeleriyle Samsun'a gelen Ulusoy, ziyareti sırasında basın mensuplarının soruları üzerine çeşitli konularda açıklamalarda bulundu. 
     Bir gazetecinin sorusu üzerine şike konusunda çeşitli spekülasyonlar yapıldığını belirten Ulusoy, bu konuda konuşanların daha temkinli olması gerektiğini ifade ederek, ''Liglerimizde şike olmadığını herkes biliyor'' dedi. 
     Ulusoy, bu konuda elinde belge olanların ilgili mercilere başvurması gerektiğini, kanaate göre hüküm verilemeyeceğini söyledi. 
     Havuz sistemiyle ilgili olarak kendilerinden önceki dönemde ''4 büyük'' olarak adlandırılan kulüplerin havuzdan yüzde 65 pay aldığını hatırlatan Ulusoy, bunu yüzde 50 dolayına düşürdüklerini kaydetti. 
     Mevcut dağılımın Anadolu kulüpleri açısından yeterli olmadığını düşündüğünü vurgulayan Ulusoy, ''Futbolun yaşaması ve gelişmesi için diğer futbol kulüplerimiz havuzdan daha fazla pay almalı. Eğer böyle olursa Türkiye ligleri daha kaliteli olacak'' diye konuştu. 
     Havuzun dışına çıkmak isteyen kulüplere bu imkanı vermeyeceklerini belirten Ulusoy, ''Bizim olduğumuz yerde böyle bir şey olmayacaktır. Havuzdaki mevcut dağılımı devam ettireceğiz'' dedi. 
     
     YABANCI SAYISI 
     Federasyon Başkanı Ulusoy, son zamanlarda yabancı sayısının 8'e çıkacağı yönünde söylemlerin bulunduğunu ve bu konuda geçen yıl alınan kararın geçerli olduğunu belirtti. 
     Ulusoy, yabancı futbolcu sayısının geçen yıl 6 ile sınırlandırıldığını ifade ederek, ''Bu rakam önümüzdeki sezon 5'e düşecek. Bu kararı tüm kulüplerimizin görüşünü alarak verdik. Yabancı sayımızı 5 indireceğiz'' diye konuştu. 
     
</TEXT>
</DOC>
