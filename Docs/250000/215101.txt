<DOC>
<DOCNO> 215101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yasam/yas04.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş soruda bir yanlış evliliği kurtarıyor 
</HEADLINE>
<TEXT>

   Evli çiftlerin konuşmalarını inceleyen ABD'li araştırmacılar, sihirli oran formülüyle ilişkilerinin geleceğini belirliyor. Olumlu tavırların olumsuzlara oranı 5'te 1'in altına düşerse boşanma olasılığı artıyor 
      DIŞ HABERLER SERVİSİ 
   
   Matematik hesabı 
   AMERİKA'DAKİ Washington Üniversitesi araştırmacıları, matematiksel bir hesapla evliliklerin yürüyüp yürümeyeceğini tahmin ediyor. 10 yıl boyunca yaklaşık 700 evli çiftin günlük konuşmalarından 15'er dakikalık kesitleri inceleyen üniversite araştırmacıları, evli çiftlerin konuşma sırasındaki hareket ve tavırlarına göre evliliklerinin boşanmayla sonuçlanıp sonuçlanmayacağını yüzde 94 doğrulukla tahmin etti. 
   
   Göz kaçırmak eksi 
   ARAŞTIRMACILAR konuşma sırasında çiftlerden birinin gözlerini kaçırması gibi hareketlere eksi puan, esprili konuşmak gibi olumlu hareketlere de artı puan vererek tüm konuşmada elde edilen puanları topladı. "Aşk Laboratuvarı" olarak adlandırılan İlişki Araştırmaları Enstitüsü araştırmacıları, 10 yıl içinde puanlarında artış görülen çiftlerin evliliklerinin iyiye gittiğini, puanları düşenlerinse boşanmaya yaklaştığını öngördü. 
   
   Son nokta boşanma 
   HER beş iyi harekete karşılık bir kötü tavrın "sihirli oran"ı oluşturduğu evlilik testine göre, bu oranın altına düşen, yani olumlu tavırlarının olumsuz tavırlarına oranı 5'te 1'in altına düşen çiftlerin evliliklerinin boşanmayla noktalanma olasılığı artıyor. Konuşma sırasında kahkaha atmak, şakalaşmak, birbirine şefkat göstermek gibi hareketler olumlu inatçılık, ilgisizlik gibi hareketler de olumsuz olarak değerlendirildi. 
   
   
</TEXT>
</DOC>
