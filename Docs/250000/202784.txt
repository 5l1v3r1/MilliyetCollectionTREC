<DOC>
<DOCNO> 202784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur04.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 Şubatı'ndan sonra süper benzin tarihe karışıyor... 
</HEADLINE>
<TEXT>

     Kurşunsuz benzine göre 31 kat daha fazla kurşun içeren süper benzinin kullanımının, Türkiye'de 2004 Şubat ayından itibaren yasaklanacağı, tüm araçlarda kurşunsuz benzin kullanımının zorunlu olacağı bildirildi. 
     Çevre ve Orman Bakanlığı Müsteşar Yardımcısı Prof. Dr. Mustafa Öztürk, AA muhabirine yaptığı açıklamada, Türkiye'nin hava kirliliği konusunda önemli sorunlar yaşadığını ve bu konuda yıllardır mücadele verildiğini söyledi. 
     Bakanlık olarak bu sorunları temelinden çözmek için yoğun bir çalışma programı başlattıklarını vurgulayan Öztürk, bunların başında hava kirliliğine yol açan kurşunlu benzin kullanımının kaldırılmasının geldiğini ifade etti. 
     Ülkede süper benzin kullanımının çok yaygın olduğunu ve bu türün kurşunsuz benzine oranla 31 kat fazla kurşun içerdiğini vurgulayan Öztürk, şunları söyledi 
     ''Egzozdan çıkan kurşun doğrudan soluduğumuz hava ile birlikte ciğerlerimize ulaşıyor. Havadaki kurşun özellikle anne karnındaki bebeğin ölümüne ya da özürlü veya felçli doğmasına yol açıyor. Araç yoğunluğunun ve buna bağlı olarak hava kirliliğinin çok olduğu büyük şehirlerde yaşayan çocuklarda öğrenme yeteneğinde kayıplar ve görme bozuklukları görülüyor. Bu kirlilik 0-6 yaş grubu çocukların sık aralıklarla hastalanmasına yol açarak, gelişimlerini olumsuz yönde etkiliyor. Bu nedenle Avrupa Birliği ülkelerinde kurşunlu benzin kullanımı 1993 yılında yasaklandı. AB ülkelerinde 10 yıl önce yasaklanan kurşunlu benzin kullanımı 2004 yılında Türkiye'de de kaldırılacak.'' Türkiye'de de temiz ve sağlıklı bir çevre için süper benzin kullanımının kesinlikle yasaklanması gerektiğini vurgulayan Öztürk, bu konuda gereken altyapı çalışmalarının tamamlandığını aktardı. 
     
     TÜM ARAÇLAR KURŞUNSUZ BENZİN KULLANACAK 
     Öztürk, 2004 yılının Şubat ayından itibaren ülkede tüm araçların kurşunsuz benzin kullanmasının sağlanacağını ifade ederek, şunları kaydetti 
     ''Süper benzinin yerine AB ülkeleri, ABD, Singapur, Japonya ve Hong Kong'da kullanılan alternatif yakıt üzerinde çalışıyoruz. Çıkarılacak Temiz Hava Kanunu kapsamında yayınlayacağımız genelge ile akaryakıt üreten yerleri benzine kurşun atmamaları konusunda uyaracağız. Kurşun yerine sodyum, potasyum ya da fosfor bileşiklerinin kullanılmasını sağlayacağız. Amacımız benzindeki kurşunu sıfır düzeyine indirmek. Kurşunlu benzin kullanımı, 2004 yılı içinde Türkiye'de de tamamen ortadan kaldırılacak.'' Öztürk, kurşunlu benzinin yasaklanmasından önce kamuoyunun konu hakkında bilgilendirileceğini, kurşunlu ile kurşunsuz benzinin sağlık üzerindeki etkilerinin anlatılacağını sözlerine ekledi. 
     
</TEXT>
</DOC>
