<DOC>
<DOCNO> 246881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy28.html </URL>
<DATE> 2004/06/10/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Telekom Meclis gündeminde... Yıldırım ''Telekom'un değeri düştü'' 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un ''Değerinin düştüğünü'' bildirdi. Yıldırım, 'Özelleştirmeyi peşkeş çekme, yağmalatma, başkalarına rant sağlama gibi gördüğümüz sürece hiçbir şey yapamayız'' dedi. 
     TBMM Genel Kurulu'nda, Türk Telekom'un özelleştirilmesine ilişkin yeni düzenlemeler getiren ve TMSF tarafından devralınan şirketlerin varlıklarının satışını öngören yasa tasarısının görüşmelerine başlandı. 
     Ulaştırma Bakanı Yıldırım, tasarıya ilişkin bilgi verirken, düzenlemenin en önemli unsurunun yabancılara getirilen yüzde 45 sınırlandırmasını kaldırması olduğunu belirtti. 
     Türk Telekom'un değer kaybına uğradığını ifade eden Bakan Yıldırım, bunun sadece Türk Telekom'a özgü bir durum olmadığını, dünyadaki değişimin bu sonucu doğurduğunu kaydetti. 
     Türk Telekom'un satışına ilişkin iptal gerekçelerinin ortadan kalktığını anlatan Yıldırım, bu çerçevede GSM şirketleriyle anlaşma yapıldığını, bunlarla imtiyaz sözleşmeleri imzalandığını, Telekomünikasyon Kurumu'nun piyasayı denetleyip, düzenlemeye başladığını, gündemdeki tasarıda imtiyazlı hissenin korunduğunu, uydu hizmetlerinin telekomünikasyon hizmeti kapsamından çıkartıldığını söyledi. 
     Binali Yıldırım, Türkiye'nin özelleştirmede başarılı olamadığını ifade ettiği konuşmasında, ''Komünist ülkelerin bile serbest kalır kalkmaz ilk yaptıkları iş, önemli sayılan, stratejik sayılan kurumları özelleştirmek oldu'' dedi. 
     
     ''BAKIŞ DEĞİŞMELİ'' 

     Özelleştirmeye bakışın değişmesi gerektiğini kaydeden Yıldırım, şöyle konuştu 
     ''Özelleştirmeyi peşkeş çekme, yağmalatma, başkalarına rant sağlama gibi gördüğümüz sürece hiçbir şey yapamayız. Bu ülkenin kaynakları bu ülkenin insanlarınındır. İster kamuda ister özel şahısların elinde olsun elde edilenler bu ülke insanının refahı için harcanacaktır.'' CHP İzmir Milletvekili Enver Öktem, bu sözler üzerine ''Kamuoyunu yanıltıyorsunuz, doğruyu söyleyin'' diye laf attı. Birleşimi yöneten Başkanvekili Sadık Yakut, Öktem'e, ''İçtüzüğü uygularım'' sözleriyle uyarıda bulunurken, Bakan Yıldırım da ''Bu konuyu şahsıma hakaret vesilesi yapmanızı kınıyorum'' dedi. 
     
     ''PLAĞI 95'E ÇEVİREMEYECEĞİMİZE GÖRE'' 

     Türk Telekom'un değeri düştükten sonra satıldığı iddialarına da yanıt veren Yıldırım, ''Daha önceki iptaller nedeniyle satış yapılamadı. Plağı 1995'e çeviremeyeceğimize göre şimdi en iyi olanı yapmak zorundayız'' diye konuştu. 
     Türkiye'de telekomünikasyon pazarının küçük olduğunu bildiren Yıldırım, Türk Telekom'un 19 milyon abonesine karşın GSM şirketlerinin 29 milyon aboneye sahip olduklarını söyledi. Yıldırım, özelleştirmenin, sektörün pazar payını yükselteceğine inandığını bildirdi. 
     Yıldırım, tasarının en fazla yabancıların sektöre girişine olanak verdiği gerekçesiyle eleştirildiğine de dikkati çekerek, Yabancı Sermayeyi Teşvik Yasası'na göre Türkiye'de kurulan şirketlerin, sahibi kim olursa olsun telekomünikasyon alanında faaliyet yürütme olanağına sahip olduklarını belirtti. 
     Bakan Yıldırım, özelleştirme için başvuru süresinin 15 Temmuz'da sona ereceğini ve bugüne kadar da 11 şirketin bilgi dosyası aldığını söyledi. 
     
     ''SATILMAK İSTENEN...'' 

     CHP Grubu'nun tasarı üzerindeki görüşlerini açıklayan Kocaeli Milletvekili İzzet Çetin, Türkiye'de bugüne kadar özelleştirilen kuruluşların büyük bölümünün üretimden koparıldığını ve kapılarına kilit vurulduğunu bildirdi. En çok kar eden ve en çok kamu hizmeti üreten kuruluşların ''Peşkeş çekildiğini'' savunan Çetin, Türk Telekom'un ekonomiye 13 milyar dolar katma değer sağladığını kaydetti. Artık ülkelerin fiilen değil, bağımlı hale getirilerek sömürgeleştirildiğini bildiren Çetin, ''İktidar da Türkiye'yi sömürgeleştiriyor. Satılmak istenen Telekom'un T si değil, Türkiye'nin T si'' dedi. 
     
     ''SADECE TABELASI İLE...'' 

     AK Parti Samsun Milletvekili Mustafa Demir de grubunun görüşlerini açıklarken, Türkiye'de, ülkenin satılmasını isteyecek, düşünecek, teşebbüs edecek bir tane bile fert bulunmadığını söyledi. Türk Telekom'un zarar etme süreci içine girdiğini bildiren Demir, ''Yakında sadece tabelası ile karşı karşıya kalabiliriz'' diye konuştu. Demir, sektörü serbestleştirildiği halde Telekom'u özelleştirilmeyen tek ülkenin Türkiye olduğunu da sözlerine ekledi. 
     
     ''ALACAK OLAN AHMAK MI '' 

     CHP Uşak Milletvekili Osman Coşkunoğlu kişisel konuşmasında Telekom'un zarar sürecine girdiği sözlerinin gerçekle ilgisi olmadığını ifade ederek, ''Alacak olan ahmak mı, değeri düşen malı alsın. Bunlar ciddiyeti olmayan iddialar'' dedi. Coşkunoğlu, Türk Telekom'un değerinin dibe vurduğu bir dönemde özelleştirilmeye kalkışılmasının yanlış olduğunu da ifade etti. 
     
</TEXT>
</DOC>
