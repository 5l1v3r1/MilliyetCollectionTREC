<DOC>
<DOCNO> 215252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/spor/spo04.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Seç seçebilirsen 
</HEADLINE>
<TEXT>

   Ziya Doğan, Akçaabat Sebatspor karşısında forvette Mehmet Yılmaz ile Augustine arasında kararsız kaldı. Tecrübeli hoca, maç kadrosunu son dakikada açıklayacak 
      
   'Aynı tavanın balığıyız ' 
   A.SEBAT ile kardeş kardeşe bir maç yapacak olan Trabzonspor, "Dostluk başka, puan mücadelesi başka" diyor. Kendisinin de Akçaabatlı olduğunu belirten Başkan Atay Aktuğ, "İki kulübün taraftarları hep birbirleri için mücadele etmişler. Aynı tavanın balığıyız. Ancak iki ekip de kendileri için çok önemli olan üç puanı almak istiyor" dedi. 
   
   Milli gurur 
   TRABZONSPOR, 11 futbolcusunu milli takımlara vermenin onurunu taşıyor. Fatih, Tolga Seyhan ve Gökdeniz'in A milli takıma davet edilmesinin yanında, Petkoviç, Avusturalya Maxim, Beyaz Rusya kaleci Tolga ile İbrahim Ege, Ümit Milli Emre Aygün, U 19 Enis Kahraman, Muharrem Kaya ve Ergin Keleş de U 17 Milli Takımı'na çağrıldı. 
   
   İlk 11 belirsizliği 
   TRABZON derbisi için son hazırlıklarını tamamlayan Trabzonspor'da ilk 11 henüz şekillenmedi. Teknik Direktör Ziya Doğan, özellikle forvet konusunda bir türlü karar veremedi. Başarılı teknik adamın, Konyaspor karşısında sonradan oyuna girip, gol atan Mehmet Yılmaz ile Augustine arasında kararsız kaldığı ifade edildi. Kupa maçında oyundan çıkarken Doğan'a tepki gösteren Maxim'in yedek soyunması beklenirken, orta sahanın solunda formaya Alişen daha yakın görünüyor. 
   
   22 kişi kampta 
   BUNA rağmen Ziya Doğan, Akçaabat Sebatspor maçının kamp kadrosuna 22 futbolcusunu da davet etti. 18 kişilik karşılaşma kadrosunun da maçtan iki saat önce belirleneceği açıklandı. Bordo - Mavililer'de sakatlığı süren Tayfun dışında eksik bulunmuyor. Yönetici Sıtkı Hacisalihoğlu, Doğan ile birlikte önemli bir atılım yapacaklarına inandığını da belirtip, "Ziya Hoca, bu takımı ayağa kaldıracaktır" ifadesini kullanırken, takıma katılan Volkan ve Tolga'yı da övdü. 
   
   
   
</TEXT>
</DOC>
