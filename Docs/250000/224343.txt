<DOC>
<DOCNO> 224343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy09.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek yargı birbirine düştü 
</HEADLINE>
<TEXT>

   Danıştay, CHP lideri Baykal'ın da eleştirdiği Anayasa Mahkemesi metnine karşı çıktı Mahkemeye üye seçimi yasamaya bırakılamaz 
   ANKARA Milliyet 

   
   Danıştay, Anayasa Mahkemesi Başkanlığı'nca hazırlanan ve Anayasa'da mahkemenin yapısıyla ilgili değişiklikler öngören metne karşı çıktı. 
   Daha önce CHP Genel Başkanı Deniz Baykal tarafından da eleştirilen, Anayasa Mahkemesi'nin yapısına ilişkin değişiklikler içeren metindeki görüşlere karşı hiç alışık olmadık bir biçimde görüş hazırlayan Danıştay, öneri metnine ilişkin görüşlerini şöyle sıraladı 
   Anayasa Mahkemesi'ne 5 üyenin Yargıtay'dan, 4 üyenin de Danıştay'dan seçilmesi yanlış eşit olmalıdır. 
   Metinde, yüksek yargı organlarından Anayasa Mahkemesi üyeliğine seçilmede, 50 yaşını ikmal etmiş ve en az 3 yıl bu görevde bulunma koşulu getirilmiştir. Üyeliğe seçimde herhangi bir şart aranmamalı, yüksek yargıçlık sıfatının kazanılmış olması bu görevin yürütülmesi için yeterli olmalıdır. 
   Üyelik seçiminde yaş ve hizmet süreleriyle ilgili birtakım yeni şartlar getirilmek suretiyle kısıtlama yapılırken, seçim usulünün kolaylaştırılması çelişkili bir durum yaratmaktadır. 
   
   Kuvvetler ayrılığı... 
   Anayasa Mahkemesi'nin 4 üyesinin yasama organı tarafından seçilmesi yönündeki öneriyi de kabul edilebilir görmeyen Danıştay, gerekçesini de "yasama organına asıl görevi bu organın işlemlerini denetlemek olan Anayasa Mahkemesi'ne üye seçme görevinin verilmiş olmasını, kuvvetler ayrılığı ilkesi ile bağdaştırmak mümkün değildir" diye açıkladı. 
   Danıştay, hazırlanan öneri metninde, Anayasa Mahkemesi'ne anayasal hak ve özgürlüklerden birinin kamu gücü tarafından ihlal edildiği iddialarına dayalı olarak bireysel başvuruları inceleme görevi verilmesini de doğru bulmadı. 
   Görüşte, bireysel başvuru yapılma hakkının sadece Anayasa Mahkemesi'ne verilmesinin diğer yüksek mahkemeler karşısında üstünlük yaratacağı öne sürüldü. 
   Bu durumun, Yargıtay, Danıştay, Askeri Yargıtay ve Askeri Yüksek İdare Mahkemesi'nin incelemesi ile kesinleşen kararların uygulanmamasını, bu kararların bertaraf edilebileceği sonucunu doğuracağı, öneri metninde belirtilenin aksine Yüksek Mahkeme'nin iş yükünü artıracağı belirtildi. 
   
   
   
</TEXT>
</DOC>
