<DOC>
<DOCNO> 240967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy11.html </URL>
<DATE> 2004/05/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
SP Yasada geri adım, 28 Şubat borazanlarına meydanı terketmek olur 
</HEADLINE>
<TEXT>

     SP Genel Başkan Yardımcısı Cevat Ayhan, hükümetin YÖK Yasası'ndan geri adım atmaması gerektiğini ifade ederek, ''YÖK Yasası'ndan geri adım 28 şubat borazanlarına meydana terk etmek olur'' dedi. 
     Ayhan, parti genel merkezinde düzenlediği basın toplantısında YÖK Yasa ile ilgili değerlendirmelerde bulundu. AK Parti hükümetinin temel hak ve hürriyetlerle ilgili düzenlemeleri iktidarının ilk 100 gününde yapması gerektiğini vurgulayan Ayhan, ''Hükümet birilerine hoş görünmek için gömleksiz olunca bugün yaşanan sıkıntıların içine düştü'' şeklinde konuştu. 
     YÖK Yasası'nın iyileştirme olduğunu belirten Cevat Ayhan, şunları kaydetti 
     ''YÖK Kanununda getirilen değişiklikler beklenenler değildir. Ancak bu noktadan sonra geri adım 28 Şubat borazanlarına meydanı terk etmek olur. Aslolan milletin değerleri ve iradesidir. Son söz TBMM'nindir. Devletin ve toplumun tüm kurumları Meclis iradesi ile uyumlu çalışmak zorundadır.'' ''Hükümet YÖK Yasası'ndan geri adım atamaz, atmaması gerekir'' diyen SP Genel Başkan Yardımcısı Ayhan, ''28 Şubat sürecindeki hakimliği, despotluğu devam ettirmek istiyorlar. Direncin hiçbir faydası yok. Rektörler YÖK Yasası'nı temel hak ve hürriyetler açısından değerlendirmelidir'' şeklinde konuştu. 
     ''28 Şubat psikozundan kurtulunması gerektiğini'' vurgulayan Ayhan, ''Bazı çevreler insanların manevi değerlerinden, ahlaklı olmasından rahatsız oluyor. Adnan Menderes 'Türkiye Müslüman'dır, Müslüman kalacak' demişti. Bugün AK Parti'nin de bunu yapması lazım'' dedi. 
     Hükümetin ekonomi politikasını eleştiren Ayhan, iç ve dış borcun katlandığını söyledi. ''Hükümet IMF'nin deneme tahtası olmuştur'' diyen Ayhan, reel sektör dışındaki yabancı sermaye hareketlerinin vergilendirilmesi gerektiğini vurguladı. 
     Dış politik gelişmeleri de değerlendiren Ayhan, ''Türkiye, Büyük Ortadoğu Projesi çerçevesinde taşeron olarak NATO emrinde kullanılmak istenmektedir. Bu Türkiye için büyük bir felaket olur'' şeklinde konuştu. 
     
</TEXT>
</DOC>
