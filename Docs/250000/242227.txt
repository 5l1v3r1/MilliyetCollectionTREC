<DOC>
<DOCNO> 242227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/ekonomi/aeko.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüketici kredilerinde faiz biraz daha artabilir' 
</HEADLINE>
<TEXT>


Volkswagen Doğuş Finans VDF Holding Genel Müdürü Kemal Ören, yüzde 1.9'dan yüzde 2'nin üstüne çıkan tüketici kredileri faizlerinin biraz daha artabileceğini söyledi 

Finans Sohbetleri KADİFE ŞAHİN 

Sadece otomobil kredisinin finansmanında faaliyet gösteren VDF Volkwagen Doğuş Finans Holding Tüketici Finansmanı Genel Müdürü Kemal Ören, enflasyonun düşmesiyle birlikte yüzde 1.9'a kadar düşen ancak geçen hafta tekrar artış kaydeden tüketici kredilerinde faiz oranlarının bir miktar daha yükselebileceğini söyledi. 
VDF Holding olarak kriz dönemlerinde bile uzun vadeli düşünerek her zaman tüketiciyi destekleyen politikalar izlediklerini söyleyen Ören, "Faiz oranlarımızı piyasa koşullarında ayarlıyoruz ancak vadeyi hiçbir zaman 36 ayın altına düşürmedik" dedi. Tüketici kredilerinin belli bir ürünün üzerine haklar konularak verilmesi nedeniyle diğer kredi türlerine göre daha az riskli olduğunu ifade eden Ören, "Orta ve uzun vadede iyi bir hesaplama yapılırsa tüketici kredileri her zaman k rlı kredilerdir" dedi. 

Uzun vadeye alışmamız lazım 
VDF Holding'in bu alanda uzun vadeli düşünerek tüketicinin ihtiyaçları ve ödeme imk nlarına göre ürünler sunduğunu belirten Ören, faaliyete geçtikleri 1999 yılından bu yana hizmetlerini aksatmadan devam ettirdiklerini söyledi. 
"Krizlerde vadelerimiz 36 ayın altına inmedi" diyen Ören, "Özellikle kriz dönemlerinde biraz uzun vadeli bakmak gerektiğini düşünüyoruz. 2000'de kriz yaşanmıştı, bugün 2004. Üç yıl vadeli bir kredi zaten 36 ay vadeli kredidir. Krizler 36 ay vadeli bir krediden daha kısa sürede bitmiştir. Bu nedenle kredilerden ciddi paralar kazanılmıştır. Uzun vadeli, uzun dönemli düşünmeye biraz alışmamız gerekiyor" diye konuştu. 

Beklentiyi pozitif etkiler 
Özellikle tüketici kredilerinin toplumun ekonomiyle ilgili beklentisine çok pozitif etki yaptığını vurgulayan Ören şöyle konuştu 
"Tüketici kredileri İnsanların doğrudan alım gücüne etki yapan ürünlerdir. Uzun vadeler insanları daha pozitif tutuyor. 
Dolayısıyla biz 36 ayın altında bir vadede kredi vermeyi düşünmüyoruz. Faiz oranlarında ise piyasadaki faiz oranları ne ise bizim faiz oranlarımız da ona göre yükseliyor veya düşüyor. Şu anda biz de faiz oranlarımızı yükseltiyoruz. 0 - 24 ay vadede yüzde 2.40, 24 - 48 ay vadede ise yüzde 2.51 faiz uyguluyoruz. Bu oranlar pazarın en düşük faiz oranları. Ama önümüzdeki dönemde faiz oranlarının biraz daha artacağını tahmin ediyorum." 

'Değişken faiz kredi talebini düşürür' Devlet Bakanı Ali Babacan ile görüşen bankacıların tüketici kredilerinde sabit yerine değişken faiz uygulanması için yasal değişiklik talebinde bulunmasına ilişkin sorumuzu yanıtlayan Ören, değişken faizin tüketici talebini düşüreceğini söyledi. 
Tüketiciyi Koruma Yasası'na değinen Ören, şunları kaydetti 
"Bu yasa bize diyor ki 'şayet tüketici kredisi, otomobil kredisi vereceksen bu sabit faizli olacak. Buna göre hesabını yap ve ona göre vade ver. O vadede para kazanacağına inanıyorsan ona göre faizini ver' diyor. Dolayısıyla burada üzerinde durulması gereken konu budur. Tüketici kredileri gerçekten en güvenli en sağlam kredilerdir. Özellikle otomobil ve konut kredileri. Bunlar kayda tabi bir ürünün üzerine bir takım haklar konarak verilen kredilerdir. Geri dönüşü en rahat ve risk unsuru az olan kredilerdir. 
Şu anda yasa sabit faiz diyor ve sabit faiz ile çalışıyoruz. Yasa degişken faiz derse değişken faiz ile çalışırız. Ama ben öyle tahmin ediyorum ki değişken faizli tüketici kredisi tüketiciyi kredi kullanmaktan uzaklaştıracaktır. Tüketici bu kadar yoğun kredi kullanmayacaktır." 


</TEXT>
</DOC>
