<DOC>
<DOCNO> 221036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo29.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor-İstanbulspor maçı İzmir'e alındı... 
</HEADLINE>
<TEXT>

     Birinci Süper Futbol Ligi'nde, Denizlispor ile İstanbulspor arasındaki 25. hafta maçı, Denizlispor'un cezası nedeniyle İzmir'de oynanacak. 
     Futbol Federasyonu'ndan yapılan açıklamaya göre, Profesyonel Futbol Disiplin Kurulu PFDK tarafından 1 maç saha kapatma cezası verilen Denizlispor, İstanbulspor'la 13 Mart Cumartesi günü saat 13.30'da İzmir Atatürk Stadı'nda karşı karşıya gelecek. 
     Bu arada, 14 Mart Pazar günü oynanması gereken Adanaspor-Gençlerbirliği maçının, Gençlerbirliği'nin UEFA Kupası maçı nedeniyle ve Birinci Süper Futbol Ligi Kulüpler Birliği Vakfı'nın isteği üzerine ertelendiği resmi olarak açıklandı. Bu karşılaşma, 31 Mart Çarşamba günü Adana 5 Ocak Stadı'nda saat 18.00'de oynanacak. 
     Öte yandan, 14-15 Şubat tarihlerinde oynanması gerekirken elverişsiz hava, saha ve yol koşulları nedeniyle ertelenen İkinci Lig B Kategorisi ve Üçüncü Lig 21. hafta maçları da 31 Mart Çarşamba günü yapılacak. Karşılaşmalar saat 14.30'da başlayacak. 
     
</TEXT>
</DOC>
