<DOC>
<DOCNO> 244132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun08.html </URL>
<DATE> 2004/05/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Saddam'ın tabancası Bush'ta... 
</HEADLINE>
<TEXT>

     Devrik Irak lideri Saddam Hüseyin'in ABD askerlerince yakalandığında elinde tuttuğu tabancanın Beyaz Saray'da Başkan George Bush tarafından hatıra olarak saklandığı açıklandı. 
     BBC'nin haberine göre, tabanca, Saddam Hüseyin'i saklandığı yerde yakalayan askerler tarafından Başkan Bush'a sunuldu. 
     Beyaz Saray'da Oval Ofis'in yanında, hediye edilen eşyaların sergilendiği bir çalışma odasında bulunduğu belirtilen silahı sadece seçkin ziyaretçilerin gördüğü belirtiliyor. 
     Saddam Hüseyin, 30 yıl Irak'ı yönettikten sonra, geçen Aralık ayında doğum yeri Tıkrit yakınlarında saklandığı küçük bir yeraltı sığınağında yakalanmıştı. 
     Irak Savaşı başladıktan sonra yedi ay boyunca koalisyon askerleri, savaşın en büyük zaferi olacağına inandıkları Saddam Hüseyin'i yakalamak için her izi sürmüşlerdi. 
     Saddam Hüseyin'in yakalandığı sırada elinde olan tabancanın Beyaz Saray'da olduğu haberi ilk olarak Time dergisi tarafından yayınlandı. Derginin haberinde, Başkan Bush'un ziyaretçilerine, Amerikan askerleri Saddam Hüseyin'i bulduklarında silahın boş olduğunu söylediği de belirtiliyor. 
     Diğer basın yayın organlarında ise, silahın dolu olduğu haberleri yayınlanmıştı. 
     Time dergisi, adını açıklamadığı bir Beyaz Saray ziyaretçisinin, "Başkan Bush bu tabancayı göstermekten büyük zevk alıyor. Bununla gerçekten gurur duyuyor" dediğini aktarıyor. 
     Beyaz Saray sözcüsü Jim Morrell ise yaptığı açıklamada Başkan George Bush'un Amerikan birliklerinin başarıarından ve cesaretinden gurur duyduğunu söyleyerek, tabancayı, operasyona katılan tüm askerler adına onurla kabul ettiğini" belirtti. 
     
</TEXT>
</DOC>
