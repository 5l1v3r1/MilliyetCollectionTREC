<DOC>
<DOCNO> 242669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko37.html </URL>
<DATE> 2004/05/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
ÖİB, Tüpraş kararına itiraz etti... 
</HEADLINE>
<TEXT>

     Özelleştirme İdaresi Başkanlığı ÖİB , Bölge İdare Mahkemesi'ne başvurarak, Ankara 10. İdare Mahkemesi'nin Tüpraş ihalesine ilişkin verdiği yürütmeyi durdurma kararına itiraz etti. 
     ÖİB'den alınan bilgiye göre, Ankara 10. İdare Mahkemesi'nin dün verdiği yürütmeyi durdurma kararı bugün ÖİB'ye tebliğ edildi. Bunun üzerine hazırlıklarını yapan İdare, bir üst mahkeme olan Bölge İdare Mahkemesi'ne itirazda bulundu. 
     Mahkemenin bu itirazı 15 gün içinde sonuçlandırması gerekirken, Tüpraş'ın 28 Mayıs 2004 olarak açıklanan son devir tarihinin bir hafta kayabileceği belirtiliyor. 
     Mahkemenin itirazın sonuçlandırılması için gerekli olan 15 günlük süreyi tümüyle kullanmayabileceği de ifade ediliyor. 
     Tüpraş'ın yüzde 65.76'lık bölümünün satışına ilişkin ihaleyi, 1 milyar 302 milyon dolar bedelle, Efremov Kautschuk GMBH Zorlu-Tatneft Grubu kazanmıştı. 
     
</TEXT>
</DOC>
