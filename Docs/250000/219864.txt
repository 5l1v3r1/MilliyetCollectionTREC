<DOC>
<DOCNO> 219864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur29.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğu döverek öldürmekten yargılanan sanık Yanağını sıktım 
</HEADLINE>
<TEXT>

     Adana'da, birlikte yaşadığı kadının iki yaşındaki kızını döverek öldürdüğü iddiasıyla yakalanan sanığın yargılanmasına başlandı. 
     Adana 5. Ağır Ceza Mahkemesi'ndeki duruşmada, Tekel Sigara Fabrikası'nda çalışan Fatma Özdemir'in iki yaşındaki kızı Buse Özdemir'i, döverek öldürdüğü öne sürülen Çetin Dinç hazır bulundu. Kızı ölen Fatma Özdemir ile ayrı yaşadığı eşi Mehmet Özdemir ise duruşmaya katılmadı. 
     Sanık Çetin Dinç, Fatma Özdemir ile 7 aydır birlikte olduğunu belirterek, ''Fatma, öğleden sonra işe gider gece dönerdi. Evde olduğumda çocuklarla ilgileniyorum, ben olmadığım zaman da büyük kızı Kübra bakıyordu'' dedi. 
     Sürücü belgesini yeni aldığı için ilkyardım konusunda bilgisi olduğunu ve Buse'ye ilk müdahaleyi kendisinin yaptığını anlatan Dinç, şöyle devam etti 
     ''Olaydan bir gün önce izinli olduğum için evdeydim. O gün Buse kusarak, bayılınca, ilk müdahaleyi yaptım. Ağzını yıkayarak, sobanın yanına yatırdım. Yaklaşık 25 dakika baygın yattı. Fatma'yı almaya gittiğimde olayı anlattım. O da Merdivenden düştükten sonra böyle oldu dedi. Daha önce konudan bilgim yoktu. 
     Ertesi gün olayları Kübra'ya sordu. Benim anlattıklarımı o da anlattı. Olay günü Fatma ile evden ayrıldık. Ben annemin evine gittim. Fatma beni arayarak, çocukların yanına gitmemi istedi. Bir süre sonra eve gittiğimde 6 yaşındaki kızı Sümeyra kapıyı açarak, Buse'nin yine bayıldığını söyledi. 
     Çocuğu yine yan yatırdım, ancak uyanmıyordu. Fatma'yı gidip servisten aldım. Eve geldiğimizde çocuğun kalbi atıyordu, ben hastaneye götürmek istedim. Fatma, arabanın içinde Çocuk öldü. Ben şimdi akrabalarıma ne diyeceğim diyordu.'' Fatma Özdemir'in Emniyet Müdürlüğü'ndeki ifadesinde kendisine iftira attığını öne süren Dinç, hakkındaki iddiaları da kabul etmedi. Dinç, ''Dövmedim, yanaklarını sıktım. Yanaklarındaki morluklar bundan dolayı olabilir. Ayaklarındaki yanıklardan da haberim yok. Evde onu dövecek kimse yoktu'' diye konuştu. 
     Mahkeme heyeti, maktule ait otopsi raporlarının beklenmesine, Hatay'da bulunduğu belirtilen Fatma Özdemir'in ifadesinin alınmasına ve dosyadaki eksiklerin tamamlanmasına karar vererek duruşmayı erteledi. 
     Mahkeme heyeti, sanık Çetin Dinç'in tutukluluk halinin devamına da karar verdi. 
     
</TEXT>
</DOC>
