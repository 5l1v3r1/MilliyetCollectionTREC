<DOC>
<DOCNO> 247418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur24.html </URL>
<DATE> 2004/06/12/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Belediye Başkanı sahte banknotla yakalandı 
</HEADLINE>
<TEXT>

     Antalya'nın Korkuteli İlçesi'ne bağlı Büyükköy Beldesi Belediye Başkanı Mustafa Dincay 40 ile Belediye Meclisi Üyesi Ömer Tuğ 39 , sahte banknotlarla yakalandı. 
     AA muhabirinin aldığı bilgiye göre, Bozova Beldesi'ndeki balık tesislerine giderek yemek yiyen Dincay ve Tuğ, daha sonra Yelten Beldesi'ndeki Kır Gazinosu'na gittiler. 
     Tuğ, gazinoda garsona 20 milyon liralık banknot verdi. Kimliği açıklanmayan garson, paranın sahte olduğunu anlayınca Bozova Jandarma Karakolu'na ihbarda bulundu. İhbar üzerine Kır Gazinosu'na gelen jandarma, Başkan Mustafa Dincay'ın üzerinde 6 adet 20 milyon, 1 adet de 20 dolarlık sahte banknot ele geçirdi. Belediye Meclisi Üyesi Ömer Tuğ'da ise 15 adet 10'ar milyon liralık sahte banknot bulundu. 
     Dincay ve Tuğ'un Bozova'da balık lokantasına sahte banknot verdikleri belirlendi. 
     Gözaltına alınan sanıklar, Korkuteli Jandarma Komutanlığı'ndaki sorgularının ardından adliyeye sevk edildiler. 
     
     Belediye Başkanı cezaevinde 

     Gittikleri bir gazinoda sahte banknotlarla yakalanan Antalya'nın Korkuteli İlçesi'ne bağlı Büyükköy Beldesi Belediye Başkanı Mustafa Dincay ile Belediye Meclisi Üyesi Ömer Tuğ, çıkarıldıkları mahkemece tutuklandı. 
     Antalya'nın Korkuteli ilçesi Yelten Beldesi'nde gittikleri Kır Gazinosu'nda sahte banknotlarla yakalanan Mustafa Dincay ve Ömer Tuğ, Cumhuriyet Savcısı Refik Hakan Başverdi tarafından ifadelerinin alınmasından sonra tutuklanma talebiyle nöbetçi mahkemeye sevk edildi. 
     Dincay ve Tuğ, Nöbetçi Birinci Sulh Ceza Hakimi Mustafa Duran tarafından tutuklanarak cezaevine gönderildi. 
     Dincay'ın üzerinde 6 adet 20 milyon, 1 adet 20 dolar, Ömer Tuğ'da ise 15 adet 10'ar milyon liralık sahte banknot ele geçirilmişti. 
     
</TEXT>
</DOC>
