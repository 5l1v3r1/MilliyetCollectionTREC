<DOC>
<DOCNO> 224290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur20.html </URL>
<DATE> 2004/03/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Şırnak'ta 13 yıl aradan sonra valilik Nevruz için izin verdi... 
</HEADLINE>
<TEXT>

     Güneydoğu Anadolu Bölgesi'nde Nevruz dolayısıyla çeşitli etkinlikler düzenlendi. 
     Diyarbakır'daki Nevruz kutlamaları, kente 10 kilometre uzaklıktaki Fuar Alanı'nda yapıldı. Kutlamada, sanatçılar Mahsun Kırmızıgül, Özcan Deniz, Koma Çiya, Diyar, Ferhat Tunç ve Dicle Fırat Müzik Grubu konser verdi. 
     
     MALATYA 
     İnönü Üniversitesi Rektör Vekili Prof.Dr. Hasan Küçükbay, Mudanya Meydanı'nda düzenlenen törende, tarih boyunca her toplumun tabiatın canlanmasını, doğanın uyanışını, havanın ısınmasını büyük bir coşku ve yeniden doğuş anlayışı içinde kutladığını söyledi. Vali Osman Derya Kadıoğlu, Belediye Başkanı Mehmet Yaşar Çerçi, CHP Malatya Milletvekili Mevlüt Aslanoğlu, öğretim üyeleri, kamu kurum ve kuruluşlarının temsilcileri ile öğrenciler katıldığı törende, düzenlenen şiir ve resim yarışmasında dereceye girenlere ödülleri verildi. 
     Nevruz ateşinin yakıldığı tören, Nevruz yemeğinin dağıtılmasıyla sona erdi. 
     
     SİİRT, MARDİN, BATMAN 
     Siirt Valisi Nuri Okutan, Kırklar Tepesi'nden Nevruz ateşini yaktı. Sanatçı İzzet Altınmeşe'nin konser verdiği kutlamalarda, daha geleneksel Nevruz yemeği davetlilere dağıtıldı. 
     Öte yandan, DEHAP İl Örgütü'nce de Çakmak Mahallesi'nde Nevruz Bayramı kutlandı. 
     Mardin Valiliği'nce de Halk Eğitim Merkezi Eğitim Araçları Çok Amaçlı Salonu'nda düzenlenen törende, ''Nevruz'' konulu kompozisyon, şiir ve resim dallarındaki yarışmalarda dereceye giren öğrencilere ödülleri verildi. 
     Batman Şafak Mahallesi'nde düzenlenen Nevruz kutlamasında Kardeş Türküler ve Fuat Saka konser verdi. 
     
     ŞIRNAK 
     Şırnak'ta 13 yıl aradan sonra ilk defa Valilik tarafından kutlamalara izin verildi. Cumhuriyet Meydanı'nda DEHAP İl Örgütü'nce düzenlenen Nevruz kutlamasına çok sayıda vatandaş katıldı. Kutlamalarda yerel sanatçılar konser verdi. 
     Bölgedeki kutlamalar olaysız geçti. 
     
</TEXT>
</DOC>
