<DOC>
<DOCNO> 227103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yazar/altan.html </URL>
<DATE> 2004/03/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gelişeceğiz, gelişiyoruz, geliştik... 
</HEADLINE>
<TEXT>

   
   NİHAYET seçim tatavası da bitti her ne kadar sokakları, caddeleri salkım saçak dolduran rengarenk flamaların, bayrakların, boy boy lider, yahut aday ilanlarının hepsi toplanamadıysa da... 
   Şimdi "komutanlar kime, erler kime oy verdi" türünden seçim analizleri de, birkaç gün daha sürer sonra yine Kıbrıs'ta Kofi Annan planı, Türk tarafının teklifi, Rum tarafının teklifi, referandum falan çıkar gündemin üst sıralarına. 
   Derken 1 Mayıs'tan sonra, altı kısılmış düdüklü tencere gibi, onun da tıkırtısıyla dumanı azalmaya başlar... 
   Ve plaj mevsimlerinin 
   "İç bade güzel sev var ise aklı şuurun 
   Dünya var imiş ya ki yok olmuş ne umurun" 
   gevşekliğine geçilir. 
   
   Haziranda NATO zirvesi İstanbul'da toplanıyor. ABD Başkanı Bush, İstanbul'da bir konuşma yapacak ve dünyaya hitap edecek bizim Dersaadet'ten... 
   Hadi yine çeşitli analizler, yorumlar... 
   
   Yavaş yavaş yazın bitmesi, okulların açılması ve kasımda ABD'de başkanlık seçimleri... 
   Bütün dünya medyası Washington'a kelepçelenecek... Hele bu arada bir de, Bin Ladin yakalanırsa... 
   Gitgide küçülen ve "iç haberler - dış haberler" ayrımının, bir tek potada eriyerek kaynamaya başladığı yusyuvarlak "Yer" küresinde farkına varmadan bir "dünya vatandaşıymışçasına" yaşama dönemleri artık.. 
   
   1839'da Sultan Abdülmecit Han da, "Memalik - i Osmani"yi çağdaş uygarlık düzeyine ulaştırmak için az uğraşmamıştı. 
   İnsan ve azınlık hakları açısından, nasıl büyük bir gelişme sağlandığının kanıtlanması için faytonlara hoca, papaz, haham yan yana oturtularak dolaştırılmıştı caddelerde ve tellallar bağırtılmıştı sokaklarda 
   - Duyduk duymadık demeyin, bundan böyle "gavura, gavur demek yoook"... 
   
   Şu resmi tarih katakullisinden de artık vazgeçilse... 
   II. Meşrutiyet Meclisi'ndeki Ermeni mebuslardan oluşan "İştirakiyun Partisi" sözcülerinin de, Meclis tutanaklarına geçmiş konuşmalarından alıntılar yapılsa arada sırada... 
   
   Türkiye'de hiçbir zaman makro ekonominin çağdışı kepazelikleri üstünde yoğunlaşan bir muhalefet olmamış Hazine'den geçinmeli burjuva taklitçiliği "ilericilik" sayılmışsa da hiciv edebiyatında rekorlar kırılmıştır. 
   Örneğin 17. yüzyılda Nabi'den iki beyit 
   
   "Vermezdi kimse kimseye nan ekmek minnet olmasa 
   Bir maslahat görülmez idi rüşvet 
   olmasa 
   
   Yok bi - garaz kinsiz, öfkesiz 
   muamele ehli zamanede 
   Kimse ibadet etmez idi cennet 
   olmasa" 
   
   Hiiç enseyi karartmayın... 
   Özellikle Alman Sosyal Demokratları, Türkiye'nin ancak global bir sermaye yığılmasıyla çağdaşlaşabileceğini çakmış görünmedeler... 
   Ekonominin ise, her türlü siyasal iradeyi aşan evrensel bir mekanizma olduğu gün günden daha çok ortaya çıkmada... 
   
   Hiiç karartmayın enseyi... 
   21. yüzyılın treni çoktan kalkmış durumda, Türkiye de içinde... 
   Çağına, sade dış görüntülerinde değil, kendi uğraş alanlarında da layık olma özeni ve lezzeti içinde yaşayanlar o kadar değişik ve muhteşem bir hayat filminin içinden geçecekler ki... 
   Gerçi ölenler ölecek, silinenler silinecek, Hazine'den geçinmeye alışmışlar zorlanacak ama tüm dogma ve tabulardan arınarak, çağıyla bütünleşme düzeyini kendi yaratıcılık alanlarında gerçekleştirmiş olanlar da "onlar - biz" ayrımından sıyrılmış olarak yaşayacaklar. Büyük bir özgürlük doğrusu... 
   
   Neredeyse yüz yıl önce Tevfik Fikret, şöyle diyordu 
   
   "Toprak dünya vatanım, nev - i beşer 
   her çeşit insan milletim 
   İnsan, insan olur ancak bunu izanla 
   kavramakla inandım." 
   
   Şimdi, en azından teorik olarak, Avrupa Birliği vatandaşları da, aynı çizgide buluşmada... 
   Bir de 50 yıl sonrasını, 100 yıl sonrasını düşünün... 
   
   Düşünmezseniz de düşünmeyin... 
   Şayet bizim halk edebiyatının ışıklı fıskıyelerini seviyorsanız da nerelerden nelere geldiğimizi görerek, doya doya eğlenebilirsiniz. 
   İşte size 17. yüzyılda yaşamış Kazak Abdal'dan birkaç dörtlük Ömer Özcan'ın "Başlangıçtan Günümüze Türk Edebiyatında Hiciv ve Mizah" eserinden 
   
   Ormanda büyüyen adam azgını 
   Çarşıda pazarda insan beğenmez 
   Medrese kaçkını softa bozgunu 
   Selam vermeye dervişan beğenmez 
   
   Alemi tan eder çekiştirir yanına 
   varsan 
   Seni yanıltır bir mesele sorsan 
   Bir cim çıkmaz eğer karnını yarsan 
   Camiye gider de erkan beğenmez 
   
   Elin kapısında kul kardaş olan 
   Burnu sümüklü hem gözü yaş olan 
   Bayramdan bayrama bir tıraş olan 
   Berber dükk nında oğlan beğenmez 
   
      
   
</TEXT>
</DOC>
