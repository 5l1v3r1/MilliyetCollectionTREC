<DOC>
<DOCNO> 209414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yazar/guclu.html </URL>
<DATE> 2004/01/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK kazanı fena kaynıyor 
</HEADLINE>
<TEXT>

   
   Hükümetin, yeni yasa tasarısı için YÖK'e ve üniversitelere verdiği ek süre bu ay sonunda bitiyor. Ama hala ortada üzerinde uzlaşılan bir tasarı metni yok. Aksine, hemen her gün tüm tarafları fazlası ile rahatsız eden yeni taslaklar ortaya çıkıyor. Bu durum da ortamın iyice gerilmesine neden oluyor... 
   YÖK Genel Kurulu ve Üniversitelerarası Kurul, yarın İstanbul'da ortak toplantı yapıyor. Gündemin ilk maddesi YÖK tarafından hazırlanan yeni YÖK yasa tasarısı taslağı. 
   Toplantının gergin geçmesi bekleniyor. Üniversitelerarası Kurul'un yanısıra vakıf üniversitelerinin de YÖK'e sert tepki göstereceğine yönelik işaretler var. İstanbul'da önceki gün bir araya gelen vakıf üniversiteleri rektörleri, YÖK'e karşı hazırladıkları deklarasyonda yeni tasarıyı protesto ettiler. Rektörler, Anayasa ile kendilerine tanınmış olan idari ve mali özerkliğin YÖK tarafından kanunla yok edilmeye çalışıldığına dikkati çekerek "Bu durumun Anayasa profesörü olan bir başkan döneminde gerçekleştirilmeye çalışılması çok daha üzücü" diyorlar. Anlaşılan o ki bugünkü YÖK ÜAK toplantısından ortak bir karar çıkması çok zor bir ihtimal... 
   Vakıf üniversiteleri gibi Üniversitelerarası Kurul'un oybirliği ile aldığı karar çerçevesinde kurulan ÜAK YÖK Yasa Tasarısı Hazırlama Komisyonu da gelişmeleri hayretle izlediklerini dile getirmekten çekinmiyor. Komisyon üyeleri, "Madem dikkate alınmayacaktı neden aylarca geceli gündüzlü çalıştık. ÜAK, hazırladığı taslağın arkasında duracaktır" görüşünü dile getiriyorlar. 
   Hükümet çevreleri ise YÖK ile ÜAK arasındaki bu gerginliği, açıkça ifade etmese de memnuniyetle izliyor. Çünkü ne YÖK'ün, ne ÜAK'nın ne de başka kurumların hazırladığı taslakları değil, MEB tarafından hazırlanan kendi taslaklarının yasallaşmasını istiyorlar... 
   
   YÖK baş ağrıtacak 
   Kamuoyunda öylesine bir hava hakim ki hangi taslak kabul edilirse edilsin YÖK konusunda sular durulmayacak. Bir tarafı memnun eden tasarının bir başka tarafı memnun etmesi çok zor. Bırakın hükümeti ve vakıf üniversitelerini, büyük devlet üniversitelerini memnun eden bir tasarının küçük üniversitelerde aynı heyacanı yaratması mümkün değil. 
   Aslında tüm tarafların üzerinde anlaştığı ortak nokta tek tip bir YÖK yasasının çıkartılmaması. Bunun çözümü de çerçeve yasadan geçiyor. Ama nedense tüm taraflar kontrolü kendi elinde tutmak istiyor. Üniversiteyi, bilimi, öğretim üyelerini, öğrencileri düşünen yok gibi... 
   Erdoğan Teziç, aslında tam bir cadı kazanının içine düştü. Tüm iyi niyetine, birikimine ve çözüm çabalarına karşın istediği sonucu alması ve tüm tarafları memnun etmesi zor. Daha çok zamana ve sağduyuya ihtiyacı var. Ayrıca samimi gayretlerini, her aşamasında kamuoyu ile paylaşması gerekiyor. Yoksa attığı her adımda sorgulanır hale gelir ki bunun da sinir bozukluğu ve zaman kaybının ötesinde hiç bir getirisi olmaz. 
   Özetin özeti Üniversitelerimizin gerginliğe değil sükunete ve desteğe ihtiyacı var. Hükümet ve YÖK, bu konuda samimiyetini tazelemek zorunda. Çıktığı ilk günden itibaren tartışılan bir yasanın ne üniversitelere, ne ülkeye ne de iktidara hiç bir yararı olmaz .. 
   
      
   
</TEXT>
</DOC>
