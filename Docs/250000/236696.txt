<DOC>
<DOCNO> 236696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo11.html </URL>
<DATE> 2004/05/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Aktuğ Şampiyonluk istiyorum... 
</HEADLINE>
<TEXT>

     Birinci Süper Futbol Ligi'nde deplasmanda Gaziantepspor'u 2-1 yenerek Avrupa Şampiyonlar Ligi'ne katılmayı garantileyen Trabzonspor, lig şampiyonluğu ve Türkiye Kupası'nı elde etmek istiyor. 
     Kulüp Başkanı Atay Aktuğ, AA muhabirine yaptığı açıklamada, Avrupa Şampiyonlar Ligi'ne katılma hakkını elde etmelerinin bir başarı olduğunu belirterek, ''Ancak şampiyonluk istiyorum'' dedi. 
     Aktuğ, Gaziantepspor gibi güçlü bir rakip karşısında eksik oyuncularına rağmen iyi bir mücadele örneği gösterdiklerini belirterek, ''Çok gol pozisyonuna girdik, maçtan daha farklı galibiyetle de ayrılabilirdik. Sahada her zaman inanmış bir takımımız var'' diye konuştu. 
     Ligde iki maçlarının kaldığını ve sonuna kadar hedeflerini gerçekleştirmeye çalışacaklarını ifade eden Aktuğ, şöyle konuştu 
     ''Haftaya girilirken bizim 2 deplasman maçımız, Fenerbahçe'nin ise 1 deplasman maçı vardı. Şimdi deplasman maçlarımız eşitlendi. İki takımın da zor maçları var. Biz ilk başta kendi işimize bakacağız ve Fenerbahçe'nin puan kaybını bekleyeceğiz. 1 maçta 3 puan varsa, 2 maçta 2 puanlık fark da kapanmayacak bir fark değil. Şampiyonluk umudumuzu yitirmedik.'' 
     
     GÖZLER TÜRKİYE KUPASI'NDA 
     5 Mayıs Çarşamba günü Türkiye Kupası Finali'nde Atatürk Olimpiyat Stadı'nda Gençlerbirliği ile karşılaşacak olan Trabzonspor, Gaziantep'ten İstanbul'a geçti. 
     Silivri'de kampa girecek olan bordo-mavililer, bu akşam 18.00'de basına kapalı olarak yapacağı antrenmanla Gençlerbirliği maçının hazırlıklarına başlayacak. 
     Bordo-mavili takımın kampına sakatlığı bulunan takım kaptanı Fatih Tekke'nin de katıldığı bildirildi. 
     
     7. TÜRKİYE KUPASI 
     Trabzonspor, Gençlerbirliği'ni yenerek 7. kez Türkiye Kupası'nı elde etmeyi amaçlıyor. 
     İlk olarak 1976-77 sezonunda Türkiye Kupası'nın sahib olan bordo- mavililer, 1977-78, 1983-84, 1991-92, 1994-95 sezonu ve geçen sezon olmak üzere 6 kez kupayı müzesine getirmişti. 
     Bordo-mavililer, çarşamba günü kupa finalinde karşılaşacağı Gençlerbirliği'ni, geçen yıl Antalya'da yapılan maçta 3-1 yenerek kupayı kazanmıştı. 
     
</TEXT>
</DOC>
