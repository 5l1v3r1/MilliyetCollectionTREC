<DOC>
<DOCNO> 240040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo11.html </URL>
<DATE> 2004/05/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Leeds dağılıyor, Paul Robinson Tottenham’a gitti 
</HEADLINE>
<TEXT>

     İngiltere Premier Ligi'nde Tottenham Hotspur, Leeds United'ın kalecisi Paul Robinson ile 2 milyon sterlin karşılığında sözleşme imzalamayı kabul etti. Bu rakam, İngiltere futbol tarihinde bir kaleciye ödenecek en yüksek trasfer ücreti oldu. 
     Leeds United Kulübü Başkanı Gerald Krasner, kulübün internet sitesine yaptığı açıklamada, 24 yaşındaki milli kaleci Robinson'a, Premier Lig'de yer alan 4 kulübün daha talip olduğunu, ancak en iyi öneriyi kendilerinin getirdiğini belirterek, genç kalecinin yeni takımındaki başarısından memnuniyet duyacaklarını söyledi. 
     Yaptıkları öneriler nedeniyle diğer kulüplere de teşekkür eden Krasner, çok yetenekli bir file bekçisi olan Robinson'ın, İngiltere futbol tarihinde bugüne dek bir kaleciye ödenecek en yüksek transfer ücretini alacağına dikkati çekerek, ''Kendisi takımda kalmak istiyordu. Ancak gitmesi için de herhangi bir baskı yoktu. Kulüp bünyesinde yetişen genç bir kalecinin, çok iyi bir ücretle başka bir takıma transfer olmasından da memnuniyet duyduk'' diye konuştu. 
     Nigel Martin'in yedeği olan Paul Robinson, 1998-99 sezonunda Martin'in sakatlanmasıyla Leeds United'ın kalesine geçti ve kısa sürede çıkardığı başarılı maçlarla ilk 11'de yer almaya başladı. 2000-2001 sezonunda Leeds United'ın Avrupa Şampiyonlar Ligi'nde yarı finale dek yükselmesinde önemli rol oynayan genç file bekçisi, geçen yıl Avustralya ile yapılan özel maçta ilk kez milli oldu ve buradaki başarısıyla da milli takımın 1 numaralı kalecisi konumuna geldi. 

     
</TEXT>
</DOC>
