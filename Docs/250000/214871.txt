<DOC>
<DOCNO> 214871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/guncel/gun07.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zarkavi'nin kellesine 10 milyon dolar 
</HEADLINE>
<TEXT>

   ABD, Irak'taki son intihar saldırılarında adı geçen Zarkavi için konan ödülü 5 milyon dolar artırdı 
   DIŞ HABERLER SERVİSİ 
   
   Irak'ta son haftalarda artan, iki günde 100'ün üstünde kişinin ölümüne neden olan bombalı saldırıların ardında olduğundan şüphelenilen Ürdün asıllı Ebu Musab El Zarkavi, ABD'nin bu ülkedeki bir numaralı düşmanı oldu. ABD yönetimi, İstanbul'da iki sinagoga, İngiltere Konsolosluğu'na ve HSBC Bankası'na düzenlenen intihar saldırılarının ardında olduğu da sanılan El Zarkavi'nin kellesine konan ödülü 5 milyon dolardan 10 milyon dolara çıkardı. El Zarkavi'nin Usame bin Ladin liderliğindeki terör örgütü El Kaide ile yakın ilişkileri olduğu biliniyor. 
   İngiliz "The Independent" gazetesinin haberine göre ülkede mezheplerarası bir iç savaş çıkarmak amacıyla Irak'ta olduğu sanılan El Zarkavi'nin Irak'ta ABD güçlerine ve polis kuvvetlerine yeni bombalı saldırılar organize etmesinden korkuluyor. Geçtiğimiz günlerde Irak'ta bulunan Zarkavi imzalı bir mektupta Şiilere yönelik saldırıların artırılması isteniyordu. 
   
   
</TEXT>
</DOC>
