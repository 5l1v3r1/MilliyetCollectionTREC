<DOC>
<DOCNO> 206225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko10.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
-"Artık istediği şartlarda borçlanan bir hükümet var" 
</HEADLINE>
<TEXT>

     Ulaştırma Bakanı Binali Yıldırım, geçmiş dönemlerde ülke ekonomisi ve borç politikanın Hazine'ye borç verenler tarafından yönetildiğini ifade ederek, "Artık borç verenlerden talimat alan değil, istediği şartlarda borçlanan ve borçları yöneten bir hükümet var" dedi. 
     Ülke ekonomisinin tamamiyle hükümet tarafından belirlendiğini ifade eden Yıldırım, "Geçmiş dönemlerde, devletin ne kadar ve hangi şartlarda borç vereceğini Hazine'ye borç verenler belirliyordu. Bu durum bu gün tam tersine dönmüştür. Artık borç verenlerden, tefecilerden talimat alan değil, istediği şartlarda borçlanan ve borçları yöneten bir hükümet var. Ülke ekonomisinde gelinen bu nokta büyük başarıdır" diye konuştu. 
     Asıl amaçlarının üretim ve istihdamı teşvik edecek çalışmalara hız vermek olduğunu ifade eden Yıldırım, "İşsizlik ve üretimsizlik hala Türkiye'nin bir numaralı sorunudur" dedi. 
     Öte yandan Yıldırım, yerine getirilemeyecek hiçbir sözü vermediklerini ve gerçekçi olduklarını belirterek, "Yerel seçimlerle iktidarı pekiştireceğizve faaliyetlerimize yoğunluk kazandıracağız" diye konuştu. 
     
</TEXT>
</DOC>
