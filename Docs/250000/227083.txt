<DOC>
<DOCNO> 227083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yasam/ayas.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Akmerkez önünde kapkaç 
</HEADLINE>
<TEXT>

   İstanbul'un lüks alışveriş merkezinden çıkan Mine Karaca, motosikletli bir kapkaççının kurbanı oldu. Karaca çantayı bırakmayınca, kolu kırıldı 
      MUSTAFA KURTARAN İstanbul 
   
   İstanbul'da kapkaççıların son hedefi, Etiler'deki Akmerkez oldu. Anadoluhisarı'nda oturan eğitim danışmanı Mine Karaca, önceki gün saat 18.00'de alışveriş için iki çocuğu ve kocasıyla Akmerkez'e gitti. Karaca Ailesi, yaklaşık bir saat sonra alışverişlerini tamamlayıp dışarı çıktı. 
   Kocası otomobili almaya gittiği sırada çocuklarıyla Akmerkez önünde bekleyen Mine Karaca'nın yanına motosikletli bir kişi yaklaşarak, omzundaki çantanın sapından çekti. 
   
   Çocuklarının gözü önünde 
   Kapkaççı, kendisine direnen Karaca'yı çocuklarının gözü önünde yerlerde sürüklemeye başladı. Daha fazla dayanamayan Karaca'nın bıraktığı çantayı alan kapkaççı, hızla uzaklaşarak gözden kayboldu. 
   Yere düşüp sürüklendiğinde sol kolu kırıldığı anlaşılan Karaca, yakındaki özel bir hastaneye kaldırıldı. 
   Saldırının şokunu üzerinden atamayan Karaca, yaşadıklarını şöyle anlattı "Önceden bütün arkadaşlarımı kapkaççılara karşı uyarırdım. Kapkaça uğramamaları için dikkatli olmalarını söylerdim. Kendim de sürekli tetikte olurdum. Malesef benim de başıma geldi." 
   Çantasında 100 milyon lira, kredi kartları ve özel eşyaları olduğunu belirten Karaca, kafasına kask takan kapkaççıyı göremediğini de sözlerine eklerdi. 
   
   
</TEXT>
</DOC>
