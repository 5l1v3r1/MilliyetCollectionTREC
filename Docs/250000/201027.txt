<DOC>
<DOCNO> 201027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/siyaset/siy07.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayında 'Kürtçe klip' tartışması 
</HEADLINE>
<TEXT>

   Birand'ın, programında şarkıcı Ferhat Tunç'un Kürtçe klibini yayınlaması RTÜK Başkanı'nı kızdırdı. Birand, 'Yaptığınız suç' diyen Karaca'ya, 'Görüntüler TV'lerde çıktı' yanıtını verdi 
      
   Gazeteci Mehmet Ali Birand'la, RTÜK Başkanı Fatih Karaca arasında "Kürtçe klip" tartışması yaşandı. Birand, dün CNN Türk'te canlı yayınlanan "Manşet" programına kasedindeki Kürtçe şarkıya klip çeken Ferhat Tunç ve Karaca'yı konuk etti. 
   Programda, ekrana Kürtçe klip gelmesine tepki gösteren Karaca, "Üst Kurul'a danışmadan bu yayını yaptığınız için suç işlediniz. RTÜK Başkanı'nı programınıza davet edip burada başka bir klibi yayınlatmanın sorumlu yayıncılık anlayışı içerisinde yeri yoktur" dedi. 
   Birand'ın, "Bu şarkılar her yerde izleniyor. Geçen gün bütün televizyonlarda altyazısı olmadan çıktı" demesi üzerine Karaca, şöyle konuştu "Bizim yönetmeliğimiz henüz çıkmadı. Böyle bir kurguyu bilseydim burada olmazdım. Geldikten sonra burayı terk etmeyeceğim. Ben burada bir klibin arkasında söz alan bir RTÜK Başkanı durumunda kalmak istemem. Ben sizin yapmış olduğunuz yayıncılık anlayışının dışındayım." 
   Karaca'ya, kendisini tuzağa düşürmediklerini ifade eden Birand, "Türkiye'de yumuşama başladı ve yeni döneme girildi. Gelin biraz daha yumuşatalım demek istedim" diyerek ortamı yumuşattı. 
   
   
   
</TEXT>
</DOC>
