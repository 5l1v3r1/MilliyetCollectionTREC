<DOC>
<DOCNO> 226859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko12.html </URL>
<DATE> 2004/03/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Enerji Bakanı İran ile pazarlıkta son noktadayız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İran'la doğalgaz fiyat pazarlığında son noktaya gelindiğini vurgularken, ''bugün yarın karara varacağız'' dedi. 
     Güler, Türkiye-Moldova Karma Ekonomik Komisyon KEK İkinci Dönem Toplantısı öncesinde gazetecilerin sorularını yanıtladı. 
     Bakan Güler, 'Gazprom'un doğalgaz depolama ve dağıtımı konusunda, Türkiye'de yatırımlarda bulunacağı konusunda size ulaşan bir bilgi var mı şeklindeki soru üzerine Güler, ''henüz yok ama görüşmelerimiz var'' yanıtını verdi. 
     Güler, Gazprom Yönetim Kurulu Başkanı Aleksey Miller'ın, Nisan'ın 17'sinde Ankara'ya gelmek istediğini anlatırken, bu konuların detayı ile o zaman görüşüleceğini söyledi. Güler, şöyle devam etti 
     ''Bunun içinde gaz depolama da dahil. Doğalgazda Mısır'la yaptığımız anlaşmadan sonra, daha bir hareketlenme oldu. Bundan sonra enerji konusu, doğalgaz başta olmak üzere detayı ile görüşüleceği yeni dönem başlıyor.'' 
     
     YEREL SEÇİM SONUÇLARI 

     Seçim sonuçlarını nasıl değerlendirdiği ve Ordu'da AK partinin kaybetmesine ilişkin soru üzerine Güler, seçim konusunun kendilerini son derece memnun ettiğini söyledi. 
     Yerel seçimlerle, genel seçimlerin bir yerde pekiştirilmiş olduğunu belirten Güler, bunun demokrasi açısından, ülkedeki genel yapılanma açısından son derece önemli olduğunu söyledi. Güler, şöyle konuştu 
     ''Aynı zamanda bu milletin düşüncesinin de sandığa yansıdığı, bundan sonraki çalışmalarda bize son derece önemli yükümlülükler getiren sorumluluk getiren bir sonuç oldu. Rakamların artması bizim de şu ana kadar yaptığımız çalışmaların olumlu olduğu şeklinde yorumlanabilir. Bu bakımdan son derece memnuniyet verici bir sonuç.'' Güler, Ordu ilindeki sonuçları değerlendirirken, İl Genel Meclisi oy oranlarında yüzde 45-50 artış olduğunu ifade etti, ''ama merkezdeki seçimde DSP'li adayda birleşme oldu. Diğer ilçelerde artışlar var'' dedi. 
     ''Ordu'da DSP'nin kazanması hizmette aksamaya yol açacak mı '' şeklindeki soru üzerine Güler, ''partimizin adı Adalet ve Kalkınma Partisi, adaletli davranacağız, hizmette aksama olmayacak'' şeklinde konuştu. 

     
</TEXT>
</DOC>
