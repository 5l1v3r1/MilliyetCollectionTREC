<DOC>
<DOCNO> 237537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy15.html </URL>
<DATE> 2004/05/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Başbakan Erdoğan, yarın Yunanistan'a gidecek... 
</HEADLINE>
<TEXT>

     Başbakan Recep Tayyip Erdoğan, resmi ziyarette bulunmak üzere yarın Yunanistan'a gidecek. 
     Başbakan Erdoğan, yarın akşam saatlerinde İstanbul'dan Atina'ya hareket edecek. Erdoğan, aynı akşam Yunanistan Başbakanı Kostas Karamanlis ile Rafina'daki villasında ''aile yemeğinde'' biraraya gelecek. 
     Başbakan Erdoğan için 7 Mayıs Cuma günü Başbakanlık'ta resmi karşılama töreni yapılacak. 
     Başbakanlar ve eşlerinin özel görüşmesinin ardından Erdoğan ve Karamanlis baş başa görüşme yapacak. Heyetlerarası görüşmelerden sonra basına ortak açıklamada bulunulacak. 
     Başbakan Erdoğan, Cumhurbaşkanı Konstantin Stephanopoulos tarafından kabul edildikten sonra, Meçhul Asker Anıtı'na çelenk koyacak ve Meclis Başkanı Anna Psaruda Benaki'yi ziyaret edecek. 
     Türk-Yunan İş Konseyi'nin yemekli toplantısına katılacak olan Erdoğan, Atina Belediye Başkanı Dora Bakoyanni ile görüşecek. Başbakan Erdoğan'a burada törenle ''Altın Liyakat Madalyası'' takdim edilecek. 
     Erdoğan, akşam da resmi yemeğe katılacak. 
     8 Mayıs Cumartesi günü Dedeağaç'a geçecek olan Erdoğan, burada Makedonya ve Trakya Bakanı Çiarçionis ve Dışişleri Bakan Yardımcısı Stilyanidis tarafından karşılanacak. 
     Erdoğan, Türkiye'nin Gümülcine Başkonsolosluğu'nda brifing alacak ve Gümülcine Türk Gençler Birliği Lokali'nde Batı Trakya Türk Danışma Kurulu üyeleriyle sohbet edecek. 
     Makedonya ve Trakya Bakanı Çiarçionis ve Bölge Genel Sekreteri Mihalis Angelopoilos'u Bölge Genel Sekreterliği'nde kabul edecek olan Erdoğan, Çiarçionis tarafından onuruna verilecek öğle yemeğine katılacak. 
     Batı Trakya Türk Azınlığı Dernek ve Kuruluş temsilcileri ile seçilmiş müftüleri Azınlık Yüksek Tahsilliler Derneği'nde kabul edecek olan Başbakan Erdoğan, akşam saatlerinde İstanbul'a dönecek. 
     
</TEXT>
</DOC>
