<DOC>
<DOCNO> 229285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko16.html </URL>
<DATE> 2004/04/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye'nin rekortmeni Başkent'ten... 
</HEADLINE>
<TEXT>

     Gelir vergisinde uzun yıllardır İstanbul'un tekelinde bulunan Türkiye rekortmenliği, 2003'ün ardından bu yıl da Ankara'ya geldi. Müteahhit ve turizmci Talip Kahraman, ödeyeceği 18 trilyon 668 milyar 222 milyon 600 bin liralık vergiyle, gelir vergisinde Türkiye birinciliğini elde etti. 
     2003'de, önceki yıl gelirleri için ödediği 3 trilyon 148 milyar 285 milyon lira gelir vergisi ile Türkiye 6'ıncısı olan Kahraman, geçen ay, 2003 yılı için de 41 trilyon 509 milyar 494 milyon lira gelir beyan etti. 
     Başta Hazine bonosu olmak üzere menkul sermaye iratlarından oluşan bu gelir karşılığı Kahraman'a, 18 trilyon 668 milyar 222 milyon 600 bin lira vergi tahakkuk ettirildi. 
     Kahraman, söz konusu vergi ile 2003 gelirleri karşılığında Türkiye'nin en fazla vergi ödeyecek ismi oldu. 
     İstanbul rekortmeni işadamı Aydın Doğan, 9 trilyon 2 milyar 989 milyon liralık vergi ile gelir vergisinde ikinci sırada yer alırken, kendisini adının açıklanmasını istemeyen İstanbul'lu bir işadamı takip etti. 
     Gelir vergisinde Türkiye rekortmenleri listesinde ilk 10'un diğer isimleri İbrahim Bodur, Semahat Sevim Arsel, Rahmi Koç, Turgay Ciner, Suna Kıraç, Şarık Tara ve Cem Uzan olarak sıralandı. 
     
     TÜRKİYE'NİN İLK 10'U 

     Gelir vergisinde Türkiye rekortmenleri listesindeki ilk 10 isim ve ödeyecekleri vergi tutarları şöyle 
     

Vergi rekortmenleri Ödeyeceği vergi Bin TL Talip Kahraman 18.668.222.600 Aydın Doğan 9.002.989.900 İsmi açıklanmadı 4.881.523.450 İbrahim Bodur 4.663.275.400 Semahat Sevim Arsel 4.554.610.050 Rahmi Koç 3.502.678.100 Turgay Ciner 3.011.236.600 Suna Kıraç 2.935.187.900 Şarık Tara 2.790.704.050 Cem Cengiz Uzan 2.571.062.250      
     KAHRAMAN VERGİ KAÇAĞININ NEDENİ DENETİMSİZLİK 

     Ödeyeceği 18 trilyon 668.2 milyar liralık vergi ile gelir vergisinde Türkiye rekortmeni olan işadamı Talip Kahraman, Türkiye'de vergi kaçağının büyük boyutlarda olmasının en önemli nedeninin, denetimsizlik olduğunu bildirdi. 
     Yıllardır Ankara'nın yanı sıra Türkiye'nin gelir vergisi rekortmenleri arasında da sürekli yer bulan Kahraman, A.A'ya, iş hayatına atıldığı 1960'dan bu yana üstlendiği işleri zamanında bitirme ve vergisini de düzenli ödeme anlayışı içinde davrandığını belirtti. 
     44 yıllık iş hayatında daha çok inşaat işleriyle uğraştığını vurgulayan Talip Kahraman, bu süreçte Fenerbahçe Stadyumunun 2.3 kısmı, Elmadağ Roket Tesisleri, çok sayıda telekominikasyon binası, yatılı bölge okulları, enerji ve sulama barajları inşasını gerçekleştirdiğini bildirdi. 
     Son dönemde turizm sektöründe de yatırım yapmaya başladığını anlatan Kahraman, bundan sonra turizm yatırımlarına daha fazla ağırlık vereceğini ifade etti. 
     
     EN BÜYÜK SORUN DENETİMSİZLİK 

     Talip Kahraman, gerek vergi, gerekse müteahhitlik sektöründe en büyük sorunun denetimsizlik olduğunun da altını çizdi. 
     Ülkede ihalelerde yeterli araştırma ve denetim yapılmadığını kaydeden Kahraman, ''İhaleler verilirken, ihaleyi alan kişiler veya firmaların evveliyatı araştırılmıyor. Bunun neticesi hem teknik yönden hem de mali yönden kişilerin insiyatifine bırakılıyor. İhaleler verilirken yeterli araştırma yapılmadığı gibi daha sonra yeterli denetim de bulunmuyor'' dedi. 
     Vergi kaçağı ve kayıt dışı ekonominin yüksek boyutlara ulaşmasında da ''denetimsizliğin'' başrolü oynadığını savunan Kahraman, ülkenin geleceği için herkesi vergisini düzenli olarak ödemeye çağırdı. 
     Kahraman, Türkiye ekonomisi için de, ''icraatlar, ekonomik program dahilinde yürütülürse, herşey iyi olacak kanaatindeyim. Bana göre bu program, gelecek yıllarda da devam ettirilmeli. Eğer bu şekilde hareket edilirse, Türk ekonomisi gelecek yıllarda çok daha iyi olacaktır'' değerlendirmesinde bulundu. 
     
</TEXT>
</DOC>
