<DOC>
<DOCNO> 249694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo10.html </URL>
<DATE> 2004/06/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Trabzonspor'da her geçen gün çalışma temposu artıyor... 
</HEADLINE>
<TEXT>

     Bolu'nun Gerede İlçesi'nde yeni sezon hazırlıklarını sürdüren Trabzonspor'da, çalışma temposu her geçen gün artıyor. 
     Kamptaki futbolcu sayısı, bugün çalışamalara katılması beklenen kaleci Michael Petkoviç ile birlikte 22'ye ulaşacak. Dün akşam kampa katılan Belçikalı oyuncu D'Haene ve bugün gelen Çağlar, Ufuk ve Hüseyin, sabah antrenmanında yer aldı. Tolga, Mehmet Yılmaz ve Augustine'nin ise 23 Haziran Çarşamba günü kampa katılacağı açıklandı. 
     Daha önce bazı testlere tabi tutulan yeni transferlerden Belçikalı futbolcu Thijs de sabah antrenmanında yer aldı. Thijs'in takım arkadaşlarıyla uyum içinde olduğu gözlendi. 
     Sabah antrenmanına katılan futbolculardan İbrahim Ege, Fatih Tekke ve Gökdeniz ise takım arkadaşlarından ayrı olarak çalıştı. 
     
     GALATASARAYLI VALİ'YE TRABZONSPOR KAŞKOLU 
     Kampı ziyaret eden Bolu Valisi Mehmet Ali Türker'e, kafile başkanı ve kulüp futbol şubesi sorumlusu Erdal Aygün tarafından Trabzonspor kaşkolu ve rozeti hediye edildi. 
     Vali Türker, 10 yıl boyunca Trabzonspor'u tuttuğunu hatırlatarak, ''O dönemde yapılan yanlış transferler ve maçlarda alınan kötü sonuçlara kızarak, Galatasaray'a geçtim. Ne kadar Galatasaraylı olsam da gönlüm halen eski kulübümde. Trabzonspor'un Bolu'da kamp yapması kentin tanıtımı ve turizmine olumlu katkılar sağlıyor'' dedi. 
     
</TEXT>
</DOC>
