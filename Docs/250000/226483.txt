<DOC>
<DOCNO> 226483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/spor/spo03.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük taarruz 
</HEADLINE>
<TEXT>

   100. yılında şampiyonluk hedefleyen Galatasaray, transfer çalışmalarına erken başladı. Gürsoy Yıldıray ve Hamit için Almanya'ya giderken, sürpriz isimlerin de listede bulunduğu öğrenildi 
      HALİL ÖZER 

   
   Tüm yetki Gürsoy'da 
   GALATASARAY'DA transfer harekatı erken başladı. 100. yılında ortalığı kasıp kavuracak bir kadro kurmanın telaşına giren Sarı - Kırmızılılar, adeta taarruza geçti. Başkan Özhan Canaydın'dan tüm yetkileri alan yönetici Ergun Gürsoy, Yıldıray ve Hamit Altıntop konusunda temasa geçmek için önceki gün Almanya'ya gitti. Sarı - Kırmızılı yöneticinin burada birçok isimle görüşme yapacağı öğrenildi. 
   
   Vazgeçmek yok 
   YILDIRAY ve Hamit'i ne olursa olsun takıma kazandırmak isteyen Galatasaray, parolasını, "ya olacak, ya olacak" şeklinde belirledi. Bu transferlerin bir ay içinde sonuçlanacağı öğrenildi. Canaydın'ın mali kaynak konusunda da garanti verdiği belirtilirken, Hagi'nin yönetimden savunmaya üç oyuncu birden istediği öğrenildi. Ayrıca, yabancılar için eski oyuncusu, menajer Popescu ile de dirsek temasına geçilecek. 
   
   'Pahalı adamım'    MEHMET DEMİRCAN 

   Yıldıray'dan yeşil ışık 
   CİM - BOM'UN transfer listesinde yer alan Yıldıray Baştürk ve Hamit Altıntop, Galatasaray için açık kapı bıraktı. Sakatlığının geçtiğini ve ameliyata gerek kalmadan oynamaya başladığını söyleyen Bayer Leverkusen'den Yıldıray, gelecek hafta görüşmelerin başlayacağını doğrulayarak, "Sözleşmem sezon sonu bittiği için her şey mümkün" yorumunu yaptı. Öte yandan Yıldıray için Werder Bremen'in de devreye girdiği ifade edildi. 
   
   Hamit Altıntop gerçeği 
   SCHALKE ile 2007'ye kadar sözleşmesinin bulunduğunu vurgulayan Hamit ise, profesyonelce düşündüğünü söyledi. Genç yıldız şöyle devam etti "Gazetelerde çıkan haberler gayet doğal. Almanya'da da spekülasyonlar yapılıyor. Ama unutulmaması gereken birşey var. Schalke beni 3. ligden 1.8 milyon euroya aldı. Kısacası beni 2007'den önce almak isteyen takım, yüklü bir bonservis ücreti ödemek zorunda kalacak." 
   
   Sütten ağzı yanınca...    Sistem değişti 
   FATİH Terim döneminde transferde ağzı yanan Galatasaray Yönetimi, Hagi zamanında temkinli davranacak. Futbolcu alımında ipleri sadece teknik adama bırakmak istemeyen Sarı - Kırmızılılar, Terim'in sistemini ortadan kaldıracak. Yönetim, iki yıllık dönemde transfere hiç karışmamış ve sadece Terim'in istediği futbolcuları almıştı. Bu nedenle de Effenberg ve Jancker gibi oyuncularla anlaşma yapılmasına rağmen, Fatih hoca tarafından geri çevrilmişti. 
   
   Videodan oyuncu yok 
   ÖNCELİKLİ olarak Hagi'nin istediği, listesinde bulundurduğu futbolcular üzerinde çalışma yapacak olan Galatasaray Yönetimi, gerekirse kendi bulduğu yıldız isimleri de kadroya katacak. Ayrıca yeni yönetim kesinlikle videodan futbolcu aramayacak. Futbolcu arama komitelerinde bulunan isimler, çıplak gözle listede yer alan oyuncuları izleyecek. Bunun yanında kesinlikle Meksikalı Almaquer gibi bilinmeyen oyuncular da kadroya dahil edilmeyecek. 
   
   Artist Ümit    ALMANYA'DA doğup, büyüyen Ümit Karan'ın hayatı filme alınıyor. Berlin'de yaşayan yönetmen Neco Çelik, senaryonun hazırlığında Ümit'in hayatından etkilendiğini söyledi. Bu filmde yer almayı arzulayan Karan, kendisinin başrol oynayabileceğini belirtirken, şimdiden filme bir isim bile belirlemiş Arka sokaklardan, Şampiyonlar Ligi'ne... 
   
   Florya boşaldı    ASLAN, Beşiktaş maçı öncesinde 6 futbolcusunu milli takımlara gönderirken, sakatlıkları süren Ümit Karan ile Ergün de haftanın büyük bölümünde idmanlarda yer almayacak. Bülent Korkmaz ve Hakan Şükür'ün A, Sabri'nin Ümit Milli Takımı'na katılmasının ardından, Romanya Milli Takımı'nda yer alan Bratu ve Petre de İskoçya karşısında mücadele verecek. Peru'ya giden Mondragon ise Kolombiya Milli Takımı'nda forma giyecek. 
   
   Taffarel geliyor    TEKNİK Direktör Hagi'nin alt kadroları şekilleniyor. Kaleci antrenörü olarak görev yapacağı belirtilen Taffarel'in bugün Türkiye'de olacağı öğrenildi. Brezilyalı'nın yanında Popescu'nun da menajer olarak ikna edilmeye çalışıldığı vurgulandı. Dünü izin yaparak geçiren Sarı - Kırmızılılar, Beşiktaş ile hafta sonu oynayacakları önemli maçın hazırlıklarına bugün 16.30'da yapacağı idmanla başlayacak. 
   
   100. yıla yakışır şölen    ERHAN TELLİ 

   GALATASARAY, 100. yıl kutlamaları için Avrupalı bir şirketle anlaştı. Sarı - Kırmızılılar için düzenlenecek eğlencelerin yanında, yapılacak organizasyonlarla kulübe para kazandırmayı da hedefleyen şirketin, Avrupa'nın devlerini içine alan bir turnuva düzenleyeceği öğrenildi. Cim - Bom'un, Şampiyonlar Ligi'nde defalarca karşılaştığı Milan, Real Madrid, Manchester United'ın yanısıra Arsenal ve Ajax gibi takımlara da davetiye göndereceği ifade edildi. 
   
   
</TEXT>
</DOC>
