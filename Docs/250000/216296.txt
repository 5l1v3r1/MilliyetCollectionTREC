<DOC>
<DOCNO> 216296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo12.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Gelecek yıl ki hedef şampiyonluk... 
</HEADLINE>
<TEXT>

     Trabzonspor Teknik Direktörü Ziya Doğan, önümüzdeki sene için hedefinin muhteşem bir Trabzonspor sunarak, şampiyonlar ligi ve şampiyonluğa ulaşmak olduğunu söyledi. 
     Doğan, Mehmet Ali Yılmaz Tesisleri'nde düzenlediği basın toplantısında, kendisine, takıma, camiaya ve potansiyele güvendiğini belirterek, ''Önümüzdeki sene için hedefim muhteşem bir Trabzonspor sunarak şampiyonlar ligi, şampiyonluk. 6 kez Türkiye Ligi şampiyonluğu almış bir takımda görev yapıyorum. Neden iddialı olmayayım '' dedi. 
     Görev yaptığı süre içerisinde takımın fizik kapasitesini fazla görme şansı bulamadığını da dile getiren Doğan, şöyle devam etti 
     ''1 haftada 3 maç yaptık. Bu süre içinde takıma bir yükleme yapamazdım. Son 2 gündür yaptığımız çift idmanla takımımızın fiziksel durumunu gördüm. Fizik olarak iyi durumda olmak zorundayız. Bu maçlarda otomatik bir anlayışı getiremedik. Futbolda en önemli etken budur. Genel anlamda kısa sürede büyük değişim beklemek hayal olur. Bunun için zamana ihtiyaç var. Ancak Trabzonspor, benim olduğum dönemde mazerete sığınmayacak.'' Futbolcuların düşünme yapısı olarak ise kısa sürede iyi bir noktaya geldiğini ifade eden Doğan, ''Zaman zaman oyun düzenine uymayan oyunculara forma şansı vermem. Ancak böyle bir oyuncu şu an yok. Bir Yattara, Konyaspor maçında 70 metreden savunmaya gelerek gol pozisyonu çıkarıyor. O da bu konuda aç. Takım oyununu sahaya yansıtıp, top bizdeyken iyi kullanma, rakipteyken de oynatmama düşüncesine sahip olmalıyız. Futbolcular da karakterleri ve futbol karakterleri olarak iyi seviyedeler. Şu ana kadar ki gidişattan memnunum'' diye konuştu. 
     
     ''YÖNETİMLE UYUM İÇİNDEYİZ'' 
     Doğan, bordo-mavili kulübün yönetim kurulu ile uyum içinde olduğunu söyledi. 
     Kulüpte idari kadronun oturmuş olduğunu belirten Doğan, ''Sporu bilen, sporun içinden gelmiş bir yönetimle çalışıyorum. Gerisi artık saha içindeki takıma kalıyor. Bu kadroyla bu yıl da matematiksel şansımız sürdüğü müddetçe en iyisini yapmaya çalışacağız. Sabır gösterilirse de 5 yılda gelinebilecek ortamı 1 yılda sağlarım'' diye konuştu. 
     18 kişilik futbolcu kadrosunu hep aynı isimlerlerle oluşturması konusunda ise Doğan, ''Aynı oyuncuları kadroya aldığıma hiç dikkat etmemiştim. Bir teknik adam bindiği dalı kesmez. Çalışan oyuncum formayı alır. Augustine ve Romaschenko da yetenekli oyuncular. 10-15 maçta gol atamayan oyuncuların, 1-2 gol attıktan sonra açıldıklarını biliyoruz. Psikolojik olarak da onlara yardım etmek için elimizden geleni yapacağız'' dedi. 
     Doğan, milli takımın ise kendisini dünyaya kabul ettirmiş bir takım olduğunu ifade ederek, ''Şu anda gençleşen bir milli takım var. Başarılı duruma milli takımı getiren teknik heyet, yeniden takımı başarıya getirtecektir. Tabi oraya da zaman lazım'' diyerek sözlerini tamamladı. 
     
</TEXT>
</DOC>
