<DOC>
<DOCNO> 237819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko43.html </URL>
<DATE> 2004/05/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Anne Krueger Enflasyonu indirme politikası birincil öncelik olmalı 
</HEADLINE>
<TEXT>

     IMF Başkan Vekili Anne Krueger, Türkiye'nin reformları başarılı bir şekilde sürdürmesi halinde makro ekonomik istikrarın geleceğini belirterek, ''Çünkü bu daha önemli adımların atılması için ilk koşul'' dedi. 
     ''Forum-İstanbul-Hedef 2023'' toplantısının öğle yemeğinde konuşan Krueger, Türkiye'de insanların ''bizi hangi değişiklikler bekliyor '' sorusuyla merak içinde olduklarını söyledi. 
     Başlangıçta bir takım reformları uygulamanın kolay olduğunu dile getiren Krueger, ''Ancak ,şu anda Türkiye ve dünya ekonomisindeki gelişmeler dikkate alınırsa, Türkiye tam zamanında gerekli adımları attı'' diye konuştu. 
     Konuşmasında ilerleme kaydedilmesi gereken konulara da değinen Krueger, şöyle devam etti 
     ''Sanırım kimseye sürpriz olarak gelmeyecektir. Enflasyonun indirme politikası birincil öncelik olmalı. Enflasyonun indirilmesi ve kontrol edilmesi Türkiye ekonomisi için birincil önceliktir. Enflasyon uluslararası standartlara çekilmelidir. Türkiye'deki enflasyon daha aşağı indirilebilir. Bu, bir takım finans olanaklarını kolaylaştırır. Mali disiplinin ciddi olarak sürdürülmesi, sürdürülebilir enflasyon hedeflemesi Türkiye'nin menfaatine olacaktır. Bu bağlamda diğer hükümet politikalarını da küçümsememek lazım. Mali disiplini sürdürmek gerekiyor. İlgili para politikalarını da uygulamak lazım. Para politikalarında ciddi adımlar atılmış olsa da yine önümüzde atılacak pek çok adımlar var. Önümüzdeki sene enflasyonda tek haneli rakamları göreceğiz. Bu konuda eminiz. Mali politikalarda da önümüzde bir takım zorluklar var. Geçen seneki faiz dışı fazla çok etkileyiciydi. Bu sene sanırım hedefi tutturacağız. Mali istikrarın da ciddi bir şekilde takip edilmesi lazım. Kısa dönemde mali hedeflere takılıp kalınmamalı. Uzun vadeli mali hedeflere de bakmak lazım.'' 
     
     ''KAMU HARCAMALARINI AZALTMAK RİSKLERİ AZALTIR'' 
     Krueger, şu andaki kamu harcamalarının azaltılmasının önümüzdeki yıl ve bir sonraki yılın risklerini de azaltacağını ifade ederek, hükümetin bu konudaki kararlılığını alkışladıklarını söyledi. 
     Mali disiplinin oturtulması gerektiğine dikkat çeken Krueger, vergi oranlarının daha homojen, daha eşit dağıtılması gerektiğini, vergi toplama sisteminin adil bir yapıya oturtulması gerektiğini ifade etti. 
     Krueger, bunun mali dengenin kurulmasında fayda sağlayacağını dile getirerek, ''Vergi kaçakçılığı yapan ya da vergiyi bir şekilde ödemeyen insanlara karşı da önlem alınmalı'' dedi. 
     Kaynakların verimli kullanılmasının daha hızlı bir ekonomik büyümeyi beraberinde getireceğini vurgulayan Krueger, sosyal güvenlik ve bütçeyle ilgili reformların gerçekleştirilmesinin de kaçınılmaz olduğunu kaydetti. 
     Anne Krueger, ''Beni çok etkileyen bir gerçek var. Geçen yılki sosyal güvenlik açığı yaklaşık olarak faiz dışı fazlaya eşit durumda'' dedi. 
     Türkiye'nin Asya'daki krizden çok ciddi dersler alabileceğine, mali sektörün önemli olduğuna dikkat çeken Krueger, bunun her ekonomide böyle olduğunu, dolayısıyla mali sektörün verimli bir şekilde yönetilmesi gerektiğini vurguladı. 
     
     ''MALİ SEKTÖR OLUMLU YOLDA İLERLİYOR'' 
     Krueger, IMF'nin özellikle mali sektörün daha sağlıklı bir şekilde yönetilmesi için her türlü katkıyı vermeye hazır olduğunu belirterek, şunları kaydetti 
     ''Daha verimli mevzuatların ortaya konması lazım. Türk mali sektörü olumlu yolda ilerliyor, yükseliyor. Pek çok ciddi sorun ortadan kaldırıldı. Hükümetin bu konuda çok ciddi adımlar attığını görüyoruz. AB ile uyum yasaları çıkıyor. Hükümeti, bu konudaki çalışmalarına hız vermeye çağırıyorum. Daha sağlıklı, daha verimli bir ekonomiye kavuşmak Türkiye'yi yabancı sermaye açısından cazip kılmak için faydalı olacaktır. Türkiye'nin performansı gittikçe artıyor. Türkiye'nin ekonomik güvenilirliği arttıkça, yabancı yatırımcılar da burada yatırım yapmak için daha istekli olacaktır. Daha önce Yatırımcılar Konseyi kurdunuz. Burada da bir takım hedefleri ortaya koydunuz. İş sektörünün uzun vadeli düşünmesi önemli. Sadece vergi oranlarını aşağıya çekip Türkiye'deki yatırımı cazip kılmanın yeterli olduğunu söyleyemeyiz. Yapısal reformların hayata geçirilmesi çok daha önemli. Bu sayede Türkiye yabancı sermaye için daha cazip olabilir.'' 
     
     ''İTİBAR KAZANMAK ZOR AMA KAYBETMEK ÇOK KOLAY'' 
     Anne Krueger, güvenilirliğin global ekonomide önemli bir faktör olduğunu, bilginin teknolojiyle çok hızlı aktarıldığını, piyasaların çok hızlı tepki gösterdiğini söyledi. 
     Bunun, özellikle gelişmekte olan pekçok pazarda çok ciddi sorun olduğunu dile getiren Krueger, ''Bazı spekülatörler, piyasanın uçuculuğundan faydalanmak isteyebiliyorlar. Türkiye, aslında bakarsanız ekonomik güvenilirliğini artırarak çok ciddi bir itibar kazanmış durumda. Ekonomik itibarı kazanmak zor, ama kaybetmek çok kolay. Bu yüzden kazandığınız bu ivmeyi kaybetmeyin. Kaybedecek hiç zamanımız yok'' şeklinde konuştu. 
     IMF Başkan Vekili Krueger, dünyadaki global görünümün Türkiye için olumlu olduğunu, bunun kaçınılmaması gerektiğini ifade ederek, ilgili tüm tarafların daha esnek ve daha aktif davranmasını istedi. 
     Türkiye'nin kazanacağı şeylerin, kaybedeceklerinden daha fazla olduğunu ifade eden Krueger, ''Bu ekonomik süreçten kaçış yok. Dünyada küreselleşme ve ekonomik büyüme devam ederken, bir takım sorunlarla karşılaşılabilir. Küresel ekonominin koşulları değişiyor. Devletlerin de rekabet avantajlarını korumak için değişen koşullara ayak uydurması gerekiyor'' dedi. 
     
     ''ŞU ANDAKİ EKONOMİK YAPI DIŞSAL ŞOKLARA DAHA DAYANIKLI'' 
     Anne Krueger, Türkiye'nin yeni ve başarılı bir ekonomik döneme girebileceğine ve bu nedenle 2023 yılındaki hedefine ulaşabileceğine dikkat çekerek, konuşmasını şöyle tamamladı 
     ''Reformları devam ettirmek için isteklerinizi sürdürmeniz gerekiyor. Eğer Türkiye, reformları başarılı bir şekilde sürdürürse makro ekonomik istikrar gelecektir. Çünkü bu daha önemli adımların atılması için ilk koşul. Sürekli ve istikrarlı bir büyüme için enflasyon, fakirlik ve işsizliğin azaltılması anlamında bu önemli. Bu sayede Türkiye'nin vatandaşlarının gelir seviyesi artacak, kaynaklar daha verimli kullanılacaktır. Toplumda gelir adil bir şekilde dağıtılacaktır. Böylece Türk toplumu kendi önceliklerine hem sosyal, hem de özel sektörde ulaşabilecektir. Türkiye'nin şu andaki ekonomik yapısı önceden tahmin edilmeyecek risklere ve dışsal şoklara karşı daha dayanıklı hale gelmiş durumdadır.'' 
     
</TEXT>
</DOC>
