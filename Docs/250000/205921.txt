<DOC>
<DOCNO> 205921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/spor/spo01.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek aday Jardel 
</HEADLINE>
<TEXT>

   Beşiktaş santrfor arayışlarında sıcak kararlar aldı. Teknik Direktör Mircea Lucescu, yönetime verdiği raporda, "Ne olursa olsun Jardel'in transfer edilmesini istiyorum" dedi 
      BİLAL MEŞE 

   
   'Aradığımız golcü' 
   TEKNİK Direktör Mircea Lucescu, Beşiktaş yönetimine Jardel'i istediğini bildirdi. Günlerdir santrfor konusunda arayışlarını sürdüren Siyah - Beyazlılar, Rumen hocadan gelen "Aradığımız golcü Jardel" raporu üzerine rotayı Brezilyalı santrfora çevirdi. Bolton Wanderers Kulübü'nün, Ahmed Hassan ve bir miktar para karşılığında Jardel'i vermeye hazır olduğu bildirildi. 
   
   İbrahim olmadı 
   SİYAH - Beyazlı yönetim, yurtiçindeki transfer girişimlerini de sessiz bir şekilde sürdürüyor. Lucescu'nun isteği üzerine Gaziantepspor'un yıldızı İbrahim Toraman için yapılan son girişimlerden olumlu bir sonuç çıkmadı. Kırmızı - Siyahlı kulübün başkanı Celal Doğan'ın, Beşiktaş'ın önerdiği parayı kabul etmediği ve bu nedenle transferin zora girdiği öğrenildi. 
   
   İlhan'a süper teklif    Dünyaca ünlü otomobil firması Hyundai, Beşiktaş'ın yıldız oyuncusunu Güney Kore'ye transfer edebilmek için kolları sıvadı 
   ORHAN YILDIRIM 

   Teklif yaptılar 
   DÜNYA Kupası'nın ardından Uzakdoğu'nun en çok sevilen futbolcuları arasına giren İlhan Mansız'a düncaya ünlü Hyundai firmasından teklif geldi. Otomobil sektöründe Uzakdoğu'nun önde gelen markaları arasında yer alan Hyundai, yıldız futbolcuyu Güney Kore Ligi'ne kazandırabilmek için harekete geçti. Firma yetkililerinin, İlhan ve Beşiktaş'a ilk teklifi yaptığı öğrenildi. 
   
   Yanıt verilmedi 
   BEŞİKTAŞ yönetiminin gelen öneriyi tatil sonrasında masaya yatıracağı açıklandı. Siyah - Beyazlı kulübün, golcü futbolcu için gelen teklife sıcak baktığı ve kapıyı 9 milyon dolardan açmayı planladığı öğrenildi. Uzakdoğu'dan daha önce de teklifler alan İlhan Mansız'ın ise gitmek istemediği iddia edildi. Yıldız futbolcunun, öneriyi geri çevirmeye hazırlandığı açıklandı. 
   
   Arazi yarışı    ŞİŞLİ Belediye Başkanı Mustafa Sarıgül'ün yeni Ali Sami Yen projesi için Galatasaray Kulübü'ne önerdiği Seyrantepe'teki boş araziye Beşiktaş da talip oldu. Siyah - Beyazlılar'ın, bu alanı spor, sanat, alışveriş ve kongre merkezi yaparak değerlendirmek istediği, ayrıca futbol ve basketbolun yanı sıra diğer branşlardaki okullarını buraya taşımak istediği bildirildi. 
   SEYRANTEPE'DEKİ arsanın ilk taliplisinin Beşiktaş olduğu da iddia edildi. Geçtiğimiz yıllarda Onursal Başkan Süleyman Seba ve yönetimin Belediye Başkanı ile görüşüp, arsayı resmen istediği bildirildi. Uzun süren görüşmeler sonucunda tesis yapımı için onay alındığı ancak Seba'nın görevden ayrılmasının ardından konunun rafa kaldırıldığı vurgulandı. 
   
   Kartal'ın kralları    Siyah-Beyazlı takımı basketbolda sırtlayan El Amin ve Ruziç, 2004 yılının zaferler getireceğini iddia etti 
   GÖKHAN TÜRE 

   'Hedef şampiyonluk' 
   BASKETBOL Ligi'nde geride kalan 12 haftayı 9 galibiyetle 3. sırada tamamlayan Beşiktaş'ta gözler mutlu sona çevrildi. Siyah - Beyazlı takımın başarısında baş rolü iki yabancısı El Amin ve Ruziç, 2004 yılında özlemle beklenen şampiyonluk rüyasının gerçekleşeceğini iddia etti. El Amin, "Artık gökyüzü daha açık görünüyor. İyi oynuyoruz ve iddialıyız" diye konuştu. 
   
   Moda belli oldu 
   RUZİÇ, yeni yılda moda renklerin Siyah - Beyaz olacağını vurguladı. Ruziç, şampiyonluk iddialarını sonuna kadar kovalayacaklarını ifade ederek, "Bence daha almamız gereken çok yol var. Güçlü bir takımız ve şampiyonluğa ulaşacak kapasiteye sahibiz. Yeni yılın bütün güzellikleri bize getirmesini istiyorum. Tek hayalimiz herkesin istediği şampiyonluk" yorumunu yaptı. 
   
   
</TEXT>
</DOC>
