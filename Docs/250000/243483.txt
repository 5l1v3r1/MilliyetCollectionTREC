<DOC>
<DOCNO> 243483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun08.html </URL>
<DATE> 2004/05/28/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Venezüella devlet televizyonu şaşırttı... 
</HEADLINE>
<TEXT>

     Burak Coşkun 

ABD'yi ve Amerikan Merkezi Haberalma Teşkilatı'nı CIA sürekli yerden yere vuran Venezüella devlet televizyonunun, Amerikan Profesyonel Basketbol Ligi NBA maçlarını naklen yayınlamaya başlaması, ülkede ve ABD'de şaşkınlık yarattı. 
     Amerikan karşıtı politikalarıyla tanınan Devlet Başkanı Hugo Chavez'in talimatıyla NBA play-off karşılaşmalarının naklen ve ücretsiz yayınlanmasının, büyük çoğunluğu yoksulluk içinde yaşayan halkta büyük memnuniyet yarattığı belirtiliyor. 
     Ayda ortalama gelirin 130 doları aşmadığı ve ABD'deki spor karşılaşmalarını yayınlayan kablo ve uydu kanallarının aylık ücretinin 25 dolardan fazla olduğu ülkede, NBA play-off maçlarının devlet televizyonunda yayınlanmasına izin veren Devlet Başkanı Chavez'in, muhalefetin referandum girişimlerini boşa çıkarmaya çalıştığı kaydediliyor. 
     Venezüella'da muhalefet gelecek haftaya kadar yeterli imza toplayabilirse, Chavez'i düşürmek için bir halkoylaması düzenlenmesini isteyecek. 
     Ülkedeki devlet kanalında ayrıca Chavez'in büyük ilgi duyduğu Amerikan Beyzbol Ligi ile Formula 1 yarışları da yayınlanmaya başladı. 
     Bu arada, devlet televizyonundaki yorumcunun, NBA karşılaşmaları sırasında propaganda yapmayı da ihmal etmediği belirtiliyor. Yorumcunun, Los Angeles Lakers'ın maçı sırasında, ''Karl Malone serbest atış yapacak. Venezüella devrimi de sizi serbest ve özgür yapar'' dediği kaydediliyor. 
     5 özel kanalın yayın yaptığı Venezüella resmi televizyonunun, naklen yayınlar için NBA'e ne kadar ödeme yaptığı ise bilinmiyor. 
     Sol görüşlü Devlet Başkanı Chavez, 2002'de kendisini devirmeye yönelik darbe girişiminden ve sonrasındaki karışıklıklardan Amerikan yönetimini sorumlu tutuyor ve bunu sık sık devlet televizyonunda da dile getiriyor. 
     
</TEXT>
</DOC>
