<DOC>
<DOCNO> 222885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur24.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
7 günlük bebeği tuvalete bıraktılar... Yurttan kısa kısa... 
</HEADLINE>
<TEXT>

     Afyon'da, cami tuvaletine terk edilmiş 7 günlük bebek bulundu. 
     Polis ekipleri, ihbar üzerine, Dumlupınar Mahallesi'ndeki İmam Hatip Cami'nin tuvaletine terk edilmiş ve 7 günlük olduğu tespit edilen bir erkek bebek buldu. 
     Bebek, Afyon Zübeyde Hanım Çocuk Hastanesi'nde tedavi altına alındı. 
     AYDIN'DA FUHUŞ OPERASYONU... 
     Aydın'da fuhşa yer temin eden ve aracılık yaptığı belirlenen bir kişi, tutuklandı. 
     Polis ekipleri, ihbar üzerine, Ramazan Paşa Mahallesi Bila Sokak'taki bir eve operasyon düzenledi. Operasyonda, F.C'nin para karşılığında anlaştığı erkeklerle ilişkiye girdiği tespit edilen S.C. ve 4 kişi yakalandı. 
     F.C, ''para karşılığı erkeklerle ilişkiye girmeye aracılık ve yer temin etmek'' suçlarından çıkarıldığı mahkemece tutuklandı. 
     SINIRDA KAÇAK OPERASYONU... 
     Edirne'de, sınırı kaçak olarak geçmek isteyen 12 kişi yakalandı. 
     Meriç'in Alibeyköy ile İpsala'nın Sarpdere Köyü'ndeki askeri yasak bölgelerde devriye gezen askerler, sınırı kaçak olarak geçmek istedikleri belirlenen 10'u Irak, 1'i Moritanya ve 1'i İran uyruklu 12 kişiyi yakaladı. 
     Yabancılar sınır dışı edilmek üzere, Edirne Emniyet Müdürlüğü Pasaport ve Yabancılar Şubesi'ne teslim edildiler. 
     -GİRESUN'DA BIÇAKLA YARALAMA... 
     Giresun'da çıkan kavgada, bir kişi bıçakla yaralandı. 
     Hacımiktat Mahallesi Fındık Pazarı mevkiinde Erkan Ö. 24 ile Savaş Sert 30 arasında bilinmeyen bir nedenle tartışma çıktı. Tartışmanın kavgaya dönüşmesi sonucu Erkan Ö, Sert'i bıçakla bacağından yaraladı. 
     Sert, Giresun Prof. Dr. İlhan Özdemir Devlet Hastanesi'ne kaldırıldı. 
     Erkan Ö, gözaltına alındı. 
     
</TEXT>
</DOC>
