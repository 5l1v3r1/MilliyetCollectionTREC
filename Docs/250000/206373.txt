<DOC>
<DOCNO> 206373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun25.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan ABD'ye zeytin dalı 
</HEADLINE>
<TEXT>

     İran hükümeti, Amerikan yönetiminin ülkesine yönelik siyasetinde görülen değişikliğin iki ülkenin diplomatik ilişkilerindeki ''buzları kırabileceğini'' bildirdi. 
     İRNA'nın haberine göre, Dışişleri Bakanlığı sözcüsü Hamid Rıza Asefi, düzenlediği haftalık basın toplantısında, ABD'den üst düzeyde bir heyetinin İran'a gelmesi için zamanın henüz uygun olmadığını, iki ülke arasında diyaloğun yeniden başlayabilmesi için ABD'nin daha fazla iyi niyet göstermesi ve İran'a yönelik siyasetini aydınlatması gerektiğini söyledi. 
     Son günlerde Amerikalı yetkililerden farklı görüşler duyduklarını, bu yüzden bir yargıya varmanın zor olduğunu kaydeden Asefi, siyasi ve insani sorunların karıştırılmaması gerektiğini kaydetti. Asefi, Amerikan yönetiminin ülkesine yönelik siyasetinde görülen değişikliğin iki ülkenin diplomatik ilişkilerindeki ''buzları kırabileceğini'' belirtti. 
     İran'ın Bem kentindeki depremden sonra Bem'e arama-kurtarma ekiplerinin yanı sıra yardım malzemesi gönderen ABD'nin, İran'a Cumhuriyetçi Senatör Elizabeth Dole başkanlığında üst düzeyde bir heyet gönderme girişimi Tahran yönetimi tarafından kabul edilmemişti. 
     
</TEXT>
</DOC>
