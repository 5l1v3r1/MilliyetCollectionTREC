<DOC>
<DOCNO> 246095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/ekonomi/aeko.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telekom, Tüpraş gibi olmayacak' 
</HEADLINE>
<TEXT>


Türk Telekom'un özelleştirilmesine çok iyi hazırlandıklarını belirten Ulaştırma Bakanı Yıldırım, "Telekom'un kaderi Tüpraş gibi olmayacak. Hata yaparsak Yüce Divan'a razıyım" dedi 

Önder Yılmaz Ankara 

Ulaştırma Bakanı Binali Yıldırım, Türk Telekom'un özelleştirme konusunda kaderinin Tüpraş gibi olmayacağını belirterek "Hata yaparsak Yüce Divan'a razıyım" diye konuştu. Yıldırım, Tüpraş'ın özelleştirilmesindeki yargı kararlarının girişimciler üzerinde ürkeklik yarattığını kaydederek, "Ancak T. Telekom'un kaderi Tüpraş gibi olmayacak. Çünkü çok iyi hazırlandık. Gerek ticari ve gerekse hukuki açıdan her ayrıntıya iyi çalıştık. T. Telekom'un özelleştirilmesinden hiç endişe etmiyorum. Hukuki açıdan hele hiç endişelenmiyorum" dedi. 
Özelleştirilmede hata yapılması halinde Yüce Divan dahil her türlü sorgulama ile karşılaşacağının anımsatılması üzerine Yıldırım, şunları söyledi 
"Hata yaparsak, yapacak bir şey yok. Razıyız. Ama Yüce Divan var, yargı var diye bir şey yapmazsak bu memlekete hayır işlemiş olmayız. Hata yapmayan hiç iş yapmayandır. Büyük hata hiçbir zaman masum gösterilemez. Gereken cezayı bulmalı." 

'Etli kuzu...' 
T. Telekom'un yabancı ve yerli olmak üzere 11 taliplisi olduğunu dile getiren Yıldırım, satış günü geldiğinde en iyi rakamı kim verirse kurumun ona satılacağını söyledi. Pazara çıktığında T. Telekom'un değerinin beklenenden daha yükseğe çıkabileceğini bildiren Yıldırım, "Kuzuya gezerken uzaktan bakarsın ama etli olup olmadığını anlamazsın. Onu önce şişe takıp kızartmaya başlayacaksın. İşte o zaman işe yarar mı, yaramaz mı anlarsın. T. Telekom'da da öyle" diye konuştu. 
Türk Telekom'un 1.8 trilyon liralık abone borçlarının uzlaşma yolu ile tasfiye edileceğini belirten Yıldırım, şöyle konuştu 

'Borçlar hallolacak' 
"T. Telekom'un alacaklarını uzlaşma yolu ile tahsil edeceğiz. Bunu yapacağız ki özelleştirmeye girsin. Af olmayacak. Ödemeye teşvik edici düzenlemeler yapılacak. Şartları Bakanlar Kurulu belirleyecek. Borçlu kamu kurumları var. Bunu halletmezsen alacak adam 'hoş geldin' demeden tepesine biner. Biz birbirimizi idare ediyoruz. Ama alacak adam onu dinlemez. Onun için kamu ve abone borçlarını satmadan çözeceğiz." 

'Türk Telekom fiili tekel, Turkcell h kim konumda' Telekomünikasyon Kurulu TK sunulan hizmetlerde Türk Telekom'u fiili tekele sahip işletmeci, Turkcell'i de GSM hizmetleri piyasasında h kim konuma sahip işletmeci olarak belirledi. Telgraf ve Telefon Kanunu'na göre piyasadaki hakim konumdaki işletmecileri tespit eden TK, Türk Telekom'u telekomünikasyon şebekeleri üzerinden sunulan ulusal ve uluslararası ses iletimini içeren telefon hizmetleri ile tüm telekomünikasyon altyapısında, bu piyasalarda faaliyet gösteren işletmeciler rekabet gücüne yönelik ölçülebilir büyüklüklere ulaşıncaya kadar fiili tekele sahip işletmeci olarak saptadı. 


</TEXT>
</DOC>
