<DOC>
<DOCNO> 239261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/yasam/ayas.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güneş tozu' avı 
</HEADLINE>
<TEXT>


'Güneş tozu' getiren Genesis adlı uzay aracının yükünü, 2300 metrede karşılayacak iki Hollywood dublörü, kapsülü 'usulca yere indirecek'... 

DIŞ HABERLER SERVİSİ 

Amerikan Uzay ve Havacılık Dairesi NASA , Hollywood'un değme macera filmlerine taş çıkaracak bir gösteriye hazırlanıyor. Uzayda 2.5 yıldır güneş patlamalarıyla yayılan toz ve parçacıkları toplayan Genesis aracı, 8 Eylül'de "paha biçilmez" kargosuyla dünyaya dönecek. 
Fakat bir sorun var bu derece narin yük, hiçbir zarara uğramadan nasıl yere indirilecek Çünkü NASA ilk kez bir uzay aracını okyanus suları yerine Utah çölünün sert zeminine indirecek. Genesis atmosfere girdiğinde, içinde tuz tanecikleri büyüklüğünde "silikon, safir, altın ve elmas içeren katı materyal" bulunan kapsülü serbest düşüşe geçecek. Gerçi belli bir yükseklikte paraşütü açılarak yere çarpıp parçalanması önlenecek ama çarpmanın etkisiyle kapsüldeki kıt miktardaki narin yükün yitirilmesi bilim adamlarını endişelendiriyor. 
İşte bu nedenle NASA, kapsülün yere yumuşak bir şekilde indirilmesi için Hollywood'dan destek alacak. İki usta dublör Dan Rudert ve Cliff Flemming, iki helikopterle havalanarak 2300 metre yükseklikte kapsülü karşılayacak. 

Çöle yumuşak düşüş 
Bunun için helikopterlere özel parçalar ilave edildi. Önüne 6 metre uzunluğunda bir metal çubuk ve ucuna kanca takıldı. Dublörlerden hangisi kapsüle yakın olursa o, kancayla yakalayacak. Bir süre kargoyla birlikte alçalacak, daha sonra serbest düşüşe bırakacak. Bu sırada kapsülün kapağı fırlayıp paraşüt açılacak ve kapsül yere saatte 10 kilometrelik düşük bir hızla inecek. 
Genesis'in topladığı güneş tozları gezegenlerin oluşumu konusunda yeni fikirler verecek. 






</TEXT>
</DOC>
