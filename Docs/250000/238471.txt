<DOC>
<DOCNO> 238471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas09.html </URL>
<DATE> 2004/05/08/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
KAMU-SEN Sivas'lı Gazi'nin annesini "Yılın Annesi" seçti 
</HEADLINE>
<TEXT>

     Kuzey Irak'ta kullandığı aracın mayına çarpması sonucu bacaklarını kaybeden Gazi Kazım Daşbaş'ın annesi Yeter Daşbaş, Türkiye Kamu Çalışanları Sendikaları Konfederasyonu Kamu-Sen Sivas İl Temsilciliği tarafından yılın annesi seçildi. 
     Konuyla ilgili AA muhabirine açıklama yapan Kamu-Sen İl Temsilcisi Musa Akkaş, Anneler Günü dolayısıyla geleneksel hale getirdikleri ''yılın annesi'' ödülüne, bu yıl, il temsilciliği üyeleri olarak, Gazi Kazım Daşbaş'ın annesi Yeter Daşbaş'ı layık gördüklerini söyledi. 
     Akkaş, Yeter Daşbaş'ı seçmelerinin nedenini ise şöyle açıkladı 
     ''Oğlu gazi olmuş yılmamış, iki bacağını kaybetmiş, uzun süren bir hukuk mücadelesi vermiş, şefkatli bir anne olduğu için Yeter Daşbaş'ı yılın annesi seçtik. Çektiği dert ve acılara, her annenin katlanması mümkün değil. Sürekli uzak bir ilçeden oğlunun duruşmasına gelmiş bir anne. Biz bu nedenlerle Yeter Daşbaş'ı yılın annesi seçtik.'' Yeter Daşbaş'ın çektiği acıları başka annelerin çekmemesini dilediklerini belirten Akkaş, yarın Anneler Günü'nde Yeter Daşbaş'ı Şarkışla'daki evlerinde ziyaret ederek, hediyesini vereceklerini söyledi. 
     Sivaslı Gazi Kazım Daşbaş'a ödenen tazminat, mahkeme kararıyla geri istenmiş, daha sonra bu karardan vazgeçilmişti. Anne Yeter Daşbaş ise tekerlekli sandalyesiyle mahkemeye getirdiği oğlunun, tüm duruşmalarına katılmıştı. 
     
</TEXT>
</DOC>
