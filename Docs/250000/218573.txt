<DOC>
<DOCNO> 218573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo37.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, İstanbulspor maçından 3 puan hedefliyor... 
</HEADLINE>
<TEXT>

     Birinci Süper Futbol Ligi'nin lideri Beşiktaş, yarın İzmit'te oynayacağı İstanbulspor maçında mutlak galibiyeti hedefliyor. 
     Samsunspor maçında çıkan olaylar nedeniyle sahasının kapatılması sonucu yarınki maçı İzmit İsmetpaşa Stadı'nda oynayacak siyah-beyazlılar, öncelikle sahadan 3 puanla ayrılarak, daha sonra takipçisi Fenerbahçe'nin Galatasaray ile yapacağı derbi maça gözlerini çevirecek. 
     Siyah-beyazlı takımda Giunti dışında eksik oyuncu bulunmadığı açıklandı. 
     Kulüp doktoru Ayhan Optur, Zago, Tümer ve Yasin'in de sakatlıklarının geçtiğini vurgulayarak, Giunti dışında eksik oyuncu bulunmadığını söyledi. 
     Dr. Optur, Giunti'nin takımla birlikte çalışmalara başladığını, bu oyuncunun 1 Mart Pazartesi günü de kontrol amaçlı MR'ının çekileceğini ifade etti. Beşiktaş'ın İstanbulspor karşısına, Cordoba, Zago, Ronaldo, Ahmet Yıldırım, Kaan Dobra, Tayfur, Pancu, Tümer Ümit , İbrahim, Sergen, İlie 11'i ile çıkması bekleniyor. 
     İsmetpaşa Stadı'nda saat 15.00'te başlayacak ve hakem Cüneyt Çakır'ın yöneteceği karşılaşma, Digitürk Lig TV'den naklen yayınlanacak. 
     Bu arada siyah-beyazlı takım, İstanbulspor maçı hazırlıklarını bu akşam basına kapalı yapacağı idmanla tamamlayacak. Beşiktaş, yarın İzmit'e gidecek. 
     
</TEXT>
</DOC>
