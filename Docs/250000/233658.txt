<DOC>
<DOCNO> 233658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/ekonomi/eko07.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Türkiye'ye hayır dememeli' 
</HEADLINE>
<TEXT>

   EKONOMİ SERVİSİ 
   
   Türk Sanayicileri ve İşadamları Derneği'nin TÜSİAD davetlisi olarak Türkiye'de bulunan Alman Sanayi Federasyonu BDI Başkanı Michael Rogowski, Türkiye'ye her zaman AB'ye üye olması konusunda destek olduklarını belirterek, "Bütün koşullar yerine getirilirse AB Bakanlar Konseyi sözünü tutmalıdır" dedi. 
   Rogowski "Adaylık müzakerelerinin neden bu kadar önemli olduğu konusunda 3 temel sebep var. Birincisi söz verdik ve artık bu bir güven meselesi. İkincisi Türkiye Avrupa ile Ortadoğu arasında aracı olarak önemli bir rol oynayacak. Üçüncüsü hepimiz bundan ekonomik olarak yararlanacağız. Eğer biz 'hayır' dersek ne olur, sonuçlar çok kritik olabilir. Makul olan hiç kimse bunu istemez" dedi. Almanya'nın Türk sanayisi için güvenilir olmaya devam edeceğini vurgulayan Rogowski, "Avrupa'yı biraz ittirmeliyiz. Bunun için elimizden gelen her şeyi yapmalıyız" diye konuştu. 
   
   
</TEXT>
</DOC>
