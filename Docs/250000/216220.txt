<DOC>
<DOCNO> 216220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun36.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Irak'ta yönetimin devir tarihinde değişiklik olmayacak" 
</HEADLINE>
<TEXT>

     Irak'taki Amerikalı sivil yönetici Paul Bremer, yönetimin Iraklılara devri için belirlenen tarihte, hükümet oluşumundaki görüş ayrılıklarına rağmen değişiklik olmayacağını söyledi. 
     Bremer, gazetecilere yaptığı açıklamada, Irak'ta yeni yönetimin oluşumunda değişiklikler olabileceğini, ancak bunun devir tarihini etkilemeyeceğini belirtti. 
     Yeni Irak yönetiminin şeklini tartışmadan önce BM Genel Sekreteri Kofi Annan'ın Irak'la ilgili açıklamasının beklenmesini isteyen Amerikalı yönetici, Irak'taki Amerikan askerlerinin, Iraklılar kendi güvenliklerini sağlayabilecek kapasiteye gelinceye kadar bu ülkede kalacaklarını söyledi. 
     ABD'de Kasım ayında yapılacak seçimleri Başkan George Bush'un kazanmasını beklediğini ifade eden Bremer, bu şekilde Washington'un Irak politikasında bir değişiklk olmayacağını kaydetti. Bremer, ''Amerikan halkı, burada yaptığımız işin önemini anlıyor'' dedi. 
     
</TEXT>
</DOC>
