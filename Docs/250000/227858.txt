<DOC>
<DOCNO> 227858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun15.html </URL>
<DATE> 2004/04/02/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Belçika'dan Kıbrıslılara Tarihi fırsatı kaçırmayın 
</HEADLINE>
<TEXT>

     Belçika Dışişleri Bakanı ve Başbakan Yardımcısı Louis Michel, Kıbrıs'ta taraflara ''Tarihi fırsatı yakalayın'' çağrısında bulundu. 
     Michel, yaptığı yazılı açıklamada, birleşmiş bir Kıbrıs'ın 1 Mayıs'ta AB'ye üye olması için kendisinin bizzat ve defalarca girişimlerde bulunduğunu belirterek, adadaki yöneticilerden ''sorumlu bir tavır sergilemelerini'', referandumlardan ''Evet'' çıkması için halkları ikna etmelerini istedi. 
     ''İki toplum bugün AB'nin temsil ettiği büyük ailede birlikte kabul görme şansına sahipler'' ve ''Kıbrıs'ın bölünmüşlüğü, barış içinde birlikte yaşamak ve halklar arasında uyum temellerinde oluşturulan Avrupa fikrini lekeliyor'' ifadelerine yer veren Michel, ''Kıbrıs'ta insanların geleceğe umutla bakmayı ve tarihin sararmış bir sayfasını çevirmeyi hak ettiklerini'' belirtti. 
     Michel, taraflara ''Tarihi fırsatı yakalayın'' çağrısında bulundu. 
     
</TEXT>
</DOC>
