<DOC>
<DOCNO> 224355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/spo03.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Son karar Hagi 
</HEADLINE>
<TEXT>

   Galatasaray, sezon sonuna kadar takımı çalıştıracak adaylar arasında efsane yıldızında karar kıldı. Tarafların bugün son kez bir araya gelip, aradaki ufak pürüzleri çözecekleri bildirildi 
      BÜNYAMİN OSMAN 

   
   İstanbul'a getirildi 
   SARI - Kırmızılı kulüpte Fatih Terim'den boşalan teknik direktörlük görevi için yapılan çalışmalarda son aşamaya gelindi. Gheorge Hagi'yi düşünen yönetim, yapılan görüşmelerin ardından yönetici Ergun Gürsoy'un oğlu Ali Gürsoy'u Koç Holding'e ait özel bir uçakla Romanya'ya gönderdi. Gürsoy, gece geç saatlerde Hagi ve Menajer Popescu'yu İstanbul'a getirdi. Bu arada genç teknik adam da, ülkesinde yaptığı açıklamalarda anlaşmayı doğruladı. 
   
   'Ben anlaştım' 
   HAGİ'NİN, ülkesinde yayımlanan Gazeta Sporturilor'un Spor Müdürü Ovidiu İoanitoaia ile yaptığı görüşmede "Ben Galatasaray'la prensipte anlaştım, İstanbul'a gidiyorum. Son kez masaya oturup, ufak tefek problemleri gidereceğiz" dediği bildirildi. Yönetimin, anlaşma sağlanamazsa, Belçikalı Gerets'e yöneleceği öğrenildi. Öte yandan Metin Yıldız'ın teknik heyette görev alması kesinleşirken, menajer olarak da Ayhan Akbin üzerinde duruluyor. 
   
   Cim-Bom'a iki bomba    Galatasaray Başkanı Özhan Canaydın, seçim öncesinde görüştüğü Yıldıray Baştürk ve Hamit Altıntop'u renklerine bağlamak için harekete geçti 
      RAŞİT ALTUN 

   Başkan düğmeye bastı 
   GALATASARAY Başkanı Özhan Canaydın, ilk dönemdeki sportif başarısızlığı telafi etmek ve 100. yılda başarıya ulaşmak için düğmeye bastı. Terim döneminde transfer konusunda başı ağrıyan Canaydın'ın, Sarı - Kırmızı taraftarın gönlünü almak için gizli bir plan içinde olduğu öğrenildi. Yıldız futbolcu arayışında bulunan Galatasaray Başkanı'nın, Almanya'daki iki yıldız ile prensip anlaşmasına vardığı ifade edildi. 
   
   Prensipte tamam 
   SEÇİM öncesinde transfer konusunda çalışmalarını gizliden gizliye yürüten Özhan Canaydın'ın, Schalke ve Ümit Milli Takımı'nın başarılı oyuncusu Hamit Altıntop ile prensip anlaşmasına vardığı ortaya çıktı. Canaydın, bununla da yetinmedi ve rotasını aylardır gündemde bulunan Yıldıray Baştürk'e çevirdi. Yıldıray'ın transferinin büyük ölçüde tamamlandığı, iki futbolcunun da Cim - Bom'a çok yakın olduğu öğrenildi. 
   
   İlk fire Ahmet Demet    SARI - Kırmızılı kulüpte Futbol A.Ş.'nin Genel Müdürü olan Ahmet Demet'in bugün istifa edeceği öğrenildi. Transferler üzerinde tam yetki ile çalışan, Demet'in, koordinasyon eksikliğinden rahatsızlık duyduğu ve bugün istifasını Başkan Özhan Canaydın'a vereceği bildirildi. Ahmet Demet'ten boşalan bu göreve Bülent Tulun'un getirilmesi bekleniyor. 
   
   Üçlüye müjde    İdmanlara başlıyorlar 
   ÖZHAN Canaydın'ın yeni yönetimindeki ilk icraatı, kadro dışı bırakılanların geri dönmesini sağlamak oldu. Ligin ikinci yarısı için Teknik Direktör Fatih Terim tarafından kadro dışı bırakılan Kaptan Bülent Korkmaz, Arif ve Hakan Ünsal'ın, bundan böyle A takımı ile birlikte çalışmalara başlayacağı öğrenildi. Üç futbolcu da yeni teknik direktörden forma bulmak için çaba harcayacak. 
   
   
</TEXT>
</DOC>
