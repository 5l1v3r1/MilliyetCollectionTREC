<DOC>
<DOCNO> 203254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo17.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş iyi bitirmek istiyor... 
</HEADLINE>
<TEXT>

     Birinci Süper Futbol Ligi'nin yenilgisiz lideri Beşiktaş, yarın Çaykur Rizespor ile evinde yapacağı maçı kazanarak, ilk yarıyı moralli bitirmek istiyor. 
     Beşiktaş'ta, sakatlığı nedeniyle Akçaabat Sebatspor maçında oynamayan Sergen'in sakatlığının geçtiği ve yarınki karşılaşmada forma giyebileceği öğrenildi. 
     Kulüp doktoru Ayhan Optur, sağ ayak aşil tendonunda ağrısı bulunan ve dünkü antrenmana katılmayan Okan Koç'un büyük bir olasılıkla Çaykur Rizespor karşısında forma giyemeyeceğini, bu oyuncu dışında sakat oyuncularının bulunmadığını söyledi. 
     Akçaabat Sebatspor maçında gördükleri sarı kartlarla cezalı duruma düşen Giunti ve Ahmet Yıldırım da yarınki maçta forma giyemeyecek. 
     Beşiktaş'ın, Çaykur Rizespor karşısına Cordoba, Zago, Ronaldo, Emre, Kaan Dobra, Tayfur, Pancu, Tümer, İbrahim, Serdar Ahmed Hassan , İlhan muhtemel 11'iyle çıkması bekleniyor. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem İsmet Arzuman yönetecek. 
     Bu arada Beşiktaş Kulübü İkinci Başkanı Hüsnü Güreli, İlhan'ı kesinlikle satmayı düşünmediklerini belirterek, ''Kendisini toparlayacaktır. İkinci yarıda daha etkili olacak'' dedi. 
     
</TEXT>
</DOC>
