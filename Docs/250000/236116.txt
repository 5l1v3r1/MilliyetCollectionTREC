<DOC>
<DOCNO> 236116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun04.html </URL>
<DATE> 2004/04/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD Kıbrıs'ta tanıma gündemde ama yoğunluk izolasyonlarda 
</HEADLINE>
<TEXT>

     Deniz ARSLAN bildiriyor 
ABD, şu sırada önceliği KKTC'nin tanınmasından çok ekonomik iyileşmesine verirken, Türk tarafının tanınmasını ilk defa ''seçenekler arasında'' gördüğünü dile getirmeye başladı. 
     KKTC'yi diplomatik olarak tanınmasının seçenekler arasında bulunduğu sinyalini veren ABD Dışişleri Bakanı Colin Powell'ın ardından, ABD Dışişleri Bakanlığı'nın Kıbrıs Özel Koordinatörü Thomas Weston, bu görüşü daha açık ifadelerle dile getirdi. 
     Weston, Johns Hopkins Üniversitesi Paul Nitze İleri Uluslararası Etütler Okulu SAIS tarafından düzenlenen ''Referandum Sonrası Kıbrıs'' konulu panelde, ''KKTC'nin tanınmasını bir seçenek olarak görüyor musunuz '' sorusunu yanıtlarken, ''Bütün seçenekleri değerlendiriyoruz. Tanınmanın gerçekten yaşayabilir bir seçenek olmadığı yönündeki yasal desteklerin aşınmakta olduğunu görüyorum. Bu yasal temeller, BM Güvenlik Konseyi'nde aşınmaya uğradı, AB içinde aşınmaya uğradı. Şu sırada içinde bulduğumuz durumla mücadele etmeye çalışırken alınan kararlarla aşınıyor'' dedi. 
     Thomas Weston, ABD'nin şu sırada en çok üzerine odaklandığı konunun tanıma olmadığını, önceliklerinin, KKTC'nin ekonomik durumunu düzeltmek olduğunu söyledi. Weston, ''Tanıma, tam şu sırada üzerine odaklandığımız bir şey değil. Şu anda dikkatimizi Kıbrıslı Türklerin izolasyonuna son verilmesi ve ekonomik gelişmelere destek sağlanmasına topladık. Biz, tanımanın özellikle önemli bir konu olduğuna inanmıyoruz. Tanınma meselesi, uzun Güvenlik Konseyi kararları, anlaşmaları, tarihiyle karışık bir konu'' diye konuştu. 
     ABD'nin önce AB'nin alacağı kararları, özellikle de ekonomik adımları görmek istediğini belirten Weston, sözlerini şöyle sürdürdü 
     ''Çünkü Kıbrıslı Türkler için gerçekten önemli olan bu. Biz de bu konuların destekçisi olmak istiyoruz. Kıbrıslı Türklere daha fazla ekonomik yardım etmeye yönelik şeyler yapacağız. AB'nin liderliğini takip edeceğiz, ancak biz ABD olarak bütün seçeneklerin üzerinde çalışıyoruz. Hem ekonomik hem de diğer seçenekler. 
     Tanıma bizim kendimize sorduğumuz bir soru değil. Şu anda bizim kendimize sorduğumuz, Kıbrıslı Türklerin izolasyonunu nasıl sona erdireceğimiz, ekonomik durumu nasıl geliştireceğimiz. Bunu öyle bir yolla yapmalıyız ki, Rumlar eğer bir gün çözüm istediklerine karar verirse, çözümün yolu açık olabilsin.'' Weston, referandumdan sonra yakın gelecekte Kıbrıs'ta çözüm imkanı olmadığını, müzakerelerin yeniden başlaması veya yeni bir referandum yapılması yönünde hiçbir çaba beklemediğini belirtti. 
     Dışişleri Bakanı Powell, bu hafta Reuters ajansına verdiği demeçte, KKTC'nin tanınması yönündeki bir soruya, ''Henüz tanıma noktasına gelmedik'' diyerek, tanımanın seçenek dışı olmadığı sinyalini vermişti. Daha sonra Dışişleri Bakanlığı sözcüsü Richard Boucher'dan, Powell'ın bu sözlerini açması istenmişti. Boucher, Türk tarafının tanınmasının seçenekler arasında olduğu görüşünü reddetmekten kaçınmıştı. 
     
</TEXT>
</DOC>
