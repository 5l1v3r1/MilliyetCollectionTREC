<DOC>
<DOCNO> 211622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/spo07.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep tedbirli 
</HEADLINE>
<TEXT>

      
   5 futbolcusu kırmızı kart görmesi nedeniyle Türkiye Kupası'nda bugün Gaziantepspor karşısına eksik çıkacak olan Beşiktaş, Kırmızı - Siyahlılar'ın Teknik Direktörü Nurullah Sağlam'ın gözünü korkuttu. Rakipleri karşısında favori gösterilmelerine rağmen, Beşiktaş'ın çok zor bir takım olduğuna dikkat çeken Sağlam, "Bu maçta daha iyi oynayan değil, daha az hata yapanın kazanacağını tahmin ediyorum. İnşallah yoluna devam eden taraf biz oluruz" dedi. 
   
   'Elenmek bize acı vermeyecek' 
   ÇAYKUR Rizespor Teknik Direktörü Hikmet Karaman, Galatasaray karşısında bugün tur için asılacaklarını, ancak elenmelerine de üzülmeyeceklerini söyledi. Karaman, "Bizim için lig daha önemli. Elenmemiz bize çok acı vermez" diye konuştu. Bu arada Adanaspor'dan ayrılan kaleci Murat ile anlaşma sağlandı. 
   
   Diyarbakır tura hazır 
   KENDİ sahasında Galatasaray'ı elinden kaçıran Diyarbakırspor, bugün Türkiye Kupası'nda Trabzon'u aşıp, çeyrek finale ulaşmak istiyor. Teknik Direktör Sakıp Özberk, rakiplerinin gücünü bilerek hareket ettiklerini söyledi, "Galatasaray maçını turla telafi edeceğiz" diye konuştu. Yeşil - Kırmızılılar'da sakat ve cezalı oyuncu bulunmuyor. 
   
   Diğer takımlar 
   Gençlerbirliği EL Saka, M'Bayo ve Youla'nın Afrika Kupası'nda olmasının dezavantajıyla oynayan Gençler, bunun sıkıntısını çekiyor. Baki ise sakat. 
   Malatyaspor İlk maçında galibiyet gören Teknik Direktör Mehmet Özdilek, bugün kupada da tur atlayıp, başarısını devam ettirmek istiyor. Fazlı'nın sakatlığı sürüyor. 
   Ankaragücü Faruk Namdar'ın forvetteki etkinliği, Sarı-Lacivertliler'i mutlu etti. Yeni transferlerin uyumu da Rıza Çalımbay'ı tur için umutlandırdı. 
   Bursaspor Antep yenilgisinin şokunu üzerinden atmaya çalışan Bursaspor, Konya'yı yenmek istiyor. Ümit Kayıhan, kupa maçlarının zor ve farklı olduğunu söyledi. 
   Konyaspor Başkan Mehmet Köseoğlu, ligin ilk yarısında 2-1 yenildikleri Bursaspor'dan kupada rövanşı almak istediklerini ifade etti. 
   İstanbulspor Fenerbahçe karşısında olumlu futboluyla alkışlanan İstanbulspor, bugün turu geçerek biraz olsun moral bulmak istiyor. Mehmet Yozgatlı kadroya alınmadı. 
   Denizlispor Sebat karşısında şok bir yenilgi alan Denizlispor, diğer Ege takımı Vestel Manisaspor'dan turu alıp, ligdeki hüsranı telafi etmek amacında. 
   Vestel Manisa Mustafa Denizli, dost ekip Denizlispor ile karşılaşacaklarını, maçın sonrasında sonuç ne olursa olsun dostluklarının devam edeceğini söyledi. 
   
   
</TEXT>
</DOC>
