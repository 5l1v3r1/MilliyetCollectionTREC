<DOC>
<DOCNO> 226371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy35.html </URL>
<DATE> 2004/03/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Iğdır ve Hakkari'deki olaylarda 2 kişi hayatını kaybetti... 
</HEADLINE>
<TEXT>

     Mahalli İdareler Genel Seçimlerinde yurt çapında meydana gelen olaylarda 2 kişi öldü, 15 kişi yaralandı. 
     Emniyet Genel Müdürlüğü yetkililerinden aldığı bilgiye göre, Iğdır'ın Tuzluca ilçesi, Canderviş köyü muhtarının aracına silahla yaylım ateşi açıldı. Saldırıda 1 kişi öldü, 1 kişi ağır yaralandı. 
     Şanlıurfa'nın, Hilvan ilçesi Dorular köyünde muhtarlık seçimi sırasında iki grup arasında çatışma çıktı, çatışmada 2 kişi yaralandı. Jandarma olayla ilgili 3 kişiyi gözaltına aldı. 
     Muş Merkez Bağlar İlköğretim Okulu'nda kimliksiz adayların oy kullanması yüzünden çıkan tartışma kavgaya dönüştü, kavgada 2'si bıçakla olmak üzere toplam 5 kişi yaralandı. Olayla ilgili 11 kişi gözaltına alındı. 
     Erzurum'un Şenkaya ilçesine bağlı yanık Kaval köyünde meydana gelen kavgada 10 kişi gözaltına alındı. 
     Hakkari Yüksekova ilçesi Esendere beldesi ova işi köyünde de muhtarlık seçimi yüzünden çatışma çıktı. Çatışmada 1 kişi öldü, 1 kişi de yaralandı. 
     Aydın'ın Koçarlı ilçesinde Genç Parti ve AK Partililer arasında çıkan olayda 8 kişi gözaltına alındı. 
     Malatya'nın Merkez Çolaklı köyünde muhtar adaylarının karşılıklı silah ve bıçak kullandığı olayda 6 kişi yaralandı. 
     Diyarbakır'da başkalarının yerine oy kullanmaya teşebbüs eden 7 kişi, silahıyla birlikte oy kullanmaya gelen 1 kişi, alkollü oy kullanmaya gelen 1 kişi, sandık düzenini bozmaya çalışan 2 kişi gözaltına alındı. 
     
</TEXT>
</DOC>
