<DOC>
<DOCNO> 205326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson'ın sözcüsü istifa etti... 
</HEADLINE>
<TEXT>

     Çocuklara sarkıntılık iddiasıyla hakkında dava açılan Amerikalı pop şarkıcısı Michael Jackson'ın sözcüsü istifa etti. 
     Sözcü Stuart Backerman, Reuters ajansına verdiği demeçte, sözkonusu davayı ele alma konusunda Jackson'ın ekibindeki diğer kişilerle ''stratejik görüş farklılıkları'' bulunduğu gerekçesiyle istifa ettiğini belirtti. 
     Backerman, ''Olayların ele alınış şekli konusunda stratejik görüş farklılıkları nedeniyle istifa ediyorum. Söyleyeceğim tek şey Michael Jackson ve hayranlarını sevdiğim'' dedi. 
     Görüş farklılıklarının ne olduğunu belirtmeyen sözcü, gelecekle ilgili herhangi bir planı olmadığını ve 45 yaşındaki ''pop kralı''nın kendisinin yerine kimi atayacağını bilmediğini kaydetti. 
     
     İSLAM CEMAATİ DESTEKLİYOR 
     Öte yandan, Michael Jackson dava ile ilgili olarak kendini savunmaya hazırlanırken, ABD'de liderliğini Louis Farrakhan'ın yaptığı İslam cemaatinin, Jackson'a destek için biraraya geldiği ve şarkıcının güvenliğini sağladığı belirtildi. 
     Jackson'ın avukatı Mark Geragos'un, düzenlediği basın toplantısı sırasında yanında Farrakhan'ın özel kalem müdürü Leonard Muhammed'in bulunduğu, İslam cemaatin aynı zamanda Jackson'ın Neverland'deki evinde 20 Aralık'ta verdiği partide güvenliği sağladığı kaydedildi. 
     Ancak medyanın soruları karşısında bir açıklama yapan İslam cemaati, Jackson ile resmi iş ya da profesyonel ilişkide bulunmadıklarını ve savunma stratejisinde merkezi rol üstlenmediklerini bildirdi. 
     Avukat Gregos ise cemaatin Jackson'a yardımda herhangi merkezi bir rol üstlenmediklerini belirterek, ''Savunmanın bir parçası değiller. Tabii herhangi birinden gelecek desteği geri çevirmiyorum. Ancak insanlar destek önerdiklerinde hangi dine mensup olduklarını sormuyorum'' dedi. 
     Adının İslam cemaati ile anılması üzerine Michael Jackson hakkında ''Müslüman olduğu'' yönünde iddialar ortaya atılmıştı. 
     
</TEXT>
</DOC>
