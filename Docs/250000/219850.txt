<DOC>
<DOCNO> 219850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur15.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Akdağ Hepimiz geçinmeye çalışıyoruz 
</HEADLINE>
<TEXT>

     Sağlık Bakanı Recep Akdağ, "Geçinebiliyor musunuz " sorusu üzerine "Hepimiz geçinmeye çalışıyoruz" dedi. 
     Akdağ, Sağlık İş Sendikası Genel Başkanı Mustafa Başoğlu'nu makamında kabul ederek, sıtma ile mücadele eden işçilerin eğitimi konusunda, "Meslek İçin Ortak Eğitim Protokolü"nü imzaladı. Başoğlu, eğitilecek işçilerin kırtasiye ve konaklama masraflarını sendikanın karşılayacağını kaydederken Akdağ, sendikaya sıtma ile mücadeleye verdiği destekten dolayı teşekkür etti. 
     Başbakan Recep Tayyip Erdoğan'ın "Geçinemiyorum" açıklaması anımsatılarak, "Siz geçinebiliyor musunuz " sorusunu yönelten gazeteciye Akdağ, "Hepimiz geçinmeye çalışıyoruz. Bu konular üzerinede çok yorum yapmak istemiyorum" karşılığını verdi. 
     
     İLAÇTA İNDİRİM SİNYALİ 
     Akdağ, son dönemde ilaç fiyatlarında iki defa üst üst indirim yapıldığını anımsatarak, ilaç karanamesine göre ilaç firmalarına belli bir süre verdiklerini kaydetti. Akdağ, 1- 1.5 ay sonra özellikle ithal ilaçların fiyatlarında önemli 
     bir düşüş olacağını bildirdi. Akdağ, SSK'lıların serbest eczaneden ilaç almasının kısa bir süre sonra gerçekleşebileceğini kaydederken, ilaç sektörünün SSK, Emekli Sandığı, Bağ-Kur ile görüşmelerin devam ettiğini, bunun sonuçlanması halinde ayakta tedavi gören SSK'lıların ilaçlarını serbest eczaneden temin edebileceğini vurguladı. Akdağ, bir soru üzerine ilaç fiyatlarında yapılan düzenleme sonunda eczacıların hiçbir şekilde zarar etmediğini kaydederken, "Herhangi bir sorunumuz yok diye bize görüş bildirdiler" dedi. 
     
</TEXT>
</DOC>
