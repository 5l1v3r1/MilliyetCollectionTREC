<DOC>
<DOCNO> 224428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun26.html </URL>
<DATE> 2004/03/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İngiltere'de 'Alo Terör Hattı' 
</HEADLINE>
<TEXT>

     İngiltere'nin başkenti Londra'da asayişi sağlamaktan sorumlu Metropolitan teşkilatı tarafından başkentlilere yapılan çağrıda, ''Alo terör hattının daha etkili kullanılması'' istendi. 
     Halktan terörist olabileceğinden kuşkulandıkları kişileri bir an önce ihbar etmelerini isteyen metropolitan teşkilatı başkanı Sir John Stevens, başkentlilerin evde ve işyerinde, çevrelerinde bulunan kişilerin kuşkulu davranışlarını iyi değerlendirmeleri uyarısında bulundu. 
     Metropolitan Polis teşkilatı Başkan Yardımcısı Peter Clarke da kendileri de birer insan olan teröristlerin yaşayacak yere, yiyeceğe, otomobile ve paraya ihtiyaçları bulunduğunu hatırlatırken, ''Kendinizden çok uzak olduğunu düşündüğünüz bu kişilerin aslında size çok yakın olabileceklerini bilmelisiniz. Mahallenizde, işyerinizde, kullandığınız bankada, alışveriş ettiğiniz markette, yani günlük hayatta bu kişilerle birliktesiniz'' dedi. 
     Özellikle ev, otel ve pansiyon sahiplerini uyaran polis yetkilileri, kuşkulu gördükleri kişileri hemen polise bildirmelerini istedi. Köprü, istasyon, bina ve benzeri yapıların çevresinde çok dolaşan ve inceleyen kişiler görenlerin de anında polise ihbarda bulunmasını isteyen yetkililer, kimliğini gizleyerek nakit parayla otomobil almak isteyen kuşkulu kişilerin de ihbar edilmesi gerektiğini bildirdi. 
     Bankaların da kuşkulu para trafiği olan mudileri konusunda dikkatli olmasını isteyen polis yetkilileri, ''Herkesin bu mücadelede rolü var ve herkes üzerine düşen katkıyı sağlamalı'' dedi. 
     ''Alo terör hattına'' ihbarda bulunan kişilerin kimliklerinin gizli tutulacağı garantisi veren polis yetkilileri, ihbarların çok iyi araştırılacağını belirtti ve ''İhbarınızla masum bir yaşamı altüst etmekten korkmayın. Suçlanan kişiyi çok iyi araştırmadan, hakkında bir adım atılmayacaktır'' şeklinde garanti verdi. 
     
</TEXT>
</DOC>
