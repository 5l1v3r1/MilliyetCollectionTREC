<DOC>
<DOCNO> 248953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun36.html </URL>
<DATE> 2004/06/18/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
İrlandaca ve Katalanca AB gündeminde 
</HEADLINE>
<TEXT>

     AB zirvesi sırasında basın toplantısı düzenleyen AB Dönem Başkanı İrlanda'nın Dışişleri Bakanı Brian Cowen, İrlandaca bir soruya İrlandaca yanıt verince tercüme yapılamadı ve şaşkınlık yaşandı. 
     İrlanda Radyosu'ndan bir gazetecinin basın toplantısında İrlandaca olarak yönelttiği, ''İrlandaca ve Katalanca'nın AB tarafından resmi dil olarak tanınmasına'' ilişkin soru, Cowen tarafından aynı dilde yanıtlandı ve tercümanlar ile diğer gazeteciler tarafından anlaşılmadı. 
     İrlandalı yetkililer, İrlandaca'nın Gaelic İngilizce ile birlikte ülkenin resmi lisanları arasında bulunduğunu, nüfusun üçte birinin, yaklaşık bir milyon kişinin bu dili bildiğini söylediler. İrlandaca'nın, AB'nin resmi dili olmasının gündeme getirilmediği ifade edildi. 
     Öte yandan, bazı İspanyol gazeteciler sorularını Katalanca sorarak, dikkat çekiyorlar. İspanya'da 7 milyon kişinin bu dili konuştuğunu anlatan gazeteciler, iktidara gelen sosyalistlerin, Katalanca'nın AB dilleri arasına girmesi yönünde çaba harcama sözü verdiğini, ancak henüz bu konuda bir ilerleme kaydedilmediğini anlatıyorlar. 
     AB'de 25 üye ülkenin 20 dili resmi olarak kabul ediliyor. AB Komisyonu, genişlemenin ardından açıklama yaparak 20 dilde çeviri yapmanın getirdiği sorunları anlatmış ve AB kurumlarından belgelerin ve metinlerin uzun olmamasını istemişti. 
     Komisyon, bu talebinin nedenlerini açıklarken, 2003 yılında yaklaşık 1,5 milyon sayfanın çeşitli dillere çevrilmesi talebine yanıt vermeye çalışan AB'de yılda 60 bin sayfanın biriktiğini bildirmiş ve ''Önlem alınmaması halinde önümüzdeki üç yılda bu miktar 300 bin sayfaya ulaşır'' demişti. 
     
</TEXT>
</DOC>
