<DOC>
<DOCNO> 245109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur28.html </URL>
<DATE> 2004/06/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
''Tokatlı reklam'' 3 kanala daha ceza getirdi 
</HEADLINE>
<TEXT>

     Satıcının müşterisini tokatladığı çamaşır makinesi reklamı, 3 kanala daha ceza getirdi. RTÜK, Show TV'den sonra, bu reklamı yayınlayan Kanal 7, TGRT ve Lig TV'ye de uyarı cezası verdi. 
     RTÜK'ten yapılan yazılı açıklamada, üst kurulun 31 Mayıs tarihinde yaptığı toplantıda aldığı kararlara yer verildi. 
     Buna göre, üst kurul, daha önce satıcının müşterisini tokatladığı çamaşır makinesi reklamı için Show TV'ye uyguladığı cezayı bu reklamı yayınlayan diğer televizyonlara da uygulamaya karar verdi. 
     Söz konusu reklamın ''kadına, güçsüzlere ve küçüklere karşı şiddetin ve ayrımcılığın teşvik edilmemesi'' ilkesine aykırı olduğuna hükmeden üst kurul, bu nedenle reklamı yayınlayan Kanal 7, TGRT ve Lig TV'nin de uyarılmasını kararlaştırdı. 
     ''Kadının Sesi'' programında, ''program hizmetlerinin bütün unsurlarının insan onuruna ve temel insan haklarına saygılı olması'' ilkesinin ihlal edildiği gerekçesiyle Kanal D'ye de uyarı cezası veren RTÜK, Miss Turkey 2004 yarışmasında ''Bilgi iletişim telefonları yoluyla yarışma ve benzeri yöntemlere başvurulmaması'' ilkesine aykırı yayın yapıldığı gerekçesiyle Star TV'nin de uyarılmasını kararlaştırdı. 
     Üst kurul ayrıca, ''Çarkıfelek'' programında, reklamların biçimi, sunuluşu, reklamların yerleştirilmesi, belirli ürünlerin reklamları ve program desteklenmesine ilişkin düzenlemelerin ihlal edildiği gerekçesiyle TGRT'ye bir uyarı cezası daha verdi. 
     
</TEXT>
</DOC>
