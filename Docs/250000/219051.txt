<DOC>
<DOCNO> 219051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur21.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarından itibaren ilaç fiyatları yüzde 20 daha ucuz... 
</HEADLINE>
<TEXT>

     İlaç fiyatlarında yapılan yüzde 10 KDV indiriminin yanı sıra yeni İlaç Fiyat Kararnamesi'ne göre ithal ilaçlarda yapılan kur ayarlaması sonucu vatandaşlar yarın sabahtan itibaren ithal ilaçları ortalama yüzde 20 daha ucuza alacaklar. 
     AA muhabirinin aldığı bilgiye göre, Sağlık Bakanlığı yeni fiyat kararnamesi uyarınca ithal ilaç fiyatlarında düzenlemeye gitti. 
     Buna göre, fiyatı dolarla belirlenen ithal ilaçlarda ortalama yüzde 14, fiyatı euro ile belirlenen ilaçlarda ise ortalama yüzde 10 indirim yapılmasına karar verildi. Fiyatlar kur ayarlamasına göre düzenlenirken, bazı ithal ilaçların fiyatlarının ortalama yüzde 20 oranında düşürülmesi, bazı ilaçlarda ise fiyat indirimine gerek olmadığı kararlaştırıldı. 
     Bakanlık yetkililerine göre, kur ayarlaması sonucu tüm ithal ilaçlarda ortalama yüzde 10 indirim sağlandı. Buna göre, bugünden itibaren uygulanan ilaçtaki KDV oranının yüzde 10 indirilmesi ile birlikte ithal ilaçlarda indirim ortalama yüzde 20'ye ulaştı. Vatandaşlar, yarından itibaren eczanelerden ithal ilaçları ortalama yüzde 20 ucuza alacaklar. 
     Yeni ilaç fiyat kararnamesine göre piyasadaki tüm ilaçlarda bir ay sonunda ikinci bir fiyat düzenlemesi yapılacak. Kararnameye göre, fiyatlandırma modeli değiştirildiği için kararnamede belirtilen fiyat üzerinde satılan ilaçların fiyatları da düşürülecek. 
     
     ECZACILARIN ZARARLARI KARŞILANACAK 
     Bu arada eczacılar ilaç fiyatlarının düşürülmesi nedeniyle daha önce satın aldıkları ilaçlardan zarar edeceklerini bakanlık yetkililerine ilettiler. 
     Sağlık Bakanlığı da ilaç sektörü temsilcileri ve eczacılarla toplantılar yaparak, bu konuda uzlaşmaya vardı. Uzlaşmaya göre, eczacıların fiyat indiriminden kaynaklanan zararları üretici ve ithalatçılar tarafından paylaşılacak. 
     
</TEXT>
</DOC>
