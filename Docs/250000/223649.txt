<DOC>
<DOCNO> 223649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yasam/yasz2.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   'Zümrüt'te ceza en çok 5 yıl olacak    ANKARA Milliyet 
   Konya Başsavcılığı, 92 kişinin ölümüne neden olan Zümrüt Apartmanı'nın müteahhidi, taşeronu ve mühendisi hakkında dava açtı. Savcılığın sorumlular hakkında en fazla 5 yıl olmak üzere hapis cezası istediği iddianamede, bina yapımında kullanılması gereken neredeyse hiçbir malzemenin Zümrüt Apartmanı'nın kullanılmadığı kaydedildi. 
   
   Rapor açıklandı 
   Bilirkişi heyetinin savcılığa teslim ettiği raporda, projeye uymama, uygun malzeme temin etmeme, imalata özen göstermeme gibi ihmalleri nedeniyle, binanın fenni mesulü ve müteahhidi Ali Vedat Kaya 8'de 5 kusurlu bulundu. İnşaat mühendisi Halil İbrahim Elliiki'nin 8'de 2 hatalı olduğu belirtilirken, Selçuklu Belediyesi de proje denetimindeki ihmal ve sorumluluğu başkasının üzerine yıkma çabaları nedeniyle 8'de 1 hatalı görüldü. 
   
   Belçika'dan sınırdışı edilen 16 Türk geldi    ANKARA Milliyet 
   Belçika'ya kaçak yollardan girdikleri için sınırdışı edilen 16 Türk vatandaşı dün uçakla Ankara'ya getirildi. Türkleri taşıyan uçağın, önce kaçak 29 Romanya vatandaşını Bükreş'e bıraktığı daha sonra da Ankara'ya geldiği bildirildi. Kaçak yollardan yurtdışına çıkmayı kimseye tavsiye etmediklerini söyleyen Türkler, kimlik kontrolü yapıldıktan sonra ifadeleri alınarak suç unsuruna rastlanması halinde savcılığa sevk edilecekler. 
   
   Uyarı ateşi ağır yaraladı    ADANA DHA 
   Adana'da Nevruz kutlamaları sırasında polisin uyarı ateşi sonucu seken kurşunun isabet ettiği bir gösterici başından ağır yaralandı. 
   Ova Mahallesi'nde dün otomobil lastiği yakarak Nevruz'u kutlayan vatandaşlara polis müdahale etti. Ancak göstericiler polise taş atmaya başlayınca polisler, uyarı amacıyla havaya ateş açtı. Seken kurşunlardan birinin isabet ettiği bir gösterici başından vuruldu. Hastaneye kaldırılan göstericinin durumunun ağır olduğu bildirildi. 
   
   Kameralı 'cep'e ceza geliyor    GÜNSELİ ÖNAL Ankara 
   Türk Ceza Kanunu'na TCK , gizli kamera ya da kameralı cep telefonu gibi yeni teknolojik ürünler nedeniyle "Özel Hayata İlişkin Görüntülerin Kayda Alınması" başlıklı yeni bir düzenleme eklendi. Yapılan değişikliğe göre, kişilerin özel hayatının gizliliğini ihlal edenler 6 aydan 2 yıla kadar hapis veya para cezasıyla cezalandırılacak. Bunun basın ve yayın yoluyla yapılması halinde, ceza yarı oranında artırılacak. 
   
   
</TEXT>
</DOC>
