<DOC>
<DOCNO> 211878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun01.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senatosu'nda Erdoğan'a "Hoşgeldin" tasarısı... 
</HEADLINE>
<TEXT>

     ABD kongresinin alt kanadı Temsilciler Meclisi'nden sonra, kongrenin üst kanadı Senato'ya da Washington'ı ziyaret eden Başbakan Recep Tayyip Erdoğan'a ''hoşgeldiniz'' diyen ve Türk-Amerikan ilişkilerinin önemine işaret eden tasarı sunuldu. 
     Tasarıyı Amerikan Senatosu'na sunan Cumhuriyetçi Parti Oregon Senatörü Gordon Smith, yaptığı açıklamada, ''Başbakan Erdoğan, ABD için büyük önem taşıyan bir ülkeyi temsil ediyor'' dedi. 
     Türkiye'nin, Sovyetlere karşı NATO'da bir tarih paylaştığını, bugün de terörizme karşı savaşta birlikte hareket ettiğini ifade eden Smith, şunları kaydetti 
     ''Türkiye, Afganistan'da Amerikan amaçlarını destekleme iradesini gösterdi ve 7 ay Afganistan barış gücünün komutasını yürüttü. Askerleri, Amerikan askerleriyle savaş sonrası Irak'ta yan yana hizmet vermeye devam ediyor. Türkiye, Irak'a barış gücü askerleri göndermeye onay verdi ve Irak halkına insani yardımda katkıda bulundu.'' Senatör Smith, Türkiye'nin ''demokratik değerler ve özgürlük aşkını'' ABD ile paylaştığını belirterek, ''Bu idealler hem halkına büyük yarar getiriyor, hem de komşularına, laik İslam ile demokrasinin barış içinde ve yapıcı şekilde bir arada olabileceğini gösteren mükemmel bir örnek teşkil ediyor'' dedi. 
     Smith, Başbakan Erdoğan'ın ziyaretinin, Türkiye ile ABD arasındaki ''stratejik ortaklığı'' daha da ilerleteceğine inandığını kaydetti. 
     Demokrat Parti Delaware Senatörü Joseph Biden ve Cumhuriyetçi Parti Virginia Senatörü George Allen da tasarıya destek veren senatörler arasında yer aldı. 
     Tasarı, kabul edilmesi durumunda, kongrenin ''hissiyatını'' ifade edecek ve kanun hükmü taşımayacak. 
     
</TEXT>
</DOC>
