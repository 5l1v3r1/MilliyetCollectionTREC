<DOC>
<DOCNO> 213104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo14.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan-Ahmet Dursun takası yok 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, Japonya'nın Vissel Kobe takımından transfer teklifi alan İlhan Mansız için, ''O, gitse de kalsa da bizim yıldızımızdır'' dedi. 
     Güreli, Akaretler'deki kulüp binasında gerçekleştirilen bayramlaşma töreni sonrası basın mensuplarına yaptığı açıklamada, İlhan'ın transferiyle ilgili kendilerine resmi bir teklifin olmadığını kaydetti. 
     Japon kulübünün sadece İlhan Mansız ile görüşmek için FİFA kuralları gereği kendilerinden izin istediğini belirten Güreli, ''Biz de bu konuda olumlu yanıt verdik. Ama şu iyi bilinmeli ki, İlhan gitse de kalsa da bizim yıldızımızdır. Kararı kendisi verecek. Onun kararına göre biz daha sonra Japon kulübüyle masaya oturabiliriz. Kulüpler arasında şu an yapılmış bir anlaşma kesinlikle yok'' diye konuştu. 
     
     İLHAN BİZE BİR ŞEY SÖYLEMEDİ 

     Transferde, futbolcunun mutluluğu ve menfaati ile kulübün menfaatlerinin buluşması gerektiğini dile getiren siyah-beyazlı yönetici, ''İlhan'ın menajeri, spor direktörümüz Erdil Arpacı'ya verdiği bilgide görüşmelerin devam ettiğini söyledi. İlhan'ın da kulübümüze gitmek veya kalmak isteği yönünde bir bildirimi yok. Son durum bu'' dedi. 
     
     ÜMİT KARAN-AHMET DURSUN TAKASI 

     Hüsnü Güreli, Galatasaray'da erken sözleşme yenileme talebini geri çeviren Ümit Karan ile sözleşmesini tek taraflı feshettikleri Ahmet Dursun'u takas edecekleri yönünde basına yansıyan haberleri yalanladı. 
     Böyle bir durumun kesinlikle söz konusu olmadığını anlatan Güreli, ''Ümit zaten sezon sonuna kadar Galatasaray'ın futbolcusu. Eğer almak istersek bonservisi konusunda Galatasaray ile masaya oturmamız gerekir. Kendisi de Galatasaray'da devam etmek istediğini söylüyor'' diyerek sözlerini tamamladı. 
     
</TEXT>
</DOC>
