<DOC>
<DOCNO> 241008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo23.html </URL>
<DATE> 2004/05/18/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
2012 Olimpiyatlarına evsahipliği yapacak aday kent sayısı 5'e indirildi 
</HEADLINE>
<TEXT>

     Uluslararası Olimpiyat Komitesi IOC , 2012 Olimpiyatları'na evsahipliği yapacak aday kent sayısını 9'dan 5'e indirdi. 
     IOC tarafından yapılan açıklamaya göre, adaylığı devam eden kentler arasında İstanbul yer almadı. Aday kentler, Londra, Madrid, Moskova, New York ve Paris olarak kabul edildi. 
     IOC Başkanı Jacques Rogge düzenlediği basın toplantısında, oybirliğiyle alınan kararla, İstanbul ile birlikte, Havana, Leipzig, Rio de Janerio'nun, 2012 Olimpiyatları'na evsahipliği yapma şansını yitirdiğini bildirdi. 
     Olimpiyat Oyunları'na evsahipliği yapacak kent, Temmuz 2005'te Singapur'da açıklanacak. 
     IOC, 2004 Olimpiyatları'nın Atina'da, 2008 Olimpiyatları'nın da Pekin'de yapılmasına karar vermişti. Aday kentler arasında yer alan Moskova, 1980 Olimpiyatları'na evsahipliği yapmıştı. 
     
     ÜZGÜNÜZ AMA YILMADAN ÇALIŞMALARIMIZA DEVAM EDECEĞİZ 

     2012 Olimpiyat Oyunları'nı düzenlemek için aday olan İstanbul'un 5 kent arasına girememesi spor teşkilatını adeta ''şoke'' etti. Gençlik ve Spor Genel Müdürü Mehmet Atalay, çok üzgün olduğunu belirterek, ''Yılmadan çalışmalarımıza devam edeceğiz'' dedi. 
     Konu ile ilgili AA muhabirine açıklamada bulunan Mehmet Atalay, Uluslararası Olimpiyat Komitesi'nin IOC bu kararını çifte standart olarak değerlendirdi. 
     Kararın olimpizmin ruhuna aykırı olduğunu kaydeden Atalay, şunları söyledi 
     ''5 aday kent arasında yer alan Londra, Paris ve Moskova'da olimpiyatlar yapıldı. Diğer kentler İspanya ve ABD. Bunlarda da daha önce olimpiyatlar yapıldı. Olimpizmin ruhunda bu organizasyonların değişik ülkelere verilerek, orada da sporun ve maddi kalkınmanın sağlanması var. Bu nedenle olimpizmin ruhu ile hiç bağdaşmayan bir karar oldu.'' Eurovision şarkı yarışmasının organizasyonunun tüm ülkeler tarafından büyük beğeni topladığını ifade eden Atalay, ''Biz ülke olarak bir organizasyonu nasıl yaptığımızı gösterdik. Tüm dünya ülkelerini kendimize hayran bıraktık. Bu olimpiyatlarda da böyle olacaktı ama olmadı'' diye konuştu. 
     Atalay, İstanbul'un büyük haksızlığa uğradığını da belirterek, şöyle dedi 
     ''Devlet garantisi dışındaki tüm raporlarda İstanbul, Havana'nın arkasından en kötü kent olarak gösterilmiş. Güvenlik, ulaşım, tesisleşme gibi raporlarda. Bu İstanbul'a yapılmış çok büyük bir hakarettir. Bundan önceki tüm seçimlerde geride bıraktığımız Paris bile bizi geçti, buna üzülüyoruz.'' Genel müdür Atalay, bundan sonra hiç yılmadan çalışmalara devam edileceğini belirterek, ''Özellikle Avrupa ve Dünya federasyonlarına üye olan spor adamlarımızın sayısını artırmamız gerekiyor'' dedi. 
     TMOK eski başkanı Sinan Erdem'in vefatının da kararda etkili olduğunu belirten Atalay, konuşmasını şöyle tamamladı 
     ''Sayın Erdem'in vefatı nedeniyle IOC'de adamımız kalmadı. Kesinlikle IOC'ya kendi başkanımızın girmesini sağlamalıyız. Federasyon başkanlarımızın da Avrupa ve Dünya federasyonlarında görev almasını sağlayarak, yolumuza hiç yılmadan devam edeceğiz.'' 
     
     3 YILDA NEGATİF BİR İLERLEME Mİ OLDU 

     Uluslararası Olimpiyat Komitesi'nin IOC , 2012 Olimpiyat Oyunları için İstanbul'a aday kentler arasında yer vermemesi üzüntü yaratırken, İstanbul Olimpiyat Oyunları Hazırlık ve Düzenleme Kurulu İOOHDK Genel Direktörü Yalçın Aksoy, karardan büyük üzüntü duyduklarını, ancak optimistler olarak, olimpizmin değerleri ve idealleri yönünde yürüyüşlerine devam edeceklerini bildirdi. 
     Lozan'da bulunan Aksoy, AA'ya yaptığı yazılı açıklamada, bundan 3 yıl önce, 2008 Olimpiyat Oyunları için aday adaylığı başvurusu yapan İstanbul'un, IOC tarafından yeterli görülerek, aday kent statüsünü kazandığını hatırlatıp, ''Üç yıl içinde değişen nedir Bunun cevabını vermek zor. İstanbul açısından 3 yıl içinde negatif bir ilerleme mi oldu '' diye sordu. 
     Tam aksine, 2008 Olimpiyat Oyunları için aday adaylığı sırasında başgösteren 2000 ekonomik krizinin aşıldığını, o zaman yapımı süren Atatürk Olimpiyat Stadı'nın tamamlanarak hizmete açıldığını kaydeden Yalçın Aksoy, ''IOC'nin kararından dolayı son derece üzgünüm. Ancak optimistler olarak olimpizmin değerleri ve idealleri yönünde yürüyüşümüze devam edeceğiz'' açıklamasını yaptı. 
     Aksoy, IOC'nin verdiği kararla neleri geri çevirdiğini de şöyle açıkladı 
     ''Spor tesisleri altyapısı açısından ele alındığında, aralarında Atatürk Olimpiyat Stadı'nın da bulunduğu 13 tesis için 240 milyon dolarlık yatırım gerçekleştirmiş bir adaylık geri çevrildi. 
     Kıtasal dengeler ele alınırsa, iki kıta arasında sadece coğrafik olarak değil, ekonomik, politik ve kültürel bağlar açısından da bir köprü vazifesi görecek bir ülkenin adaylığı geri çevrildi. 
     Olimpizmin temel ilkelerinden biri olan kültürlerin birleşmesini ele alırsanız, kültürlerin harmonisini sunan bir adaylık geri çevrildi. 
     Olimpik harekette ırk, din, cinsiyet, dil ayrımının olmadığı gerçeğini bilerek, ancak laik parlamenter bir demokrasi ile yönetilen ve nüfusunun büyük çoğunluğu Müslüman olan bir ülkede, tarihte ilk kez olimpiyat düzenlenebilme imkanı geri çevrildi. 
     Olimpiyat düzenlemenin kente bırakacağı kalıcı mirastan da öte anlayış, hoşgörü, kardeşlik ve barış yolunda bırakılacak miras geri çevrildi.'' 

     
</TEXT>
</DOC>
