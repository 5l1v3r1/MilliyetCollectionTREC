<DOC>
<DOCNO> 201220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur17.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal 'Bütün insanlar eşittir ama bazı insanlar daha eşittir' 
</HEADLINE>
<TEXT>

     CHP Genel Başkanı Deniz Baykal, insan haklarının teoride büyük gelişmeler katetmesine karşın pratikte geri kaldığını belirterek, ''Bütün insanlar eşittir. Ama maalesef bazı insanlar daha eşittir ve bunların sayılarının daha artığı bir gerçektir'' dedi. 
     Baykal, partisinin TBMM'de yapılan Merkez Yönetim Kurulu MYK toplantısının açılışında, Dünya İnsan Hakları Günü nedeniyle açıklamalarda bulundu. 
     İnsan hakları konusunda tüm dünyanın ortak bir anlayış geliştirmesi ve evrensel mutabakatın ortaya çıkmasının büyük önem taşıdığını belirten Baykal, ''Ancak bu ortak anlayış ve evrensel mutabakat, maalesef çok geç kalınarak ve çok bedel ödenerek ortaya çıkmıştır. 2000 yılın büyük kısmı harcanmıştır''dedi. 
     Deniz Baykal, Anadolu'da daha 13. yüzyılda, Mevlana, Hacı Bektaşı Veli ve Yunus gibi değerlerle, 72 milletin eşit olduğu anlayışının ortaya konulduğunu ve insan hakları konusundaki bugünkü çağdaş anlayışının temellerinin Anadolu'da atıldığını söyledi. 
     İnsan haklarının artık bir ülkenin iç işi ve iç hukuku olmaktan çıktığını ve sistematik insan hakları ihlallerinin evrensel kurallar ve uluslararası anlaşmalarla ortadan kaldırıldığını ifade eden Baykal, şunları söyledi 
     ''Bunlar insan hakları açısından olumlu gelişmelerdir. Ancak teoride hızla gelişen bu haklar, uygulamada maalesef tersine uygulamalara sahne olmaya devam etmektedir. İnsanların en temel hakkı olan yaşam hakkı hala güvence altına alınmamıştır. 21. yüzyılda açlıktan ölen çocuklar vardır. Bütün insanlar eşittir. Ama maalesef bazı insanlar daha eşittir ve bunların sayılarının arttığı da bir gerçektir.'' Kuran kursu yönetmeliğinin yeniden düzenlenmesi ile ilgili bir soruyu, ''Bu yaklaşım iktidarın artık alıştığımız bir özelliği oldu. Bir adım atıp daha sonra gerileme anlayışına girmesine çok tanık olduk. Bu konuda ne ölçüde ciddi arayış içinde olduklarını bilemiyorum, göreceğiz'' diye yanıtlayan Baykal, kamuoyunda ''Varoş Yasası'' olarak bilinen Büyükşehir Belediyelerinin sınırlarını genişletmeyi öngören yasa teklifi ile ilgili değerlendirmesinin sorulması üzerine de şunları söyledi 
     ''Burada bir terminoloji yanlışlığı yapılıyor. Bu yasa teklifinde söz konusu olan kentlerin kenarlarındaki varoşlar değil, kırsal kesimdir. Genişleme kırsal kesime doğrudur. 
     Bu konuda yeni bir düzenlemeye ihtiyaç olduğu konusunda herkes hemfikirdir. Kaldı ki bu konuda çok ciddi hazırlıklar yapılıyor ve konu tartışılmaya başlandı. Tüm bunlar yapılırken hiçbir anlamı olmayan bir yaklaşımla tuhaf kriterlerle böyle bir yaklaşım ortaya koymak, akıl mantık anlayışı ile bağdaşmaz. 
     Siz bana söyler misiniz, dünyanın neresinde pergeli koyup bunun içindeki 50 kilometre büyükşehir olarak saptanmaktadır. Tam kara kuşi bir uygulama. Dünyaya büyük bir katkı yapmak üzereyiz. Çemberi çizeceğiz ve 'bunun içi büyükşehir' diyeceğiz. Böyle birşey olur mu '' Deniz Baykal, bugün yapılan TBMM Danışma Kurulu'nda, bu yasa teklifinin iktidar partisi tarafından TBMM Genel Kurulu'na indirilmek istendiğini ancak TBMM Başkanı Bülent Arınç'ın da katkısıyla bundan vazgeçildiğini söyledi. Baykal, ''Umarım akıl ve mantık hakim olur ve bu konu yeniden gündeme getirilmez''diye konuştu. 
     Baykal, Başbakan Erdoğan'ın bu yasa teklifini oy kaygısı ile gündeme getirip getirmediği sorusunu ''Bunun psikanalizini ben yapamam. Ruh doktoruna sorun'' şeklinde yanıtladı. 
     
</TEXT>
</DOC>
