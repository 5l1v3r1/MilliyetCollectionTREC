<DOC>
<DOCNO> 214200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yasam/yas05.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelinlik yerine 'kefen' giydi 
</HEADLINE>
<TEXT>

   Güzel Yeliz, düğününe 20 gün kala yeni evi için alışveriş yaparken beyin kanaması geçirip öldü... 
      M. SEFA ÜNAL Adana DHA 
   
   Manavgat'taki Washington Otel'de altı, Side Otel'de üç ay halkla ilişkiler görevlisi olarak çalışan 24 yaşıdaki Yeliz Kesici, gönlünü kaptırdığı iş arkadaşı Mustafa Güneş 27 ile nişanlandı. 
   Evlilik hazırlığına başlayan çift, çalıştıkları Manavgat'ta bir de ev kiraladı. Yeni evinde tüm hazırlıkları tamamlayan Yeliz, yatak odası takımı almak için 28 Ocak'ta nişanlısıyla Antalya'da alışverişe çıktı. Ancak mağazaları gezerken bir anda fenalaşan Kesici, derhal Akdeniz Üniversitesi Tıp Fakültesi'ne kaldırıldı. Beyin kanaması geçirdiği tespit edilen ve daha sonra Antalya SKK Hastanesi'ne sevk edilen Kesici'nin beyin ölümü gerçekleşti. Bir hafta cihaza bağlı olarak yaşam mücadelesi veren Kesici 6 Şubat'ta daha fazla direnemedi ve öldü. 
   Ailesinin yaşadığı Adana Karataş'ta önceki gün toprağa verilen Kesici'nin cenazesine katılan Mustafa Güneş, 20 gün sonra düğün yapmayı planladıklarını anlatırken gözyaşları içinde şunları söyledi "Doktorlar organ bağışı yapmamızı istedi ama kabul etmedim. İçimde hep bir umut vardı. Çünkü kalbi atıyordu. Yaşaması için her şeyi yaptık ama olmadı." 
   
   
</TEXT>
</DOC>
