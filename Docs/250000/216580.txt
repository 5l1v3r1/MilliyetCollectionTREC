<DOC>
<DOCNO> 216580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur08.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de düşen helikopterde şehit olan askerler törenle uğurlandı 
</HEADLINE>
<TEXT>

     Bingöl'de dün düşen helikopterde şehit olan askerler için cenaze töreni düzenlendi. 
     Elazığ Asker Hastanesi'nde düzenlenen ve şehit askerler için saygı duruşuyla başlayan törende konuşan Jandarma Bölge Komutanı Tümgeneral İbrahim Açıkmeşe, ''iç güvenlik harekatını'' yürütmek amacıyla Tunceli Jandarma Bölge Komutanlığı harekat kontrolünde bulunan Skorsky tipi helikopterin Bingöl'ün Yeşilova Köyü yakınlarında düştüğünü söyledi Tümgeneral Açıkmeşe, ''Kahraman şehitlerimiz, halkın huzur ve güvenini sağlamak ve terör örgütleriyle mücadele etmek üzere aldıkları görevi en iyi şekilde yaparken şehitlik mertebesine ulaştılar'' dedi. Açıkmeşe, şöyle devam etti 
     ''Vatanı korumak için toprağın altında sıradağlar oluşturan ve şanlı bayrağımıza mukaddes kanlarıyla renk veren aziz şehitlerimiz, sizler rahat uyuyun. Bu kutsal mücadeleyi, bıraktığınız yerden azim ve kararlıkla son teröristi de etkisiz hale getirinceye kadar sürdüreceğimize emin olabilirsiniz.'' Konuşmaların ardından Kara Pilot Yüzbaşı Hakan Tan 43 , Pilot Teğmen Caner Çelik 25 ve Teknisyen Kıdemli Çavuş Ercan Demirel 22 askeri uçakla Ankara'ya, şehit erler Edip Onay ve İrfan Yılmaz da karayoluyla memleketleri Diyarbakır'a gönderildi. 
     Törene, Elazığ Vali Vekili Osman Sarı, 8. Kolordu Komutanı Korgeneral Ethem Erdağı, Fırat Üniversitesi Rektörü Prof. Dr. Feyzi Bingöl, Belediye Başkanı Hamza Yanılmaz, Cumhuriyet Başsavcısı Behiç Şahin, kam kuruluşlarının yöneticileri ve askeri erkan katıldı. 
     
</TEXT>
</DOC>
