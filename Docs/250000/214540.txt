<DOC>
<DOCNO> 214540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo23.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da Metin Aydoğan'a isyan 
</HEADLINE>
<TEXT>

     Denizlispor Teknik Direktörü Giray Bulak, Gençlerbirliği ile oynadıkları Türkiye Kupası maçını yöneten hakem Metin Aydoğan'ı eleştirerek, ''50'nin üzerinde faul yapan takıma 2 sarı kart, bunlara maruz kalan takımın futbolcularına da 3 sarı ve 1 kırmızı kart gösterdi. Beni de tribüne gönderdi'' dedi. 
     Aydoğan'ın Gençlerbirliği oyuncularının sert oyununa müsamaha gösterdiğini iddia eden Bulak, bu sertliğin Denizlispor'un oyununu etkilediğini ve rakibin yanına ''kar kaldığını'' söyledi. 
     İki faul sonucu yedikleri iki golle kupaya veda ettiklerini savunan Bulak, kupa mücadelesinin geride kaldığını, şimdi tüm güçleriyle lige asılacaklarını ifade etti. 
     Şubat ayında zor maçlar oynayacaklarını ve bunları en az kayıpla geçmek istediklerini vurgulayan Bulak, Beşiktaş ile oynayacakları maçtan puan almayı hedeflediklerini kaydetti. 
     Bulak, Beşiktaş ile oynayacakları maçın yerinin henüz belirlenmediğine de işaret ederek, ''Uzak olmasını istemiyoruz. Ağır kış şartlarında ulaşım sıkıntı yaratıyor. Tercihimiz İzmir ya da Antalya olmasından yana'' diye konuştu. 
     
     ''SAVUNMAM İSTENDİ'' 
     Bulak, Gençlerbirliği ile oynadıkları Türkiye Kupası maçında oyun alanını ihlal ettiği gerekçesiyle tribüne gönderilmesine de tepki göstererek, şöyle konuştu 
     ''Serhat'a gösterilen kırmızı kart nedeniyle oraya gittim. Amacım olayların büyümesini engellemek, futbolcularımı yatıştırmak, daha fazla kart görmelerini önlemekti. Sadece ben değil, Gençlerbirliği'nin yedek kulübesi de oradaydı. Ama maçın hakemi oyun alanını ihlal ettiğimi öne sürerek, beni tribüne gönderdi. Bu nedenle de savunmam istendi.'' 
     
</TEXT>
</DOC>
