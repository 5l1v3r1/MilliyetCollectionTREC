<DOC>
<DOCNO> 233507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko40.html </URL>
<DATE> 2004/04/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bilgin Banka sahipliği konusunda değişiklik yapmayı düşünüyoruz 
</HEADLINE>
<TEXT>

     Bankacılık Düzenleme Denetleme Kurulu BDDK Başkanı Tevfik Bilgin, banka sahipliğini, bankacılık yapabilecek kişilere verebilmek için değişiklik yapmayı düşündüklerini söyledi. 
     Bilkent Üniversitesi'nde düzenlenen ''Avrupa Birliği Sürecinde Türkiye'deki Bankacılık Sistemi'' konulu konferans veren BDDK Başkanı Bilgin, Bankacılık Kanunu'nda yapılacak değişiklikle küçük yatırımcının korunacağını bildirdi. 
     Bilgin, bankacılıkta karlılığın azaldığını, aktif ve pasif arasında vade uyumsuzluğunun olduğunu anlattı. 
     Menkul değerlerin önemine de dikkati çeken Bilgin, bankaların müşterinin ayağına giderek, kar etme gerçeğiyle karşı karşıya kaldığını ve 2004 yılı karının 2003 yılı kadar olmayacağını kaydetti. 
     Banka sahipliği konusunda AB ve Basel ilkeleri çerçevesinde bir tespit yapacaklarını ifade eden BDDK Başkanı, Kanunda birçok kriterin zaten uygulandığını, ancak boşlukları dolduracaklarını ve Kanunun daha net, açık, şeffaf olacağını, denetimin daha etkinleştirileceğini söyledi. 
     Banka sahipliğinin tanımının mevcut kanunda da bulunduğunu ve kılı kırk yararak konuya yaklaştıklarını ifade eden Bilgin, sahipliği, bankacılık yapabilecek kişilere verebilmek için değişiklik düşündüklerini bildirdi. 
     Bilgin, 5 Temmuz'da mevduata garantiye 50 milyar lira sınırının getirileceğini hatırlatarak, bunun Bankalar Kanunu'ndan daha önemli olduğunu ve keskin virajı daha yumuşak geçmek istediklerini, bu konuda da her türlü önlemi aldıklarını söyledi. Bilgin, ''Mudiler rahat olsun, herhangi bir sorun olmaz, zaten mudilerin yüzde 99'u 50 milyar lira birikimi olanlardan oluşuyor'' diye konuştu. 
     Yapı ve Kredi Bankası'na ilişkin bir soru üzerine Bilgin, şunları söyledi 
     ''BDDK Başkanlığı kutsal bir makam değil. Kapımız herkese açık, herkesle görüşürüz, bu anlamda mevcut düzenlemeler kapsamında herkesle anlaşma yapabiliriz.'' 
     
     YABANCI BANKALARIN TÜRK BANKALARINA İLGİSİ 
     Bilgin, bir başka soru üzerine, yabancı bankaların Türk bankalarına yakın ilgi gösterdiklerini belirterek, Türk bankacılığın sır kapsamına giren konularında BDDK'dan izin almak zorunda olduklarını kaydetti. Türkiye'de sözleşmelerin sözlü dahi olabildiğine işaret eden Bilgin, ''Milli bankalar olmalıdır. Milli bankalar önemlidir'' dedi. 
     İmar Bankası ile ilgili komisyona getirilen yabancı isimlere ilişkin bir soru üzerine de Bilgin, ''Bunlar akıllı kişi, işi bilen, olaya makro bakan kişilerdir. İmar Bankası'nda araştırma değil değerlendirme yapacaklar, bu isimleri ben de gazetelerden okudum. Komisyon en fazla 4 kişiden oluşacak ancak, bu kesinleşmedi'' diye konuştu. 
     
</TEXT>
</DOC>
