<DOC>
<DOCNO> 206833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo13.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da son gün Cuma 
</HEADLINE>
<TEXT>

     Ekonomik açıdan zor durumda olan ve ikinci yarı hazırlıklarına başlayamayan Adanaspor'da Teknik Direktör Yılmaz Vural ve futbolcular, Kulüp Başkanı Çağdaş Ergin'in ricası üzerine ''cuma gününe kadar bekleme'' kararı aldı. 
     Teknik Direktör Vural ve oyuncular, 5 Ocak Stadyumu'nun soyunma odasında basın toplantısı düzenleyerek, içinde bulundukları durumu anlattılar. 
     Vural, kulübün ekonomik sorununun çözümlenmesi amacıyla dün Ankara'da, Devlet Bakanı ve Başbakan Yardımcısı Mehmet Ali Şahin ile görüşen Başkan Çağdaş Ergin ile biraraya geldiklerini belirterek, ''Başkanımız bizden cuma gününe kadar beklememizi istedi. Biz de bekleme kararı aldık'' dedi. 
     Hükümet nezdinde yapılan görüşmelerden sonuç alınamaması halinde başkan Ergin'in, teknik kadro ve futbolcuların takımdan ayrılmaları konusunda yardımcı olacağı sözünü verdiğini belirten Vural, ''Bu Adanaspor'un sonu olur'' dedi. 
     Vural, kulübün içinde bulunduğu durumun 6 aydır sürdüğünü ve bazı oyuncuların bonservislerini alarak ayrıldıklarını ifade ederek, ''Bu durumdan dolayı üzüntülüyüz. Futbolcular takımları için büyük emek verdiler. 6 aydır çektikleri sıkıntılara rağmen onurlu bir şekilde mücadele ettiler'' diye konuştu. 
     Bir kulübün yaşaması için para ve bunun yanında umudun olması gerektiğine dikkat çeken Vural, şunları söyledi 
     ''Adanaspor'da para olmadı, ama umudu bekliyoruz. Ankara'da sayın bakanımızın 2 kulüp başkanı ile yaptığı toplantı sanırım bir siyasi şov değil, zor durumda olan iki kulübe destek olunması ihtiyacındandır. Bakanımız Şahin'in oluşturacağı imkanları bekliyoruz. Bu imkanlar sağlanmazsa beklemeyiz. Çünkü bekleyecek bir günümüz dahi kalmadı. Bir sonuç alınamazsa beklememizin bir mantığı yok. Herkes geleceğini düşünmek zorunda. Umut olduğu için de bekleme kararı aldık.'' Vural, İstanbulspor ve Adanaspor'un süper ligden çekilmeleri halinde bu durumun Türk futbolu açısından kötü olacağını ifade ederek, şöyle devam etti 
     ''Futbol camiası 2 takıma el atıp en azından bu sezonu bitirtmeliydi. Duyarsız olunmamalı. Bizlerin terk edilmesi dünyanın her yerinden duyulacak. Çünkü Türkiye dünya üçüncüsü olmuş bir ülke. Süper Ligi'nde oynayan 2 takımının çekilmesinin bir mantığı olmalıdır.'' 
     
     FUTBOLCULARIN AÇIKLAMALARI 
     Takım kaptanı kaleci Atilla, köklü bir kulübün oyuncuları olarak bu şekilde basın mensuplarının karşısına çıkmak istemediklerini ifade ederek, ''Ancak, aylardır herkes konuştu biz sustuk. Futbolcular olarak tükenmiş ve bitmişiz. 6 aydır sorunlarla baş etmeye çalıştık. Buraya kadar geldik. Hiç destek bulamadık. Birbirimize verecek borç parayı bile bulamadık. Bizler de aile geçindiriyoruz'' dedi. 
     Kulüp Başkanı Ergin'in kendilerinden cuma gününe kadar beklemelerini istediğini belirten Atilla, ''Biz de kendisine o güne kadar antrenmanlara çıkacağımız sözünü verdik. Cuma gününe kadar destek gelmezse takımdan ayrılma kararı verdik. Umarız bir umut ışığı doğar ve mücadelemizi sürdürme kararı alırız'' diye konuştu. 
     Golcü oyuncu Necati de takımdan gitmek için çeşitli yolların bulunduğunu belirterek, şunları kaydetti 
     ''Ancak bunu yapmadık. Kaldık ve kulüple ilişkilerimizi koparmak istemedik. Umut ve bekleyiş içindeydik. Umut yeterli olmuyor, takımın yaşatılması için aylardır bir şeyler bekledik, ama bu desteği bulamadık. Taraftarımız bile bizi terk etti. Umudun yanında paranın da olmadığı yerde ligden düşmemek mucize olur. Sorunun çözülmesini istiyoruz, ama zor gibi. Beklemekten başka bir şey yok.'' Basın toplantısının ardından futbolcular, Teknik Direktör Yılmaz Vural'ın nezaretinde antrenmana çıkarak ikinci yarı hazırlıklarına başladılar. 
     
</TEXT>
</DOC>
