<DOC>
<DOCNO> 243919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/yture.html </URL>
<DATE> 2004/05/30/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Takım olmak ya da olmamak 
</HEADLINE>
<TEXT>



Efes Pilsen'in, finalin ilk maçında daha ilk devrede galibiyeti "garanti" altına almasını "İbrahim'sizliğe" bağlamak, Ülker'e "takım değil" damgasını vurmak olurdu. Ama ortaya konan basketbol da bu tezi doğrularcasına, "takım olan" Efes'in, İbrahim'siz Ülker'e karşı kurduğu "bariz" üstünlüğü gözler önüne seriyordu. 
Maçın ilk beş dakikasında Muratcan - Langdon eşleşmesi sahada açık bir şekilde "sırıttı". Geçmiş dönemde kenarda "pas tutan" bu genç yetenek, Ergin Ataman'ın şans vermesiyle dünkü maçta kendine ilk beşte yer buldu. Ama iki yılın pasını birkaç maçta atmak mümkün değil tabii, Muratcan bu şansı iyi kullanamadı. Beşinci dakikada gerçekleşen Muratcan - Naumoski değişikliği, Ülker'in hücumuna hareket getirdi. Ülker'in, ilk çeyreğin son bölümünde "taktiksel" dört kısa tercihi, Efes'te Kaya'nın henüz 9.33'te üç faule çıkmasıyla "zorunluluk" oldu. Ataman, dört kısaya sabitlenen Efes'e karşı bu kez "üç uzunla" üstünlük kurmayı düşündü. Ama bu, dört kısayla dahi savunmaya dönmekte geciken Ülker'i iyice ağırlaştırdı, hızlı hücumu seven Efes'in ekmeğine yağ sürdü. Alper'in de Naumoski'yi "kelepçelemesi", oyun kurmasını engellemesi, skora da ekstra katkı yapması ibreyi iyice Efes'in lehine döndürdü, fark da giderek açıldı. İlk yarının son üç dakikasındaki tam saha pres ve alan savunması da Ülker'e fayda sağlamadı, devre bitmeden, basketbol çevrelerinde "tavşan kulağı" diye tabir edilen yirmi sayılık fark ortaya çıktı. 
Basketbolda hücum ve savunma birbirini dengeleyen iki unsur. Biri aksadı mı, diğeri de otomatik olarak randıman kaybına uğruyor. "İbrahim'sizlik", son maçlarda takım olma yolunda olumlu sinyaller veren Ülker'in tüm bu pozitif yönlerini "iskambil kağıdı" gibi yıktı. 
Hakemlerin ilk çeyrekte Blair'e çaldığı steps ile Kaya'ya verilen fauller doğrusu final serisine yakışmayacak acemiliklerdi. 
Efes'in, dünkü maçtaki gibi yabancılarından ortalama toplam 60 sayı potansiyeliyle faydalanacağını, Kaya'nın hücumda daha verimsiz olamayacağını, Nikolic'in de devreye girme ihtimalini gözönüne alırsak, Efes'in bu final serisinde 2 - 0'dan Ülker'e şampiyonluğu vermesi pek olası görünmüyor. 


</TEXT>
</DOC>
