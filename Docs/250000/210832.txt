<DOC>
<DOCNO> 210832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yazar/sazak.html </URL>
<DATE> 2004/01/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TÜBİTAK ve askeri projeler 
</HEADLINE>
<TEXT>

   
   AKP iktidarının TÜBİTAK'ı ele geçirme projesinin İstanbul ayağını oluşturan Marmara Araştırma Merkezi MAM Başkanı Prof. Naci Görür'ün kaygılarına yer verdiğimiz yazımıza Gebze'deki mühendislerden tepki geldi. 
   Tartışmanın birkaç boyutu var 
   Hükümetin TÜBİTAK'ta çalışan akademisyenlerin maaşlarını azaltarak kurumun içini boşalttığı ve kendi yandaşlarına kadro açmaya çalıştığı öne sürülüyordu. Bu durumdaki bilim adamı sayısı 82 imiş. 
   Prof. Naci Görür, öğretim üyelerinin istifaya zorlanması sonucu en çok Silahlı Kuvvetler'e yönelik Ar - Ge çalışmalarının olumsuz etkileneceğini öne sürmüştü. 
   Oysa bu projeler, idari görevlerdeki akademisyenler tarafından değil, mühendislerce yapılmaktaymış. 
   TÜBİTAK Ulusal Elektronik ve Kriptoloji Araştırma Enstitüsü Müdür Yardımcısı Alpaslan Babaoğlu, ayrıntılı bir mektupla şu bilgileri iletti 
   "Polemik konusu yapılan askeri projeler, çoğunluğu mühendisler ve tam zamanlı bilim adamlarının birlikte oluşturdukları gruplarca gerçekleştirilmektedir. Maaşları azaltılarak TÜBİTAK'tan ayrılmaları istendiği iddia edilen 82 bilim adamının milli güvenlik alanında Silahlı Kuvvetler'e yönelik olarak yürütülen Ar - Ge projeleriyle uzaktan yakından ilgileri yoktur. Zaten bu projeler, bu bilim adamlarının çalıştığı TÜBİTAK Marmara Araştırma Merkezi'nde değil, doğrudan TÜBİTAK Başkanlığı'na bağlı olarak çalışan ve yönetiminde görevli olduğum Ulusal Elektronik ve Kriptoloji Araştırma Enstitüsü'nde yürütülmektedir." 
   Alpaslan Babaoğlu, maaşların düşürülmesi sorununu da şöyle yorumluyor 
   "Milyonlarca dolarlık projelerin hiçbirinde Prof. Naci Görür'ün sözünü ettiği mağdur bilim adamlarının en ufak bir katkısı yoktur. Sayın hocamızın başarıları sanki kendi başarısıymış gibi kurum adına anlatması etik değerle bağdaşmıyor. Çalışan sayısı 450'yi aşan UEKAE'deki bilim adamlarının sayısı 40'a yaklaşmıştır, bunlar projelerde tam zamanlı görev almanın yanı sıra üniversitelerde de ders vermektedir. 
   Bu arkadaşlarımızın, 38. m'den maaş alan bir sayın profesör dışında maaşlarında azalma söz konusu değildir. Maaşı azalan hocamıza durum tebliğ edildiğinde ise koskoca profesörün açlık sınırından bahsetmeyip, 'biz buraya zamanında para almadan da geldik, yine geliriz, yasal konular nasıl olsa halledilir' diye verilebilecek en onurlu cevabı vermiştir." 
   Babaoğlu, mektubunu, "Bir gün Gebze'ye yolunuz düşerse kendisini sizinle tanıştırmaktan ve her biri ülkeye on milyonlarca dolar döviz, yüzlerce yetenekli mühendise istihdam, daha da ötesi ülkeye güvenlik sağlayan projeyi sizinle paylaşmaktan mutluluk duyacağımızı bilmenizi isterim" diye bitirmiş. 
   TÜBİTAK bilim üretmeli, polemik değil 
   
      
   
</TEXT>
</DOC>
