<DOC>
<DOCNO> 204432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur16.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Dokunulmazlık Türkiye'nin bir numaralı gündemi değil 
</HEADLINE>
<TEXT>

     Başbakan Recep Tayyip Erdoğan, Türkiye'nin bir numaralı gündem maddesinin dokunulmazlık konusu olmadığını belirterek, ''Bunu siyaseti yıpratma konusu olarak kullanmak, çok çirkin'' dedi. 
     Erdoğan, Türkiye Ziraat Odaları Birliği'nin TZOB 40. kuruluş yıldönümü töreninden ayrılırken, gazetecilerin sorularını yanıtladı. 
     Bir gazetecinin, milletvekili dokunulmazlığı ile ilgili 112 dosyanın raftan indirildiğini belirterek, bu konuda yeni bir çalışmanın olup olmadığını sorması üzerine, Erdoğan, şunları söyledi 
     ''Bu konularla alakalı olarak bizim başından beri bir ifademiz var. Uzlaşma Komisyonu ile alakalı ta geçmişten bu yana bizim talebimiz 3 sizden, 3 bizden biraraya gelsinler otursunlar, konuşsunlar. Bunlar dosyalara yönelik çalışmalar da, kanun maddelerine yönelik çalışmalar da olabilir. Bu çalışmaları yapmak suretiyle bu işin bir orta yolu bulunabilir. Fakat bunu siyaseti adeta yıpratma malzemesi olarak kullanmak, çok çirkin. Kaldı ki bizim programımızı açın bakın, bu konuyla ilgili madde ne ise biz o maddenin arkasındayız. Bizim ondan hiçbir sapmamız söz konusu değil. Ama şunu da bilelim ki, Türkiye'nin şu anda bir numaralı gündemi de bu değildir. O programdaki maddeye bakarsanız, maddenin ta kendisidir. Bunun için de bu komisyona CHP'de kalkar 3 üyesini verirse, oturur konuşurlar. Ona göre orta bir yol bulurlar.'' Erdoğan, bir başka soru üzerine, yeni asgari ücretin önümüzdeki hafta içerisinde belirlenebileceğini söyledi. 
     
</TEXT>
</DOC>
