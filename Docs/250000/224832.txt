<DOC>
<DOCNO> 224832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko51.html </URL>
<DATE> 2004/03/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Tüpraş'ta 98 oktan kurşunsuz benzin üretimi başladı 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ Genel Müdürü Hüsamettin Danış, Tüpraş'ın 98 oktan RON kurşunsuz benzin üretimine başladığını kaydetti. 
     Danış, konuyla ilgili yaptığı yazılı açıklamada, Tüpraş'ın 98 oktan RON kurşunsuz benzin üretimiyle ilgili çalışmalarını tamamlayarak, talepleri karşılamaya hazır hale geldiğini bildirdi. 
     Şirketin, son günlerde bazı dağıtım şirketlerince piyasaya sunulmaya başlanan 98 oktanlı kurşunsuz benzinin üretimine başlanması için İzmit ve İzmir'deki çalışmalarını bitirdiğini kaydeden Danış, üretilecek 98 oktanlı kurşunsuz benzinin yurtiçi talepleri karşıladıktan sonra ihracat yapılarak değerlendirileceğini belirtti. 
     Danış, Tüpraş'ın akaryakıtta ürün kalitesini yükseltmek ve Avrupa Birliği AB standartlarına uyum sağlayabilmek için 1 Ağustos 2002 tarihinde rafinerilerinde kurşunlu normal benzin üretimine son verdiğini hatırlattı. 
     Şirketin, 1989-2004 yıllarını kapsayan ''Yatırım Master Planı'' çerçevesinde 2 milyar doları bulan yatırımlarının 1.3 milyar dolarlık bölümünün tamamlandığını bildiren Danış, 700 milyon dolarlık bölümünün ise devam ettiğini kaydetti. 
     
</TEXT>
</DOC>
