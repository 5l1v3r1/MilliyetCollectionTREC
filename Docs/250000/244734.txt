<DOC>
<DOCNO> 244734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko47.html </URL>
<DATE> 2004/06/02/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
TÜKODER, ÖTV indirimi kararının ertelenmesini istedi 
</HEADLINE>
<TEXT>

     Tüketiciyi Koruma Derneği TÜKODER Antalya Şubesi Başkanı Abdullah Özçulcu, yeni otomobil alımlarında uygulanan hurda araca 4,5 milyar lira ÖTV indiriminin 2 milyar 250 milyon liraya düşürülmesi krararının ertelenmesini istedi. 
     Özçulcu yaptığı yazılı açıklamada, bir süredir yeni taşıt alımlarında uygulanan hurda araç indirim oranının ani bir kararla yarı yarıya azaltılmasının otomobil alma aşamasında olan binlerce tüketiciyi mağdur ettiğini söyledi. 
     Abdullah Özçulcu, şöyle devam etti 
     ''Vergi mevzuatında yapılan değişikliklerin önceden belli olması, kargaşaya neden olmaması ve mükelleflerin hazırlıklı olması açısından önemlidir. Vergi politikalarında sık sık oynamaların yapılmaması ve insanların ileriyi görerek hareket etmeleri esastır. Oto satışlarındaki hurda araç indirimi uygulamasındaki değişiklik nedeniyle binlerce tüketici mağdur olmuştur.'' Özçulcu, bedelini ödeyip araç teslimi sırası bekleyen veya aracını teslim aldığı halde henüz ruhsat ve plaka işlemleri aşamasında olan tüketicilerden 2 milyar 250 milyon liraya varan farklar istendiğini, bu tüketicilerin sorunlarına çözüm bulunması istemiyle TÜKODER'e başvurduklarını belirtti. 
     Abdullah Özçulcu, ''Bazı satıcı firmalar, bir süre için aradaki farkı üstlenmekle birlikte, pek çok satıcı aradaki farkın ödenmesinde ısrar etmektedir. Kredi kullanarak satın alınan araçlarda sorun daha da karmaşık bir hal almaktadır'' dedi. 
     Özçulcu, kararın yeniden gözden geçirilmesini ve uygulamanın sorunların giderilmesi için bir süre ertelenmesini istedi. 
     
</TEXT>
</DOC>
