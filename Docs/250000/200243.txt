<DOC>
<DOCNO> 200243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur12.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Ergin Suriye'den getirilenler rencide edilmedi 
</HEADLINE>
<TEXT>

     AK Parti Grup Başkanvekili Sadullah Ergin, Suriye'de yakalanarak Hatay'a getirilen ve adliyeye çıkartılan 20 kişinin sorgulamalarının, rencide edilmeden onurları kırılmadan gerçekleştirildiğini söyledi. 
     Sadullah Ergin, Devlet Bakanı Kürşad Tüzmen'in programı kapsamında bulunduğu Hatay'ın Samandağ İlçesi'nde, gazetecilerin soruları üzerine, İstanbul'daki terör olaylarıyla ilgileri olduğu gerekçesiyle Suriye'den Türkiye'ye getirildikten sonra sevk edildikleri Hatay Adliyesi'nde serbest bırakılan 20 kişinin sorgulama süreci ile ilgili açıklamada bulundu. 
     Yargılamaların AB uyum yasaları çerçevesinde yapıldığını ifade eden Ergin, ''Suriye'de yakalanarak Hatay'a getirilen 20 kişi, rencide edilmeden ve onurları kırılmadan sorgulandı. Sorgulamaların ardından 20 kişi, adliyede serbest bırakılmışlardır. Suriye'nin bu kişileri Türkiye'ye teslim etmesi iki ülke arasındaki ilişkilerin üst düzeyde olduğunu göstermektedir. Komşu ülke Suriye ile ilişkilerimiz bundan sonra da devam edecek'' dedi. 
     Terörün her türlüsüne karşı olduklarını anlatan Ergin, şöyle devam etti 
     ''Ülkemizin huzurunu bozan ve toplumu huzursuzluğa sevk eden olaylara karşı mücadelede kararlıyız. Terörle mücadeleyi, insan hakları ve yasalar çerçevesinde yapacağız. AB'ye girmek istediğimiz bu günlerde uyum yasaları çerçevesinde hareket edeceğiz.'' Ergin, Başbakan Recep Tayyip Erdoğan'ın direktifleri doğrultusunda 3 milletvekilinden oluşan heyetin geçtiğimiz günlerde Suriye'ye gittiğini hatırlatarak, Ocak ayında da Suriye Devlet Başkanı Beşşar Esad'ın Türkiye'ye geleceğini ve ilişkileri daha sıcak tutmayı sağlayacaklarını belirtti. 
     Ergin, Kuran kursları ile ilgili soruya da ''Devletin kontrolünde olması halinde hiçbir zarar gelmez. Yeter ki devlet kanalıyla Kuran kursları olsun, Kürtçe kursları olsun'' diye yanıt verdi. 
     
</TEXT>
</DOC>
