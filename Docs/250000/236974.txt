<DOC>
<DOCNO> 236974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo42.html </URL>
<DATE> 2004/05/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Özdemir Trabzonspor ve Denizlispor'a gerekiyorsa ceza verilmeli... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Denizlispor ve Trabzonspor'un sahalarında olaylar yaşandığını ifade ederek, ''Eğer bu hareketlerin karşılığında ceza gerekiyorsa, bu ceza verilmeli'' dedi. 
     Fenerbahçe'nin kuruluş günü nedeniyle Dereağzı Tesisleri'nde düzenlenen törenden sonra basın mensuplarının sorularını yanıtlayan Özdemir, Futbol Federasyonu'nun ceza yönetmeliğindeki kuralların açık olduğunu belirterek, ''Hukuk devletinde yaşıyoruz. Ceza yönetmeliğine göre neler yapılması gerekiyorsa, bu konuda Futbol Federasyonu'nu göreve davet ediyoruz. Bunlar bizim dışımızda yaşanan olaylar. Biz kendi işlerimize bakıyoruz. Kalan iki maçımızı da kazanıp şampiyonluğa ulaşacağız'' diye konuştu. 
     Bir soru üzerine, teknik direktör Christoph Daum ile 2 yıllık sözleşmeleri daha bulunduğunu vurgulayan Nihat Özdemir, şunları söyledi 
     ''Daum, Fenerbahçe'yi sadece bu sezon ligde şampiyon yapmak için gelmedi. Sözleşme yaparkenki konuşmamızda, Fenerbahçe'ye, Avrupa'da büyük başarılar kazandırmak için geldiğini söyledi. Bizim bir de 100. yılımız var. Amacımız, önümüzdeki yıllarda da lig şampiyonlukları kazandırmak ve Fenerbahçe'yi Avrupa'da başarılı bir takım haline getirmek. Bunun için çalışmalarımız sürüyor.'' Transferle ilgili, sezon başından beri hiç durmadan çalıştıklarını anlatan Özdemir, ''Hem iç, hem dış transferde alacağımız oyuncularla ilgili görüşmeler yapıyoruz. Yönetim kurulumuzun ve teknik direktör Daum'un bu konuda çalışmaları devam ediyor. Sezon bittikten sonra bu oyuncuları Fenerbahçe'ye kazandıracağız. Gençlerbirliği'nden Serkan konusunda bir iki nokta kaldı. İnşallah bu transferde de mutlu sona ulaşacağız'' diye açıklama yaptı. 
     Özdemir, Denizlispor maçı için ev sahibi ekibin kendilerine ayıracağı tribünleri tamamen dolduracaklarını, bu maçın final niteliğinde olacağını sözlerine ekledi. 
     
</TEXT>
</DOC>
