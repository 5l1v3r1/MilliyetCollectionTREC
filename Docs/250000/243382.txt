<DOC>
<DOCNO> 243382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas01.html </URL>
<DATE> 2004/05/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Alman bilim adamlarına göre evrenin biçimi Eyfel Kulesi gibi 
</HEADLINE>
<TEXT>

     Alman kuramsal fizikçi Frank Steiner'ın da dahil olduğu bir bilim adamı grubuna göre evrenin yapısı Paris'teki Eyfel Kulesi'ne benziyor ancak evrenin, Eyfel'deki gibi sivri ucu asla son bulmuyor. 
     Albert Einstein'in doğum yeri olan Ulm'daki üniversitede faaliyet gösteren grup, bir evren modeli geliştirdi. Bu model, ''bir üçgen formunun giderek daralarak uzadığı, ancak bu uzamanın hiç bir zaman son bulmadığı'' bir şekil. Bu modele göre evren boyut olarak sonsuz ancak hacim olarak sonlu. 
     Profesör Steiner, oluşturdukları evren modeliyle ilgili soruları yanıtlarken, ''bizim modelimizin, evrenin anlaşılmasında devrim yaratacağını umuyoruz. Kuantum fiziğinin varolan bütün bilgileri, bizim modelimizi destekliyor'' dedi. 
     Steiner, çalışmalarının henüz yayımlanmadığını ancak bilim çevrelerinden olumlu tepkiler aldığını kaydetti. 
     Daha önceki evren modelleri arasında, dev bir futbol topu biçimi de dahil çeşitli formlar var ancak tüm bu modeller fizikçilerden yoğun eleştiriler alıyor. 
     
</TEXT>
</DOC>
