<DOC>
<DOCNO> 214300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo08.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe ve Karşıyaka'ya ceza geliyor 
</HEADLINE>
<TEXT>

     Futbol Federasyonu Hukuk Kurulu Başkanı Kemal Kaya, Karşıyaka-Göztepe maçının ardından gerekli incelemeyi yaptıklarını ve iki takıma da ceza verilmesi yönünde Profesyonel Futbol Disiplin Kurulu'na görüş bildirdiklerini kaydetti. 
     Kaya, Hukuk Kurulu olarak maçla ilgili hakem, gözlemci raporlarını ve TV bantlarını incelediklerini söyledi. 
     Olayların başlamasına ve büyümesine Göztepeli taraftarların yol açtığı görüşünde olduklarını, ancak Karşıyakalılar'ın bunun dışında kalmadığının görüldüğünü belirten Kaya, şunları söyledi 
     ''Biz Hukuk Kurulu olarak gerekli incelemeyi yaptık ve her iki takıma da disiplin talimatı hükümlerinin uygulanması istemiyle dosyayı Disiplin Kurulu'na sevk ettik. Cezanın ne olacağına Profesyonel Futbol Disiplin Kurulu karar verecek.'' Kaya, Göztepe ve Karşıyaka'nın sezon başında 3'er maç seyircisiz oynama cezası almasının, ''aynı suçun daha önce de işlenmiş olması'' nedeniyle dikkate alınacağını belirtti. 
     
</TEXT>
</DOC>
