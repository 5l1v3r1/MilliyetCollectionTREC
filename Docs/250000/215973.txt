<DOC>
<DOCNO> 215973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun39.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de gözler 'Süper Salı' ön seçiminde... 
</HEADLINE>
<TEXT>

     ABD'de Demokrat Parti'nin başkan adaylığı yarışında, ön seçimlerden önce favori gösterilen eski Vermont Valisi Howard Dean'in, seçim kampanyasını bugünden itibaren sona erdirdiği, ancak adının parti ön seçimlerinde kullanılacak oy pusulasında kalmaya devam edeceği belirtildi. 
     Umutlarını, Wisconsin eyaletinde yapılan ön seçime bağlayan Dean, buradaki başarısızlığının ardından, kampanyasını sona erdirmek zorunda kaldı. 
     Howard Dean'in, Demokrat Parti'nin başkan adayını desteklemekte kararlı olduğu belirtildi. Ancak Dean'in kampanya yetkilileri, eski valinin hangi Demokrat Partili adayı destekleyeceği konusunda bilgi vermedi. Wisconsin'deki parti ön seçimini de kazanarak, zaferlerine zafer katan Massachussetts senatörü John Kerry, evlilik dışı ilişki iddialarıyla biraz sarsılmış görünüyor. Daha önceki parti ön seçimlerinde rakiplerine açık fark atan Kerry, Wisconsin'de kendisine en yakın rakibi Kuzey Carolina senatörü John Edwards'a karşı sadece birkaç puanlık fark elde edebildi. 
     Edwards'ın, Dean'in taraftarlarını kendisine çekmek için haftalardır uğraştığı ve Dean'in seçim kampanyası yetkilileriyle temasa geçtiği belirtiliyor. Dean'in ise Edwards'ın kendisini eleştirmekten kaçınmasından memnuniyet duyduğu belirtiliyor. 
     Başından beri sürprizlerle dolu gelişmelere sahne olan Demokrat Parti başkan adayı belirleme sürecinde, gözlemciler Kerry'ye büyük şans tanırken, yarışta kalmayı sürdüren Edwards'ın şansı da az değil. Demokrat adayın kim olacağının, önümüzdeki Salı günü 7 eyalette gerçekleşecek ''Süper Salı'' ön seçimleriyle aşağı yukarı ortaya çıkması bekleniyor. Partinin başkan adayı, Temmuz ayında gerçekleştirilecek Demokrat Parti kongresinde, eyalet ön seçimlerinde belirlenen delegelerin yapacağı seçimle ortaya çıkacak. 
     Bu aday, 2 Kasım'da gerçekleştirilecek ABD başkanlık seçiminde, Cumhuriyetçi Partili ABD Başkanı George W. Bush'a karşı yarışacak. 
     
</TEXT>
</DOC>
