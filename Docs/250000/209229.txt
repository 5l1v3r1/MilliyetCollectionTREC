<DOC>
<DOCNO> 209229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/spor/spo01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'dan mutlu son 1-0 
</HEADLINE>
<TEXT>

   WOW Kupası'na kötü başlangıç yaparak, Feyenoord'a 2 - 1 teslim olan Beşiktaş, Antalya kampını Rotor galibiyetiyle noktaladı. Birçok pozisyonu harcayan Siyah-Beyazlı takımı Sinan'ın golü güldürdü 
      
   İlie ofsayta takıldı 
   BEŞİKTAŞ, Rus ekibi Rotor Volgograd karşısında baskılı futbol oynamasına rağmen tek gollü galibiyetle yetinmek zorunda kaldı. Rahat bir maç çıkaran Siyah - Beyazlılar, Sinan'ın şık golüyle hedefe ulaştı. Karşılaşmanın hemen başında İlie'nin attığı gol ofsayt gerekçesiyle sayılmadı. İlk yarıda rakibine pozisyon dahi vermeyen Beşiktaş, 7-8 fırsatı da cömertçe harcadı. Maçta Gençlerbirliği'nden dönen Ali Cansun da forma giydi. 
   
   Maçın karnesi 
   HAKEMLER Burak Astar, Yusuf Sayın, Eren Hatay Ezgi 
   BEŞİKTAŞ Cordoba 6 Yasin Yıldız Dk.58 6 - Gökhan 7 , Tayfur 5 Ronaldo Dk.46 6 , Ahmet Yıldırım 5 Emre Dk.46 6 - Kaan 7 , Giunti 6 Sergen Dk.64 6 , Ümit 6 Yasin Sülün Dk.46 5 , Pancu 7 Tümer Dk.69 5 , İbrahim 6 Serdar Topraktepe Dk. 46 5 , Ümit Dk. 84 - Sinan 7 Serdar Özkan Dk. 46 5 , Ilie 6 Ali Cansun Dk. 46 6 
   ROTOR Pareiko 4 - Olenikov 4 Siminov Dk.46 5 , Radkevich 4 Zubko Dk.46 5 , Migolevski 5 - Romanov 6 , Skrylvivkov 5 Rastlevski Dk.46 5 , Kriov 4 Katevenko Dk. 70 4 , Trifonov 5 , Vasilii 6 - Esimof 5 , Mysin 4 
   GOL Sinan Dk.38 
   SARI KART İbrahim, Gökhan, Sinan 
   
   Transfer zirvesi    SİYAH - Beyazlı ekibin Antalya kampı, dün ilginç bir buluşmaya sahne oldu. Lucescu, Gaziantepspor Başkanı Celal Doğan ile kaldıkları Kremlin Palace otelinde gizlice bir araya geldi. Lucescu'nun, ısrarla istediği İbrahim Toraman için nabız yokladığı ve sezon sonu için söz aldığı iddia edildi. Tecrübeli hoca, ayrılması gündeme gelen Zago'nun boşluğunu milli yıldızla doldurmayı planlıyor. Zirvede Hasan Özer'in de ismi gündeme geldi. Doğan tecrübeli golcüyü kiralamaya hazır olduklarını bildirdi. Ancak Samsunsporlu Sinan için de girişimde bulunulduğu için Hasan Özer beklemeye alındı. 
   
   Tamirci Lucescu    Reuters, kariyerinin sonuna yaklaşmış isimlerin Lucescu ile çıkışa geçtiğini hatırlattı, "Şimdi de İlie'yi tamir edecek" yorumunu yaptı 
   ALİCAN ESENCİ 

   Örnekleri mevcut 
   SİYAH - Beyazlı yönetimin Ilie'yi transfer etmesi, dünyanın en güvenilir haber kaynaklarından biri olan Reuters'da ilginç bir yoruma neden oldu. Lucescu'nun daha önce de kariyerleri bitmek üzere olan Gheorghe Hagi ve Ladislau Boloni'yi futbola kazandırdığını vurgulayan İngiliz ajansı, "Fixer tamir edici şimdi de Ilie'yi sahalara döndürmeye kararlı" ifadesini kullandı. 
   
   Hagi ile övünüyor 
   LUCESCU'NUN bu konudaki, "En büyük kazancım Hagi'dir. Real'de gerçek kimliğini gösteremiyordu. Brescia'da Hagi'nin çevresinde bir takım yarattım. O da 94 Dünya Kupası'nda yıldızlaştı" şeklindeki görüşlerine de başvuruldu. 81-86 yılları arasında ikinci baharını yaşayan Boloni ise, "Çok kötüydüm. Bana 'herkesin bir şansı vardır' dedi. Aramızda gizli bir bağ oluştu" dedi. 
   
   Sergen'e jest    HENÜZ masaya oturulmayan Sergen Yalçın imza için gün sayıyor. İkinci Başkan Hüsnü Güreli, Sergen'in parasını kendisinin belirleyeceğini belirtip, "Maç başı 15 milyar alıyordu, 30'a çıkardım, sonra 45 yaptım. İki de daire aldım. Kamp dönüşü konuşacağız. Mukaveleye ne istediğini kendisi yazacak. Zaten vekaleti bende. Ben ne dersem o olur" dedi. 
   
   Zago'dan mesaj    BREZİLYALI oyuncu, Beşiktaş'tan ayrılmak istemediğini açıkladı. Zago, "İstanbul'a dönüşte Başkan Serdar Bilgili ile görüşeceğim. Benim için oluyor ya da olmuyor diye bir şey yok. Ya olur, ya da olmaz" dedi. Zago, Kremlin Sarayı'nın örneği olan otelin önünde fotoğraf çektirmek istemedi, "Zago, Moskova'ya gidiyor diye yazarsınız" yorumunu yaptı. 
   
   Eve dönüş    GÜNEY'DEKİ kamp çalışmalarını tamamlayan Beşiktaş, bu sabah İstanbul'a dönecek. Lucescu, Ümraniye'de akşam yapılacak çalışmadan sonra pazartesi gününe kadar takıma izin verecek. Öte yandan Beşiktaş'ın olağan İdari ve Mali Kongresi bugün Lütfü Kırdar Salonu'nda saat 10.00'da yapılacak. 
   
   Ahmet ucuz kurtuldu    Antalya'daki son idmanda büyük bir talihsizlik yaşandı. Dinlenmek için saha kenarında oturan Ahmet Yıldırım'ın üstüne rüzgar nedeniyle yıkılan reklam panosu düştü. Kazayı ucuz atlatan tecrübeli oyuncunun belinde hafif sıyrıklar oluştu. 
   
   
   
</TEXT>
</DOC>
