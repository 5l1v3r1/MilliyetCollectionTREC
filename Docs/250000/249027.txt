<DOC>
<DOCNO> 249027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy14.html </URL>
<DATE> 2004/06/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
DYP'den eski DEP'lilere Sahte kahramanlar 
</HEADLINE>
<TEXT>

     DYP Genel Başkan Yardımcısı Hükümet tarafından "salıverildiklerini" savunduğu eski DEP'lileri "sahte kahraman" olarak nitelerken, ülkesine hizmet edenlerin "hapishane duvarları" arkasında olduğunu söyledi. 
     Kandemir, yaptığı açıklamada Hükümeti "salıverilmelerini sağladığı" eski DEP milletvekilleri konusunda çelişkili siyaset ortaya koymakla suçladı. 
     Türk adaletinin bağımsız kararı olduğu savıyla salıverilen eski DEP'lilerin ülkeye geçmişte verdikleri zararları hatırlatırcasına gösterişli bir siyasi faaliyet içerisine girdiğine dikkat çeken Kandemir, "PKK ve onun elebaşı ile kendilerini özdeşleştirebilen bu kişiler Başbakan Vekili ve diğer Hükümet erkanı tarafından kahraman gibi kabul görmüşlerdir" dedi. Kandemir, isim vermeden şöyle devam etti 
     
     ÜLKESİNE HİZMET EDENLER HAPİSHANE DUVARLARI ARKASINDA 
     "Geçmişte ülkeleri ve gelecekleri uğruna, ataları gibi mücadele ederek kanlarını akıtmış ve ülkesine çok büyük hizmetler vermiş olan kişilerin halen hapishane duvarları arkasında bulundukları sırada, bu sahte kahramanlar, serbestçe etrafta dolaşabilmekte ve siyasi mitingler düzenleyebilmektedir." Kandemir, iktidara geldiği günden bu yana, dış siyasetini üçüncü ülkelerin arzu, talep ve iradeleri doğrultusunda yürüttüğünü savunduğu Hükümetin AB'den gerçek mahiyeti belli olmayan ve tam üyelik yolunda Türkiye'yi nerelere kadar götürebileceği meçhul bir "sarı ışık" altında müzakere tarihi alarak iktidarını sürdürmek amacıyla hareket ettiğinin her geçen gün daha da açıklığa kavuştuğunu ileri sürdü. 
     Kandemir, müzakere tarihi beklentisi ile milli gururdan ödünler vererek her isteneni yerine getirmekte sakınca görmeyen Hükümetin son kararının da olumsuz sonuçlarını vermeye ve Türkiye'yi gerginlik ile kargaşa ortamına sürüklemeye başladığını kaydetti. 
     
</TEXT>
</DOC>
