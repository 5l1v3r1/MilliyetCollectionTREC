<DOC>
<DOCNO> 219370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/siyaset/siy03.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'ın sözleri açık yürekli itiraf ..' 
</HEADLINE>
<TEXT>

   Erdoğan'ın, 'Eskiden Taliban gibiydik' diyen eski danışmanı Metiner'i 'Geçmişte dini istismar ettik' sözüyle desteklemesi, İslami kesimi karıştırdı 
      Serhat Oğuz 

   İstanbul 

   
   Başbakan Recep Tayyip Erdoğan'ın eski danışmanı Mehmet Metiner'in "Eskiden Taliban gibiydik" sözlerinin ardından İslami kesimde "özeleştiri" tartışması zirveye tırmandı. Erdoğan'ın da "Geçmişte dini istismar yanlışına biz de düştük. Şimdi bunu gözetmek zorundayız. Dini siyasette istismar edemeyiz. Kırmızı çizgilerimizden biri de bu" açıklaması üzerine Metiner, "Açık yürekli itiraf. Sözlerimiz aynı" derken, Yeni Şafak Gazetesi Başyazarı Ahmet Taşgetiren, "Başbakan kendi çizgisini eleştiriyor, Metiner ise çok genel ifadeler kullanmıştı" dedi. 
   Erdoğan'ın önceki akşam Kanal 7'de yaptığı "Geçmişte ülkemizde dinin istismarına açık şeyler yapıldı, göz yumuldu. Biz de bu hataya düştük, zaman zaman yaptık" sözleri, İslami kesimdeki özeleştiri tartışmasına yeni bir boyut getirdi. 
   
   'AKP'ye nasıl oy veriyorlar ' 
   İslami basının eleştirilerine hedef olan Metiner, "Erdoğan'ın söylemini, duruşunu çok önemsediğini ve desteklediğini" belirterek şunları söyledi "Başbakan'ın açık yüreklilikle itiraflarda bulunacak kadar kendisiyle barışık olduğunu biliyorum. Bireysel anlamda Müslüman, ama yönetme anlamındaki demokratik anlayışı çok açık bir şekilde ifade ediyor. Bu bir değişimin ifadesidir. Sözlerimiz öz ve mahiyet açısından aynı. Söylediklerime karşı çıkan o insanların, nasıl olup da AKP'ye ve Erdoğan'a destek verdiklerini anlamakta zorluk çekiyorum. Bazı arkadaşlarımız değişmemekte inat ediyor. İlla değişmeleri gerektiğini düşünmüyorum, ama benim üzerimden kişisel, ideolojik bir hesaplaşma yapacaklarına, samimi olduklarını kanıtlamak istiyorlarsa, benzer sözleri çok daha ileri düzeyde söyleyen bir AKP'ye nasıl destek verdiklerini izah etsinler." 
   
   'İstismar ağır itham' 
   Metiner'i daha önceki açıklamaları nedeniyle eleştiren Yeni Şafak Yazarı Akif Emre, Erdoğan'ın sözlerini şöyle değerlendirdi 
   "Herkes değişebilir, bunu tartışmıyorum, ama kendilerinin dışında bütün bir camiayı, Türkiye'deki bütün inanan insanları istismarcı çerçevesine almak insafsızlıktır. Başbakan'ın içinde bulunduğu siyasi gelenek neye tekabül ediyor, onu kendisi açıklaması lazım. Ama belli bir sosyal projesi olan insanların tümünü istismar parantezine alarak mahk m etmek Türkiye'nin önünü açmaz, çok farklı yere götürür. İstismar kelimesi çok aşırı bir itham. Kim kullanıyorsa, Başbakan üzerinde söylemiyorum, kendi bağlamında yapmışsa eğer onu kendisi yargılasın." 
   
   'Erdoğan'ın eleştirisi kendine' 
   Taşgetiren de görüşlerini şöyle dile getirdi 
   "Başbakan 'biz böyle yaptık' diyor. Kendisini bağlayan birtakım değerlendirmeler yapma hakkı var. Her camiada insanlar özeleştiri yapabilir. Ancak bütün camiayı bağlayan konuşmalar yapılmasını doğru bulmuyorum. Başbakan da, sanıyorum, 'biz' kelimesini kendi adına, AKP adına ya da kendi siyasal çizgisi adına söyledi. Mehmet Metiner çok genel ifadeler kullanıyordu. Başbakan kendi çizgisini eleştiriyor, beni bağlamıyor dolayısıyla." 
   
   Metiner ne demişti 
   Metiner'in tartışma yaratan açıklamaları ve kendisine yöneltilen eliştiriler şöyle 
   Metiner 1980 öncesi kadın eli sıkmanın günah olduğuna inanırdık. Tıpkı Taliban gibi düşünürdük. İslam devlet haline gelecekti ve toplum bu devlet eliyle zorla Müslümanlaştırılacaktı. Laiklik dinsizlikti. Demokrasi bir küfür rejimiydi. Demokrasiyi savunmaya başladığım için İslami arkadaşlarım tarafından siyasi olarak recmedilmek istendim. 
   Taşgetiren Etkilemek istediği camia İslami camia mı, yoksa laik dünya mı 10. Yıl Marşı'nı söylemeye kaç zaman kaldı Gidince oralara kadar gitmeli mi Değilse yeterli dönüşüm olmuş olur mu 
   Emre Sahneye her çıkışında Necip Fazıl'ın şiiri aklıma gelir 'Fikrin fahişesi oldum, ne zamparası bilemem bir vicdanın kaçtır hava parası.' 
   
   Sikorsky seçim turunda    Erdoğan'ın seçim yasaklarına rağmen gezilerinde Başbakanlık araçlarını kullanabilmesi için gezi programına valilik ziyareti de ekleniyor. Erdoğan'ın seçim mitingi yaptığı ildeki ziyaret resmi nitelik kazandığı için Başbakanlık araçları kullanılabiliyor. 2 haftada 12 ile giden Erdoğan, Ankara'ya yakın illere Emniyet Genel Müdürlüğü'ne ait Sikorsky helikopterle, uzak illere Başbakanlığa ait ATA uçağı ile gitmeyi tercih ediyor. Başbakan Erdoğan, kara yolculuğunda 02 plakalı makam aracıyla eskortlarını kullanıyor. 
   
   
   
   
</TEXT>
</DOC>
