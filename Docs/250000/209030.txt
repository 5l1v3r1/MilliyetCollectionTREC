<DOC>
<DOCNO> 209030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun13.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckham, 1.75 milyon sterlinlik evini satışa çıkardı 
</HEADLINE>
<TEXT>

     Ünlü İngiliz futbolcu David Beckham ile eşi Victoria Beckham, Cheshire'daki 1 milyon 750 bin sterlinlik evlerini satışa çıkardı. 
     Nether Alderley bölgesindeki beş yatak odalı çiftlik evini üç yıl önce 1 milyon 250 bin sterline aldıkları belirtilen çiftin, David Beckham'ın Real Madrid takımına transfer olup Madrid'de yaşamaya başladıktan sonra evi kullanamadığı için bu karara vardığı kaydedildi. 
     Beckham çiftinin Cheshire'daki evlerini aldıktan sonra içini yenilemek için 200 bin sterlin civarında masraf ettiği, sadece oğulları Brooklyn ve Romeo'nun oynaması için 25 bin sterlinlik bir ''ağaç evi'' yaptırdığı belirtiliyor. Çiftin el yapımı meşe mutfakları için de 50 bin sterlin harcadığı kaydediliyor. 
     The Daily telegraph gazetesi, Beckham çiftinin evlerinde özel bir müzik sistemi bulunduğunu, bu sistem sayesinde çalınan müziğin evin her köşesinden aynı anda duyulabildiğini bildirdi. 
     Kapalı bir de havuzu bulunan evi satmaya hazırlanan emlakçının ise evin Beckham çiftine ait olduğundan alıcılara söz etmediği belirtildi. 
     
</TEXT>
</DOC>
