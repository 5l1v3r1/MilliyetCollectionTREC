<DOC>
<DOCNO> 200149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/spor/spo01.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İste bu ruh 
</HEADLINE>
<TEXT>

   Lucescu, Adanaspor karşısında galibiyetten çok, kazanmak için hırslanan takımının mücadelesinden memnun kaldığını ifade etti 
      
   'Rakip cesaretlendi' 
   ADANASPOR karşısında zorlanmalarına rağmen üç puana ulaşan Beşiktaş Teknik Direktörü Lucescu, Lig TV'ye galibiyetten çok, kazanılan ruhtan memnun olduğunu belirtti. İlk devreye çok relax ve ağır başladıklarını, bunun da rakibi cesaretlendirdiğini ifade eden Rumen teknik adam, ikinci yarıda çok başka bir takım izlettiklerini, bunun da üç puanı getirdiğini söyledi. 
   
   '2. devre başka takımdı' 
   İKİNCİ devrede adeta başka bir ekibin sahaya çıktığına dikkat çeken Lucescu, "Galip gelmek için verdikleri bu mücadele, takım ruhundan kaynaklanıyor. İşte bu da beni çok mutlu ediyor" dedi. İlk maçta yendikleri Chelsea'nin artık takım kimliğine kavuştuğuna değinen Rumen hoca, "Bu nedenle salı günkü maç çok daha zorlu geçecek. Ancak kazanmak için herşeyimizi ortaya koyacağız" dedi. 
   
   Feyyaz Uçar terk etti 
   LUCESCU'NUN televizyona konuştuğu sırada toplantı odasına giden Antrenör Feyyaz Uçar, Lucescu'nun biraz başının ağrıdığını, bu nedenle basın toplantısına katılamayacağını söyledi. Bunun üzerine bir gazeteci de, "Benim de başım ağrıyor ama ben onu dinlemeye geliyorum" sözüne kızan Uçar, "Ben de bu takımın antrenörüyüm" diyerek konuşma yapmadan odayı terk etti. n ORHAN YILDIRIM 
   
   Göze çarpanlar    OKAN Her geçen gün yerine ısınıyor. Telaşlı futbolundan sıyrılması daha da verimli olmasını sağlıyor. Dün kanat bindirmelerinde etkiliydi, attığı golle alkış topladı. 
   İBRAHİM Beşiktaş'ın sol kanattaki en büyük silahı dün suskundu. Eski görüntüsünden uzak bir futbol ortaya koydu, yerini Yasin'e bırakmak zorunda kaldı. 
   TÜMER Takımını organize eden isimdi. Adam eksilti, oyunu rakip alana taşıdı, şık paslar attı. Mücadeleci futboluyla beğeni topladı, sahanın en iyi ismiydi. 
   SERGEN Oyuna girmesiyle takımına hareket kazandırdı, yine kendisinden bekleneni başarıyla yaptı. Fırsatçılığını konuşturdu, çok kritik bir gol attı. 
   TAYFUR Gol bulmak için sürekli hücumu düşünen takımda orta sahayı ayakta tutan isimdi. Bu bölgedeki fizik mücadelelerin birçoğundan başarıyla ayrıldı. 
   
   Rekora erteleme 
   ADANASPOR karşısında forma giyerek, Amokachi'nin en fazla Beşiktaş formasını giyen yabancı rekorunu kıracak olan Ronaldo bunu erteledi. 77 kez Nijeryalı oyuncuyla aynı rekoru paylaşan Brezilyalı, Chelsea maçı düşünülerek yedekte oturtuldu. 
   
   Sinan'a 5 dikiş 
   ADANASPOR karşısında dün ilk kez 11'de sahaya çıkan Sinan'ın kafasına 5 dikiş atıldı. Rakibin çok sert oynadığını belirten Menajer Sinan Engin, "Daha ilk yarıda oyundan atılması gereken birkaç Adanalı futbolcu vardı" dedi. Stadın yarısının boş kalmasına da içerleyen Engin, "Beşiktaş taraftarının böyle yapması ayıp oluyor" ifadesini kullandı. 
   
   Kan aktı 
   MAÇ öncesi, statta görev yapan iki özel güvenlik görevlisinin, taraftarlarca bıçaklandığı öğrenildi. Yeni açık tribüne biletsiz girmek isteyen birkaç taraftarın, güvenlik ile tartıştığı, iki görevlinin bacaklarından hafif yaralandığı bildirildi. 
   
   Öp hocanın elini 
   OKAN Koç, attığı golün ardından yedek kulübesine koşarak, sevincini Lucescu ile paylaştı. Genç oyuncu, hocasının elini öperken, Rumen teknik adam da kendisine sarılıp, alnından öptü. 
   
   Sonradan açıldılar 
   SİYAH-Beyazlılar'ın PAF takımı, Adanaspor karşısında 2-0 mağlup duruma düştüğü maçı, 3-2 kazanmayı başardı. Beşiktaş, Yenibosna Bahçelievler Stadı'nda yapılan karşılaşmada zorlanmasına karşın gülen taraf oldu. 
   
   Vural Artık Beşiktaşlıyız 
   İSTANBUL'A puan için geldiklerini ama başarılı olamadıklarını söyleyen Adanaspor Teknik Direktörü Yılmaz Vural, "Şans golüyle maçı kaybettik" dedi. Beşiktaş'ın, Chelsea ile çok önemli bir maçı olduğunu hatırlatan Vural, "Artık bugünden itibaren hepimiz Beşiktaşlıyız" diye konuştu. 
   
   
</TEXT>
</DOC>
