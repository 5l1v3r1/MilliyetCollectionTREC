<DOC>
<DOCNO> 239383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy13.html </URL>
<DATE> 2004/05/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
TBMM'de tartışmalar... YÖK tasarısı bu gece ele alınıyor... 
</HEADLINE>
<TEXT>

     AKP hükümeti, Genelkurmay Başkanlığı, CHP ve üniversite çevreleri başta olmak üzere geniş kesimlerin tepkisine yol açan ve imam hatip lisesi mezunlarına üniversiteye girişte uygulanan farklı katsayıyı da ortadan kaldıran YÖK yasa tasarısını bugün jet hızıyla TBMM Genel Kurulu'na getirdi. Hükümet, böylece Cumhurbaşkanı Ahmet Necdet Sezer tarafından veto edilmesine kesin gözüyle bakılan düzenlemede ısrar ederek Anayasa Mahkemesi'ne kadar uzanacak bir süreci tercih etmiş oldu. 
     
     CHP'yi beklemediler 

     Başbakan Recep Tayyip Erdoğan'ın dün parti grubunda yaptığı sert açıklamaların ardından AKP, tasarıyı genel kurul gündeminin ön sırasına çekmek üzere sabah erken saatlerde harekete geçti. AKP bu amaçla Danışma Kurulu'nu toplantıya çağırdı. CHP'nin, "Genel Başkan Deniz Baykal'ın İstanbul'da programı var. Tasarı üzerinde konuşmak istiyor, görüşmeyi erteleyin" talebine AKP'den olumsuz yanıt geldi. 
     Danışma Kurulu'nda da tasarının görüşmelerinin tamamlanmasını öngören AKP önerisi üzerinde uzlaşma sağlanamadı. CHP öneriye itiraz ederek tasarının geri çekilmesini istedi. Daha sonra AKP'nin bu yöndeki grup önerisi genel kurulda kabul edilerek geçtiğimiz hafta komisyondan geçen tasarının görüşmelerine jet hızıyla geçildi. Tasarı, böylece AKP hükümetince Meclis Genel Kurulu'na süratle getirilen birkaç yasal düzenlemeden biri ünvanını da kazandı. 
     
     Gergin başladı 

     Genel kurulda konuşan CHP Grup Başkanvekili Ali Topuz, AKP'ye, "İnatçılığı bırakın" diye seslenirken, "Bu YÖK tasarısını imam hatiplere siz indirgemediniz mi Hem suçlu, hem güçlü. YÖK'ün çözülmesi gereken konuları bırakacaksınız, yavuz hırsız ev sahibini bastırır misali bu yasayı getireceksiniz. Gerginliği siz yarattınız. Asıl sizin ders almaya ihtiyacınız var. Başbakan'ın biraz demokrasiyi özümsemek için çaba sarfetmesi gerekiyor. Bu inadın tasarısıdır" diye konuştu. 
     CHP Grup Başkanvekili Haluk Koç da, "Kaçar, göçer, mahcup, biryerlere mesaj vermek iddiasıyla, rüşvet kokan bir tasarının Türkiye'ye dayatıldığını" söyledi. Koç, "Bir Milli Eğitim Bakanı nasıl ortamı gerebilir Kendi kendisine beddua eden bir bakan olarak geçti. Toplumu gerginliğe sürükleyen bakanın kendisidir" dedi. 
     
     Cübbe rahatsızlığı 

     AKP Grup Başkanvekili Faruk Çelik ise, rektörlerin cüppeleriyle Meclis'e gelmesini eleştirirken, "Toplumun farklı bir kesimi farklı bir kıyafetle girmeye kalkarsa buna müsaade mi edeceğiz Böyle bir şey olamaz" dedi. İktidarı ele geçirmediklerini, seçimle geldiklerini anımsatan Çelik, halkın her iki partiden de en "olgunları" seçtiğini söyledi. 
     
     Çatışma tohumu ekmeyelim 

     Daha sonra kürsüye gelen CHP Genel Başkanı Deniz Baykal, "Bu tasarının ne demokratik üniversite arayışı ne özgürlüklerle hiçbir ilgisi yoktur" dedi. Baykal şunları söyledi 
     "Bu eğitimi, bir siyasi partinin partizanca tercihleri, oy hesaplarının dalgalanmasına teslim etme anlayışıdır. Çok tehlikelidir. 2 milyonun geleceğini siyasi bir makamın eline alması yanlıştır, çok önemli sakıncaları beraberinde getirir. Eğitim, siyasi iktidarların yaz boz tahtasına siyasi ihtiyacına göre şekillendirilecek." Baykal, imam hatiplilerin devlet yönetimine getirilmek istendiğini belirterek, "Dinin, idarenin parçası haline getirilmesi o topluma büyük sıkıntılar getirir. 65 bin öğrenci öğretmen, yargıç olabilsin. Bunun amacı budur. O çocuklar herşey olsun ama geride kalan öğrencilerden farklılaştırmayalım. Bir çatışma tohumu etmeden topluma bunu yapalım. Bunu yapmazsak ciddi sorunlar sıkıntılar olur. Bu düzenlemenin amacı imam hatip öğrencilerini Türkiye'nin yönetim kademelerine getirmektir" dedi. 
     Bu tartışmanın Türkiye'ye maliyetinin 2,5 milyar dolar olduğunu vurgulayan Baykal, Türkiye'de yeni bir dönem başladığını AKP'nin "uzlaşma" dönemini kapattığını söyledi. 
     
</TEXT>
</DOC>
