<DOC>
<DOCNO> 201156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko33.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Nouvel Economiste Türk sermayesi yeniden hızlanıyor 
</HEADLINE>
<TEXT>

     Fransa'da ve Fransızca konuşan ülkelerde satışa sunulan Le Nouvel Economiste Dergisi, hazırladığı Türkiye dosyasında Türkiye'nin AB yolundaki gelişmelerinin yanı sıra büyük Türk şirketlerin AB ve global hedeflerini ele aldı. 
     Türkiye'de yaklaşık 1 ay süren incelemeyle oluşturulan dosyanın başlığında, ''Ülke, Brüksel'i memnun etmek için reform üstüne reform yapıp deri değiştiriyor'' ifadesi yer aldı. 
     Türk müteşebbislerin devalüasyon, yüksek enflasyon ve siyasi istikrarsızlığa göğüs gerdiklerine işaret edilen yazıda, şöyle denildi 
     ''Mucize diye bir şey varsa, Türk ürünlerinin Avrupa'daki ve başka yerlerdeki otomobil galerilerinde, süpermarketlerde ve beyaz eşya mağazalarında hala mevcut olması ancak buna örnek olabilir. Hatta, büyük Türk şirket grupları, ürünlerinin menşeini çekinmeden belirttiğinden beri bu mevcudiyet daha da yoğun olmuştur. Ve şimdi muayyen bir siyasi istikrar yerleşmişken, Kuzey Denizi'nin kıyılarından Orta Asya bozkırlarına kadar faal olan Türk sermayesi yeniden hızlanıyor.'' 
     
     KOÇ HOLDİNG 
     Koç Holding Stratejik Planlama ve İnsan Kaynakları Grup Başkanı Mehmet Ali Berkman, kendisiyle yapılan söyleşide, yüksek büyüme hızını ancak şirket satın alma politikasını sürdürerek devam ettirebileceklerini, dahili büyümenin yeterli olmayacağını kaydetti. 
     Berkman, ''Elde tuttuğumuz bir diğer gelişme ekseni de dış ülkelere yaptığımız satışlar. Müteakip birkaç yıl içerisinde, üretimimizin yarısını ihraç edebileceğimizi düşünüyoruz'' ifadesini kullandı. 
     Koç Grubu'nun 1990 yılından bu yana 6 milyar dolarlık yatırım yaptığını dile getiren Berkman, şunları kaydetti 
     '' İthal ürünlerin güçlü rekabetine karşın, Türkiye'deki pazar payımızı korumaya ve bazen artırmaya muktedir olduk. Fakat daha da önemlisi, uluslararası varlığımızı sağlamlaştırdık. Tarihimizde ilk kez, kazancımızın üçte biri ihracatımızdan ve yurtdışındaki etkinliklerimizden geldi. Arçelik, Avrupa'ya doğru atılımımızın en simgesel markası oldu. Türkiye'de kendi alanındaki en büyük özel kuruluş olan Arçelik, çeşitli ülkelerde birçok fabrika ve marka satın aldı. Beko sayesinde de, muhtelif markalar ile satılan 4.2 milyon aygıtla bugün kıtanın üçüncü en büyük televizyon üreticisi durumundayız.'' 
     
     SABANCI HOLDİNG 
     Sabancı Holding CEO'su Celal Metin de mükemmel bir marka imgesine sahip olduklarını belirtti. 
     Ayrıcalıklı gelişme eksenlerinin bankacılıkla birlikte, büyük çaplı dağıtım, tarımsal gıda, enerji, kimyasal maddeler ile bilişim ve iletişimin yeni teknolojileri olacağını kaydeden Metin, son olarak, serbestleşme sayesinde önümüzdeki yıl ortaya çıkacağından şüphe duymadıkları fırsatları yakalamak amacıyla Sabancı Telekom'u meydana getirdiklerini, Türk Telekom'un özelleştirilmesiyle ilgili olarak yapılan teklif çağrısına da Koç Grubu ile işbirliği yaparak cevap verdiklerini anımsattı. 
     Metin, ''Paylaşmayı biliyoruz, zira çeşitli ortaklarla zaten 50'den fazla ortak işletmemiz var'' dedi. 
     Metin, ''Coğrafi yayılmanızı sürdürecek misiniz '' sorusuna da şu yanıtı verdi 
     ''Mevcut olduğumuz pazarların tümü mükemmel bir potansiyele sahip. Balkanlar, Kuzey Afrika, Orta Doğu ve Kafkasya, sağlam sanayi projeleriyle gidildiğinde son derece karlı bölgeler olabilir. Adım atmadan evvel olası tüm değişkenleri araştırıyoruz ve mütemadiyen yeni pazar arayışındayız. Asya çok açık bir hedef ve Birleşik Devletler'de sahip olduğumuz aktiflerin bir kısmını oraya kaydıracağız. Sabancı Grubu'nun ilk zamanlarında ortaya koyduğu dinamizm sona ermiş değil.'' Metin, Türkiye'nin tüm kabul kriterlerini tatmin edeceğine ve tam üyelikle Avrupa Birliği'ne katılacağına inandığını da vurguladı. 
     
     PROFİLO HOLDİNG 
     Profilo Holding Yönetim Kurulu Başkanı Jak Kamhi de Türkiye'nin Gümrük Birliği'nden kaynaklanan ticaret açığına işaret ederek, ''Adaylığı kabul edilen ülkeler buna, üretimini artırmayı bilmiş olan Türkiye kadar iyi dayanamazdı belki de'' dedi. Türkiye'nin temsil ettiği önemli pazar ve ideal sanayi temelinin, ABD ile rekabete girişmek için belki de AB'nin tek çıkar yolu olduğunu kaydeden Kamhi, ''Yabancı yatırımlar, üretim çarkımızı çağdaşlaştırıyor. AB'ye üyeliğimiz, yeni nesillerin yetişmesine katkıda bulunarak bu dinamiği güçlendirecektir'' yorumunda bulundu. 
     Oyak Renault Genel Müdürü Alain Gabillet de ''Renault'nun stratejisinin kapsamlı bir kısmı Türkiye'den geçiyor, zira Türkiye, tüm civar için köprü ülke niteliğini taşıyor'' dedi. 
     Dosyada, Organik Holding Yönetim Kurulu Başkanı ve TÜSİAD International Başkanı Aldo Kaslowski, Alarko Holding Yönetim Kurulu Başkanı İshak Alaton, İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu'nun görüşlerine de yer verildi. 
     
</TEXT>
</DOC>
