<DOC>
<DOCNO> 234621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun22.html </URL>
<DATE> 2004/04/25/ </DATE>
<TIME> 13.40 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Japon basını Rumlar tek başına AB'ye girecek 
</HEADLINE>
<TEXT>

     Selma Kürün bildiriyor 

Kıbrıs'ta dün yapılan referandumların sonuçları Japon basınında geniş yer buldu. 
     Ülkenin en yüksek tirajlı gazetesi Yomiuri Şimbun'un haberinde, ''Kıbrıs'ın birleşmesini öngören BM planı için dün yapılan referandumlarda Rum kesiminde 'hayır' sonucunun çıktığı'' belirtildi ve ''Buna göre, birleşme olmayacak ve sadece Rum kesimi AB'ye üye olacak'' denildi. 
     ''Referandumların, 1974'ten beri süren adadaki bölünmüşlüğün devam edip etmeyeceğini belirlemesinden dolayı seçmenlerin ilgisini çektiği'' görüşü dile getirilen haberde, ''Türk kesiminde AB üyeliğine duyulan arzu nedeniyle yüzde 61'lere varan oranda evet'e karşılık, Rum kesiminde, plana karşı duyulan memnuniyetsizlik ve Türk tarafına güvensizlikten dolayı, yüzde 78 gibi yüksek bir düzeyde hayır sonucu çıktığı'' savunuldu. 
     Asahi Şimbun'un, ''Kıbrıs'ın birleşmesine Güney'den hayır. AB'ye bölünmüş olarak üyelik'' başlığıyla verdiği haberde de, ''bölünmüşlüğü 30 yıldır süren Akdeniz adası Kıbrıs'ta, birleşimin olup olmayacağını belirleyecek referandumlarda, Güney kesiminden hayır sonucunun çıktığı, Kuzey kesiminde ise evet oylarının yüzde 65'i geçtiği'' kaydedildi. 
     Haberde, ''Kıbrıs'ın bölünmüşlük durumunun devam edeceği kesinleşti. Bu sonuçla Güney Kıbrıs tek başına 1 Mayıs'ta AB'ye üye olacak'' denildi. 
     ''AB ve BM'nin, planının kabul edilmesi yönünde telkinlerine rağmen Rum kesiminin planı reddiyle AB'nin bölünmüş bir devleti bünyesine alma durumunda kalacağı'' ifade edilen haberde, ''bundan sonra, Kıbrıs'ı güvenlik açısından önemli gören ABD'nin ve Kuzey Kıbrıs'ın hamisi durumundaki Türkiye'nin, KKTC'nin tanınması için uluslararası topluma çağrıda bulunmasının beklendiği'' belirtildi. 
     Mainiçi Şimbun ise ''Kıbrıs'ın birleşimi. Rum kesimi karşı. BM'nin diplomatik gayretlerinde başarısızlık'' başlığıyla okuyucularına duyurduğu haberinde, ''bölünmüş durumdaki Kıbrıs'ın yeniden birleşimi için yapılan referandumların'' Türk ve Rum tarafındaki sonuçlarına yer verdi. 
     Haberde, ''AB üyeliği zaten kesinleşen Güney kesiminde halk, Kuzey ile müzakerelere tepki göstermiş ve Rum kesimi lideri Tasos Papadopulos da hayır oyu verilmesi yönünde çağrıda bulunmuştu'' ifadesi kullanıldı. 
     Tokyo Şimbun da, ''Bölünmüşlüğün çözümü zorda. Güneyin reddi kesinleşti'' başlıklı haberinde, Rum kesiminden hayır çıkmasıyla 1 Mayıs'ta Rum kesiminin AB'ye tek başına üyeliğinin kesinleştiği kaydedildi. 
     
</TEXT>
</DOC>
