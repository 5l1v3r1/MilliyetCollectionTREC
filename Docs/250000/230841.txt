<DOC>
<DOCNO> 230841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yazar/akyol.html </URL>
<DATE> 2004/04/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Sarıldığı bayrağa layıktı o 
</HEADLINE>
<TEXT>

   
   SAKIP SABANCI İstanbul'da ebedi istirahatg hına tevdi edildi. Mezarına doğduğu köyün toprağı ve Erciyes suyu serpildi. 
   Sembollerin arkasındaki büyük manalar dünyası Anadolu insanı Sakıp Ağa'nın bu ülkenin toprağına, suyuna engin bağlılığı... 
   Ve pek az faniye nasip olacak o muhteşem cemaat... Fatih Camii'nin tarihinde kaç cenaze böyle 'cemaat - i kübra' ve bütün Türkiye'den bu kadar çok dua ile kaldırıldı bilmiyorum. 
   Sakıp Ağa engin vatanseverliğiyle, bu ülkenin insanına, taşına, toprağına, suyuna bağlılığı ile ve başardığı akıl almaz hizmetlerle, o ay yıldızlı bayrağa sarılmayı çok hak etmişti. 
   Protokolün, törenin ötesinde, yüreklerin sevgisiydi o bayrak. 
   Yürekler onu nasıl sevdiğini gösterdi. Halk Sakıp Ağa'nın kadrini nasıl bildiğini ortaya koydu. 
   
   SAKIP SABANCI son kitabını yazıyordu. Bu 14. kitabının adı "önce sağlık" olacaktı. Sohbetimizde demişti ki 
   - Biz sağlığın kıymetini bilmeden büyüdük. Sporu, sağlıklı beslenmeyi bilmezdik. Mantı ve ekmek, ye babam ye... Şimdi gençler spor yapıyor, sağlıklı beslenmeye dikkat ediyor. Son bir kitap daha yazarak halkımıza 'önce sağlık' demek istiyorum. 
   Müthiş bir hizmet bilinci ve muazzam bir insan sevgisidir bu. 
   O kitabı yayımlanabilecek mi, bilmiyorum. Elimde yayımlanmış son kitabı var "Bıraktığım Yerden Hayatım" ve bu kitabın son bölümü "Başaramadıklarım" başlığını taşıyor 
   Atlanta Georgia'daki Jimmy Carter Center'da Atatürk Kulesi 
   Akdeniz Sulh Vakfı 
   New York Plaza Oteli 
   Sabancı Üniversitesi Maslak Kampüsü 
   Akçelik. 
   Shell'le Turistik Oteller Zinciri... 
   Başardığı yüzlerce esere böyle 26 eser daha eklemek istemiş, henüz başaramamıştı. 
   İnsani ve müspet milliyetçilik bilincinin en güzel örneğidir bu. 
   Sakıp Ağa'yı tanımak zihn ve manevi bir hazineyle tanışmaktı. 
   
   SAKIP SABANCI 'para'yı çoktan aşmıştı. "Artık paraya ihtiyacım yok, benim de 'Türkiya'nın da böyük, böyük yeni başarılara ihtiyacımız var" diyordu. 
   İşte yeni yetişen nesillerin de başarılı olması için Sabancı'dan "Gençlere On Öğüt", satırbaşlarıyla veriyorum 
   1- Sağlıklı olun. 
   2- Manevi güce inanın. 
   3- Birlik konusuna önem verin. 
   4- Bilgili olun, lisan öğrenin. 
   5- Hedefinizi belirleyin, sonra da o hedefe ulaşmak için gerekeni yapın. 
   6- İşinize sahip çıkın, bütün varlığınızla, bütün gücünüzle. 
   7- Hangi işi yapacaksanız, o işi 'en iyi bilenler ile' işbirliği yapın. 
   8- Beraber çalıştıklarınıza güven verin. 
   9- Kurumlaşın, çünkü insan fanidir. 
   10- Tasarrufa dikkat edin, yatırımın, büyümenin birinci şartı tasarruftur. 
   Ve Sabancı 'kazanma'nın ötesinde bir hedef gösteriyordu "Daha mutlu Türkiye... Ve işte hepimiz böyle bir Türkiye'de mutlu olabiliriz." 
   Mutlu yaşadı, ebedi aleme mutlu gitti. Hayatı hepimize örnek olsun. 
   Başta Türkan Sabancı Hanımefendi olmak üzere, bütün Sabancılar'a, bütün Türkiye'ye başsağlığı diliyorum. 
   
      
   
   
</TEXT>
</DOC>
