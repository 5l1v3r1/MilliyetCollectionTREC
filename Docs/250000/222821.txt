<DOC>
<DOCNO> 222821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy18.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Erdoğan'a "Çalımından yanından geçilmiyor ama.." 
</HEADLINE>
<TEXT>

     Baykal, ''Başbakan Recep Tayyip Erdoğan işsiz gençlere, taşı sıkın suyunu çıkarın diyor. Memlekette taş, toprak, orman mı bıraktınız '' dedi. 
     Baykal, Tokat'tan hareketinin ardından helikopterin Kayseri'de yakıt ikmali yapması nedeniyle Kırşehir'deki miting alanına programlanandan 1.5 saat geç geldi. 
     ''Başbakan Baykal'', ''Başbakan hoşgeldin'' sloganları eşliğinde karşılanan Baykal, sözlerine, ''Önce belediye başkanını seçelim, o sonra gelecek'' diye başladı. 
     Türkiye'de halkın unutulduğunu, televizyonların ve gazetelerin halkı unuttuğunu ve aynı duyarsızlığın iktidar tarafından da gösterildiğini ifade eden Baykal, miting meydanlarında sorunlarını dile getiren vatandaşların Türkiye'nin sahipsiz olmadığını gösterdiklerini söyledi. 
     Toplumun yüzde 40'ının çiftçilikle geçindiğini ve çiftçinin durumu düzeltilmeden Türkiye ekonomisinin rayına oturmayacağını ifade eden Baykal, ''Bu iktidar cumhuriyet tarihinin en ağır vergi terörünü uyguluyor. Esnaftan, taşıttan vergi üzerine vergi alıyorlar. Sen onlara bu terörü uygulayacağına, uçaklarında seyahat ettiğin, etrafında fır döndüğün hortumculardan bu milletin parasını geri al'' diye konuştu. 
     
     ''TAŞ MI BIRAKTINIZ MEMLEKETTE '' 
     Baykal, iktidarın topladığı vergileri ne hizmet, ne yatırım, ne de ücret artışında kullanmadığını ve son bir yılda 54 milyar dolar borç artışı yaşandığını ifade ederek, şunları söyledi 
     ''Nereye gidiyor bu paralar Kimin yüzünü güldürdünüz, bir buçuk yılda. Bu nasıl hesap Milletin iliğini kemiğini kurutacaksın, kimseye bir şey koklatmayacaksın, bir de benden iyisi yok diye dolaşacaksın. Var mı yok mu 28 Mart'ta göreceksin. 
     Başbakan, Alman Başbakanı ile yaptığı görüşmede, ilk sorusu Senin maaş kaç Aslında maaş sormak doğru, ama soracağın kendi maaşın değil, oradaki işçinin, memurun maaşını soracaksın, kendi işçi ve memurunla karşılaştıracaksın. Ama o galiba kafasında hesap yaptı, Alman başbakanın maaşını öğrendikten sonra, ya biz kazık yiyoruz galiba diye düşündü, sonra da gelip bize ağlıyor, maaşım az diye. Vah başımıza gelenler... Biz Türkiye'de asgari ücret, maaş az diye üzülüyorduk, artık bir de başbakanın maaşı bizi üzecek. Karalar bağlayacağız. 
     Kendisinden iş isteyen gençlere, bakın gençsiniz, taşı sıkıp suyunu çıkarın diyor. Yahu taş mı bıraktınız memlekette, taş, toprak, orman mı bıraktınız Maliye Bakanı'nın oğlu mısır ithal ediyor, kendisi ormanları kapatıyor. Ulaştırma Bakanı'nın oğlu 22 yaşında armatör oldu, Başbakan bayilik peşinde koşuyor. Gençlere gelince taşı sıkın, suyunu çıkarın diyor. Bırak elindeki taşları da biraz da bu gençler sıkıversin.'' 
     
     ''YAPILAN YOLSUZLUKTUR'' 
     Maliye Bakanı'nın oğlunun mısır ithalatından haksız kazanç sağladığını savunan Baykal, ''O mısırın tavuklara gelip gelmediğini bilemem. Yapılan yolsuzluktur. Mısırı ister tavuklar yesin, ister otur sen ye, değişen bir şey yok. Yolsuzluk yolsuzluktur. Başbakan da bu Maliye Bakanı'na iyi çocuk diyor. O iyi çocuk da bu işsiz gençler iyi çocuklar değil mi '' dedi. 
     Başbakan Erdoğan'ın kendisine pancarı soran bir köylüye, ''Medeni ol'' dediğini ifade eden Baykal, ''Sevsinler seni, pancarı beğenmiyorsun. Yanına çalımından yaklaşılmıyor. Seni bu millet getirdi iktidara, ama paçandan tuttuğu gibi aşağıya da indirir'' diye konuştu. 
     Televizyon ve gazetelerin Başbakan Erdoğan'ın ağzının içine baktıklarını ve Başbakanı üzmemek için birçok yanlışı görmezden geldiklerini savunan Baykal, ''Başbakan'ın vergi affından yararlandığı haberini yazan gazetecinin de zorunlu olarak izne çıkarıldığını'' söyledi. 
     Başbakan Erdoğan'ın geçen günlerde, CHP'nin köküne laf söylediğini hatırlatan Baykal, ''Aslında ilk duyduğumda içimden şu geçti Ey Sayın Başbakan, sen sırça köşkte oturuyorsun. Kök lafını ağzına alma, sonra senin kökünü soruverirler'' dedi. 
     AK Parti Ulukışla teşkilatının aslında birçok AK Partili yöneticinin söylemek istediğini bir aday vasıtasıyla ortaya çıkardığını ifade eden Baykal, ''Aday ağzından baklayı çıkarttı. Arabasında 84 yıllık karanlığa son vereceğiz , yazıyor. Ne oldu 84 yıl önce Meclis kuruldu. Yani bunlar Meclis öncesi dönemi istiyorlar. Onu arıyorsan, etrafındaki Ortadoğu'ya bir bakıver. Senin o ellerindeki ampul kandile dönmüş, kendi önünü bile aydınlatamıyor. Nerede Türkiye'yi aydınlatacak'' diye konuştu. 
     Baykal, daha sonra helikopterle Kırşehir'den Ankara'ya hareket etti. 
     
</TEXT>
</DOC>
