<DOC>
<DOCNO> 213106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo16.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu ve İbrahim'li Beşiktaş Ankara yolcusu... 
</HEADLINE>
<TEXT>

     Birinci Süper Futbol Ligi'nde ikinci yarıya sıkıntılı başlayan, ancak Bursa'da aldığı 1-0'lık galibiyetle rahat bir nefes alan Beşiktaş, 20. haftanın ilk maçında 6 Şubat Cuma günü Ankaragücü ile yapacağı maç için yarın başkente gidecek. 
     Teknik direktör Mircea Lucescu yönetiminde hazırlıklarına dün başlayan siyah-beyazlılar, bu sabah da yine basına kapalı olarak bir idman gerçekleştirdi. 
     BJK Nevzat Demir Tesisleri'ndeki idmanda hafif sakatlığı bulunan Zago'nun takımdan ayrı koşu yaptığı, ancak Brezilyalı futbolcunun sakatlığının Ankaragücü maçını etkilemeyeceği öğrenildi. 
     İkinci sıradaki Fenerbahçe ile arasındaki puan farkı 5'e inen Beşiktaş, hazırlıklarını yarın tamamlayarak, öğleden sonra Ankara'ya gidecek. 
     
     CEZALAR BİTTİ 
     Beşiktaş'ta, olaylı Samsunspor maçında kırmızı kart gören oyunculardan 2'şer maç ceza alan Pancu ve İbrahim'in cezaları Bursa'da biterken, her iki oyuncu da teknik heyetin görev vermesi durumunda Ankara'da forma giyebilecek. 
     Teknik direktör Mircea Lucescu'nun Ankaragücü maçında Serdar Topraktepe'nin yerine İbrahim'e, Tümer'in yerine de Pancu'ya şans tanıması bekleniyor. 
     
     TEK EKSİK GİUNTİ 
     Beşiktaş'ta Ankaragücü maçı öncesi tek eksik sakatlığı bulunan Giunti. 
     Bursaspor maçında sakatlanarak oyunu yarıda bırakan ve dün yapılan kontroller sonrası 1 ay sahalardan uzak kalacağı açıklanan İtalyan futbolcunun yerine teknik heyetin başkentte Yasin ile Ümit arasında tercih yapması bekleniyor. 
     
     AHMED HASSAN BEKLENİYOR 
     Beşiktaş, Mısırlı oyuncusu Ahmed Hassan'ın yolunu gözlüyor. 
     Mısır Milli Takımı'nın Tunus'ta süren 24. Afrika Uluslar Kupası'na erken veda etmesi üzerine Ahmed Hassan'ın Türkiye'ye dönüşünü bekleyen teknik heyetin, Mısırlı futbolcunun gelişine göre Ankaragücü maçı kadrosuna alınıp alınmamasına karar vereceği öğrenildi. 
     
</TEXT>
</DOC>
