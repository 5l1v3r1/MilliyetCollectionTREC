<DOC>
<DOCNO> 247269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/gun01.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afişlerde mesaj 'Gelme Bush' 
</HEADLINE>
<TEXT>


NATO Zirvesi muhalifleri, astıkları afişlerle ve hazırladıkları etkinliklerle küreselleşmeye karşı tepkilerini göstermeye hazırlanıyor 

SERHAT OĞUZ İstanbul 

Zirve Vadisi'nde NATO liderleri kendi gündemleriyle meşgul olurken, vadinin dışı çok hareketli olacak. Toplantıya ve ABD Başkanı George Bush'a karşı çıkan onlarca muhalif grup ve binlerce insan, hem programlı hem sürpriz etkinlik ve eylemlerle ses getirecek. ÖDP Genel Başkan Yardımcısı Alper Taş, "İstanbul'u kapitalist küreselleşmeye karşı muhalefet tarihine yazdıracağız" dedi. 
Küresel Barış ve Adalet Komisyonu'na, DİSK, KESK, ÖDP, TKP gibi onlarca parti, sendika ve sivil toplum örgütü destek veriyor. Komisyonun en büyük etkinliği, 27 Haziran'da düzenlenecek olan miting olacak. Mitinge katılacak muhalifler, "Gelme Bush" diyecek. NATO karşıtı gruplar, şehrin dört yanını afiş ve duvar yazılarıyla donatmaya hazırlanıyor. Özgür Hayat dergisinin Er Ryan'ı Kurtarmak filminin afişinden esinlenerek hazırladığı afişte, "George 2. Bush, Jacques Chirac, Tony The Dog Blair ve Kasımpaşalı Tayyip" isimleriyle liderler asker kıyafetleri içinde gösteriliyor. 


</TEXT>
</DOC>
