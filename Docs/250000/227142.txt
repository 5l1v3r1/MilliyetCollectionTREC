<DOC>
<DOCNO> 227142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun23.html </URL>
<DATE> 2004/03/31/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Türkiye'nin Bakü Büyükelçiliği'ne bomba ihbarı 
</HEADLINE>
<TEXT>

     Türkiye'nin Bakü Büyükelçiliği'ne bomba konulduğu yönünde bir ihbar alınması üzerine, bina çevresinde güvenlik önlemleri artırıldı. 
     Polis, binaya giriş çıkışları durdururken, bina girişinde de arama başlattı. 
     Büyükelçilik yetkilileri, bir ihbar nedeniyle güvenlik önlemlerinin artırıldığını teyit ederek, arama çalışmalarının henüz devam ettiğini kaydetti. 
     Daha önce İstanbul ve İspanya'da yapılan terör eylemleri nedeniyle, Bakü'de de büyükelçilik binaları, metro ve devlet kuruluşları çevresinde güvenlik önlemleri artırılmıştı. 
     
     ARAMA BİTTİ, AÇIKLAMA YAPILMADI 

     Türkiye'nin Bakü Büyükelçiliği'ne bomba konulduğu ihbarından sonra başlatılan arama çalışmaları tamamlandı. 
     Büyükelçilik yetkilileri, 3 saat süren aramadan sonra herhangi bir açıklama yapmadılar. Arama sırasında büyükelçilik binasının doğalgaz bağlantısı kesildi, binadaki çalışmalar askıya alındı, bina önündeki cadde trafiğe kapatıldı. 
     Son zamanlarda Bakü'deki büyükelçiliklere yönelik tehditler nedeniyle, Azeri yetkililer ve büyükelçilikler güvenlik önlemlerini artırmıştı. 
     Türk yetkililer, büyükelçiliğe yapılan ihbarın ciddiye alındığını ve ilk defa bir büyükelçilikte arama yapıldığını belirttiler. 
     
</TEXT>
</DOC>
