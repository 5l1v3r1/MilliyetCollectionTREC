<DOC>
<DOCNO> 209680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo09.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor mağazası kasetçi oldu 
</HEADLINE>
<TEXT>

     ''Şampiyon Konyaspor'' mağazası, beklenenin altında satış yapması nedeniyle kapatılırken, yerine Çağrı Kasetçilik talip oldu. 
     İkinci Lig A Kategorisi'nde şampiyon olmasının ardından Birinci Süper Lig'e iddialı bir giriş yapan Konyaspor, kulübün gelirlerini artırabilmek için çalışmalar yapmıştı. 
     İlk olarak kombine bilet bastırma kararı alan yönetim, daha sonra Konya Fuar Kültür Merkezi içine Konyaspor renklerini taşıyan kaşkol, şapka, bayrak ve futbol topu gibi ürünlerin satıldığı mağaza açtı. 
     ''Şampiyon Konyaspor'' adını alan mağaza, Konyaspor'un, Birinci Süper Lig'in ilk haftalarında aldığı başarılı sonuçlara paralel olarak bir süre iyi satış yaptı. Ancak daha sonra takımın başarısızlığı, mağazaya yönelik talebi de azalttı. 
     Özellikle son haftalarda çok az iş yapan ''Şampiyon Konyaspor'' mağazası, beklenenin altında satış yapması nedeniyle yönetim tarafından kapatıldı. Halen girişinde ''Şampiyon Konyaspor'' yazan mağazaya Çağrı Kasetçilik talip oldu. Yeni açılan dükkanın yetkilileri satışlardan memnun olduklarını söyledi. 
     Konyaspor Kulübü İkinci Başkanı Faruk Turhan, olumsuz hava koşullarının da etkisiyle artık mağazaya olan talebin çok düştüğünü vurgulayarak, ''Satışlar beklenenin altında gerçekleşti. Biz de yönetim olarak kapatmaya karar verdik'' dedi. 
     
</TEXT>
</DOC>
