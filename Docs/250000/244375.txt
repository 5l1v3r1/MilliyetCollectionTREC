<DOC>
<DOCNO> 244375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/yasam/yas08.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafta sonuna kadar yağış var 
</HEADLINE>
<TEXT>


Türkiye'nin büyük bölümü bu haftayı gök gürültülü, sağanak yağışlı geçirecek 

İSTANBUL Milliyet 

Türkiye'yi etkisi altına alan yağışlı hava, hafta boyunca yurdun kuzey, iç ve doğu kesimlerinde etkili olmaya devam edecek. Hava sıcaklığı, yağış alan yerlerde değişmeyecek, diğer yerlerde biraz artacak. 
Hafta başından itibaren etkisini gösteren yağışlar bugün Marmara'nın doğusu, Karadeniz'le İç ve Doğu Anadolu'nun kuzeyinde sağanak ve gök gürültülü sağanak şeklinde olacak. Diğer yerler parçalı ve az bulutlu geçecek. Çarşamba günü de Karadeniz, İç Anadolu'nun kuzeydoğusu, Doğu Anadolu'nun kuzeyi ile Trakya sağanak ve gök gürültülü sağanak yağışlı geçecek. Yurdun kuzey kesimlerinde yağışlar hafta boyu sürecek, güney bölgelerimizde hava az bulutlu ve açık geçecek. 
İstanbul'da da dün sabah saatlerinde başlayan ve etkili olan sağanak yağış, perşembe gününe kadar sürecek. 





</TEXT>
</DOC>
