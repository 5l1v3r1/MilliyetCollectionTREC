<DOC>
<DOCNO> 222837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo15.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor "Ateş Çemberi"nden uzaklaşmak istiyor... 
</HEADLINE>
<TEXT>

     Haftalar geçtikçe beklenmedik sonuçların alındığı Süper Lig'de, Konyaspor kendi sahasında Adanaspor'u yenerek, ''Ateş Çemberi''nden uzaklaşmak istiyor. 
     Kulüp Başkanı Mehmet Köseoğlu, yaptığı açıklamada, şu anda 29 puanla 12. sırada bulunduklarını anımsattı. 
     İkinci yarı başladığında sıralamada ilk 10'a girmeyi hedeflediklerini ifade eden Köseoğlu, alınan sonuçlara göre hedeflerinde bir sapma olmadığını anlattı. 
     Köseoğlu, haftalar ilerledikçe ligin hem üst hem de alt sıralarında istikrarsız sonuçlar alındığını belirterek, şunları kaydetti 
     ''Bu yıl oldukça heyecanlı geçen ligde beklenmedik sonuçların sayısı çok fazla. Düşme potasında değiliz, fakat sınırdayız. Bir an önce ateş çemberinden uzaklaşmayı istiyoruz. Bunun için de kendi sahamızda yapacağımız Adanaspor maçını mutlaka kazanmak zorundayız. Bizi çembere çekmek isteyecek Adanaspor'un her şeyini ortaya koyarak oynayacağını biliyoruz.'' Adanaspor dışında Çaykur Rizespor ve İstanbulspor'un da Konya'ya geleceğini vurgulayan Köseoğlu, bu maçlarda alacakları galibiyetlerle ligde kalabileceklerini söyledi. 
     Köseoğlu, şu anda sadece Adanaspor maçını düşündüklerini dile getirerek, ''Eksik futbolcumuzun olmaması bizim için büyük avantaj. Tam kadro ile çıkacağımız maçta taraftarımızın da desteğiyle 3 puana ulaşıp yolumuza güvenle devam etmek istiyoruz'' dedi. 
     
</TEXT>
</DOC>
