<DOC>
<DOCNO> 246562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo03.html </URL>
<DATE> 2004/06/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Beşiktaş, Zafer Biryol'dan vazgeçti... 
</HEADLINE>
<TEXT>

     Beşiktaş'ın yeni Teknik Direktörü Vicente Del Bosque'nin yabancı transferden yana olması nedeniyle siyah-beyazlılar Zafer Biryol'dan vazgeçti. Biryol, önümüzdeki sezonda da yeşil-beyaz formayı giyecek. 
     Konyaspor Kulüp Başkanı Mehmet Köseoğlu, uzun süredir çözülmeyi bekleyen Zafer Biryol transferi konusunda bir sonuca ulaştıklarını bildirdi. 
     Beşiktaş yönetimiyle son kez biraraya geldiklerini ve görüşlerini aldıklarını ifade eden Köseoğlu, ''Yeni teknik direktörleri Del Bosque'nin yabancı futbolcu istemesi nedeniyle Biryol'dan vazgeçtiklerini belirttiler. Zafer Biryol, bizim futbolcumuzdur'' dedi. 
     Köseoğlu, Biryol'un çok yetenekli bir oyuncu olduğunu ve geçen yıl gol krallığına ulaşarak kalitesini kanıtladığını vurgulayarak, önümüzdeki sezonda da yeşil-beyaz forma altında mücadele edecek Biryol'un takıma daha yararlı olacağına inandıklarını söyledi. 
     Biryol'un takımda kalmasıyla transferde sadece birer santrafor ve defans oyuncusu alacaklarını dile getiren Köseoğlu, ''İç transferde de Ogün ile görüşüyoruz. Ogün bizimle devam etme yolunda karar alırsa, transferde tek eksiğimiz santrafor olacak'' diye konuştu. 

     
</TEXT>
</DOC>
