<DOC>
<DOCNO> 207842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/spor/spo15.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ölümden döndü    MİLLİ Atlet Elvan Abeylegesse ve antrenörü Ertan Hatipoğlu dün sabaha karşı E-6 karayolu üzerinde trafik kazası geçirdi. Kros yarışları için İspanya'ya gitmeye hazırlanan Abeylegesse ve Hatipoğlu'nun içinde bulunduğu araç, buzlanma nedeniyle metrelerce kayarak, bariyere çarpmadan durdu. Milli atletimiz olayın şokuna rağmen İspanya'ya gitti. 
   
   Terör korkusu    DAKAR Rallisi'nde dün ve bugün koşulacak 10. ve 11. etaplar ertelenerek başka güzergaha kaydırıldı. Nema - Mopti ve Mopti - Bobo Dioulasso kentleri arasındaki arazinin yeterli derecede güvenli olmadığı ve terörist saldırılara maruz kalınabileceği endişesini taşıyan organizatörler, 10. etabın bir gün gecikmeyle bugün Bamako ile Bobo Dioulasso arasında koşulacağını açıkladılar. 
   
   'Hedefimiz olimpiyat'    İTALYA'NIN Abetone Kayak Merkezi'nde 13 - 16 Ocak tarihleri arasında yapılacak Alp Disiplini FIS Yarışmaları'nda Türkiye'yi Fatih Kıyıcı, Hamit Şare ve Erkan Yeşilova temsil edecek. Kayak Federasyonu Başkanı Erdoğan Üstünsoylu, "Kış Olimpiyat Oyunları'na katılmamızı sağlayacak olan FIS puanını almak istiyoruz. Çok iyi hazırlandık, sporcularımız formda" diye konuştu. 
   
   Işık'tan ders    TÜRKİYE Rallisi markalar şampiyonu Volkan Işık, Körfez Pisti'nde düzenlenen Ralliye İlk Adım Eğitim Kampı'nda 30 pilot adayına ders verdi. FIAT'ın sponsorluğunda organize edilen eğitim kampının 29 Şubat'a kadar süreceği ve en başarılı 5 kişinin 12 - 13 Haziran'da Federasyon tarafından onaylanan tırmanma yarışlarına katılacağı açıklandı. 
   
   Snowboard heyecanı    İLK etabı Bursa Uludağ'da yapılan "Jim Beam Big Air Pro-Tour" Snowboard yarışlarının ikinci etabı Bolu Kartalkaya'da başladı. Erkekler kategorisinde 19, bayanlar kategorisinde ise 3 sporcunun katıldığı yarışmada yükseklik, estetik, zorluk ve iniş kriterlerine göre değerlendirme yapılacak. Jem Beam Big Air Pro-Tour'un son etabı 24 Ocak'ta Uludağ'da gerçekleştirilecek. 
   
   Karaman mutlu    ÇAYKUR Rizespor, Duro ve Alper'den sonra Portekizli Nene'nin de transferini bitirdi. Portekizli futbolcu, Başkan Ekrem Cengiz ile Antalya'ya gelerek, kampa katıldı. Teknik Direktör Hikmet Karaman, "İkinci yarı bambaşka olacak" dedi. 
   
   Sasa idmanda    KONYASPOR, Belek'teki kampında Avustralyalı stoper Sasa'yı denemeye aldı. Teknik Direktör Ziya Doğan'ın beğenmesi halinde bu futbolcu ile sözleşme imzalanacak. Basın Sözcüsü İbrahim Kaplan, Kamerunlu üç futbolcuyu da kampa davet ettiklerini söyledi. 
   
   Yusuf el üstünde    GAZİANTEPSPOR Teknik Direktörü Nurullah Sağlam, Fenerbahçe'den transfer ettikleri Yusuf Şimşek'e övgüler yağdırdı. Sağlam, "Seyircimizi Yusuf ile yeniden tribünlere çekeceğimize inanıyorum. Her yönden mükemmel bir oyuncu. Onunla seyirci patlaması yaparız" dedi. 
   
   Samsun'un affı yok    YÖNETİM, eşinin Türkiye'de mutlu olmadığını gerekçe göstererek Antalya kampına katılmayan Junior ile disiplinsiz hareketleri nedeniyle gözden düşen Sinan'ın sözleşmesini fesh etmeye hazırlanıyor. Ayrıca kampa geç katılan kaleci Shorunmu ile Milton ve Da Silva'ya 10 bin dolar ceza verilecek. 
   
   Malatya'ya Mısırlı    ARA transfer çalışmalarını sürdüren Malatyaspor, Mısırlı forvet Dumani'yi Antalya'ya getirdi. İkinci yarı hazırlıklarını Topkapı Place Otel'de sürderen Sarı - Kırmızılılar, dünkü idmanda yer alan Dumani'yi bir süre deneyecekler. 
   
   Rakip ne yaptı    Beşiktaş 
   Albacete - Valencia 0-1 
   
   Lejyonerler ne yaptı    Blackburn - Bolton 3-4 
   Tugay Kerimoğlu 90 dakika oynadı 
   Parma - Inter 1-0 
   Emre 90, Okan son 19 dakika oynadı 
   
   Hazırlık maçları    G.Antep-Karagümrük Kyoto 4-2 
   Ankaragücü-Karşıyaka 1-1 
   Denizli-Karabük 1-1 
   A.Sebat-Türk Telekom 0-1 
   
   
</TEXT>
</DOC>
