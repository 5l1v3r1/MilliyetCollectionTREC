<DOC>
<DOCNO> 230922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun68.html </URL>
<DATE> 2004/04/13/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Anna Lindh'in katili ömür boyu hapis cezasını çok buldu 
</HEADLINE>
<TEXT>

     İsveç'te 10 Eylül 2003'te Dışişleri Bakanı Anna Lindh'i öldürmekten suçlu bulunan ve ömür boyu hapis cezasına çarptırılan Mihailo Mihailoviç 25 , cezasının indirilmesi için bir üst mahkemeye başvurdu. 
     Avukatı Peter Althin aracılığıyla Stockholm'de bir üst mahkemeye itirazda bulunan Mihailoviç, Anna Lindh'e öldürmek amacıyla saldırmadığını öne sürdü. 
     Psikiyatrik rahatsızlığı bulunduğunu yineleyen Mihailoviç, bu hastalığının göz önünde bulundurularak, cezasında indirim yapılmasını istedi. 
     Mahkeme, Mihailoviç'in itirazını 5 hafta içinde görüşecek. 
     Anna Lindh'in eşi Bo Holmberg de sanık tarafından kendisine ve 2 çocuğuna ödenmesine karar verilen 50'şer bin kronluk tazminatı az bularak mahkemeye başvurdu. 
     Lindh'in eşi tazminat miktarının 50'şer bin krondan 100'er bin krona çıkarılmasını istedi. 
     Anna Lindh, 10 Eylül 2003 tarihinde Stockholm'de bir alışveriş merkezinde bıçaklı saldırıya uğramış ve kaldırıldığı hastanede bir gün sonra hayatını kaybetmişti. 
     
</TEXT>
</DOC>
