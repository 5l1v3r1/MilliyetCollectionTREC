<DOC>
<DOCNO> 200597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko17.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların ekonomi ile ilgili tahminleri neler 
</HEADLINE>
<TEXT>

     Yapı Kredi Bankası, 2003 ve 2004 yılında gayri safi yurtiçi hasıla GSYİH büyümesini yüzde 5 olarak tahmin etti. 
     Oyakbank, Aralık ayını 2004 yılına dair önemli sinyallerin alınacağı bir ay olarak niteledi. 
     Yapı Kredi Bankası ve Oyakbank tarafından yayınlanan Aralık ayı aylık ekonomi bültenlerinde, Türkiye ekonomisinde yaşanan gelişmeler değerlendirildi. 
     Yapı Kredi Bankası'nın ''Aralık ayı aylık görünüm'' raporuna göre, Türkiye'nin 2003 yılında ihracatının fob 45.5 milyar dolar, altın dahil ithalatının cif 65.5 milyar dolara ulaşacağını tahmin ediliyor. 
     Banka, Türkiye'nin 2004 yılı ihracatının fob 50 milyar dolar, altın dahil ithalatının da cif 74 milyar dolar olarak öngördü. 
     2003 yılı Tüketici Fiyat Endeksi TÜFE tahminlerinin yüzde 19, 2004 yılı TÜFE öngörülerinin yüzde 12 olduğu belirtilen rapora göre Banka, 2003 yılında cari dengenin 8 milyar dolar, 2004 yılında da 9.5 milyar dolar açık vereceğini tahmin ediyor. 
     
     OYAKBANK 
     Oyakbank Hazine Grubu Ekonomik Araştırma Bölümü tarafından hazırlanan ''Aralık ayı Aylık Ekonomi Bülteni''ne göre, Aralık ayı 2004'e dair önemli sinyallerin alınacağı bir ay olacak. 
     Raporda, AB konusunda 12-13 Aralık AB Brüksel Zirvesi ile 14 Aralık'ta Kuzey Kıbrıs Türk Cumhuriyeti'nde yapılacak yerel seçimler, IMF ile ilişkiler ve sürdürülebilir mali disiplin açısından ise Aralık ayının rakamsal gerçekleşmelerinden daha çok ay sonuna kadar TBMM Genel Kurul'unda onaylanması gereken 2004 Bütçe Tasarısı ile Kamu Mali Yönetim Kanunu, İkinci Doğrudan Vergi Reformu, Bankalar Kanunu değişikliği vb. yapısal reformların zamanında tamamlanıp tamamlanmayacağı, hem piyasalar hem de Merkez Bankası'nın yeni faiz kararları için belirleyici olabileceği belirtildi. 
     Rapora göre, ekonomik gelişmeler dahilinde ise Kasım sonu itibarıyla tüketici fiyatlarında yıllık yüzde 20'lik hedefin altına gerileyen enflasyondaki düşüş eğiliminin sürmesi ile büyüme ve cari denge açısından 2003 gerçekleşmeleriyle ilgili önemli bir risk kalmadı. 
     10 Aralık'ta açıklanacak 3. çeyrek büyümesinde güçlü sanayi üretiminin desteğiyle bir önceki döneme göre hızlanma olduğu tahmin edildi. 
     Raporda ayrıca, tüketici kredilerindeki hızlı artışın desteklediği iç talep canlanmasının son çeyrekte cari denge üzerinde de etkisi görülecek olmasına karşın, hükümetin 7.7 milyar dolarlık 2003 yılı öngörüsünün aşılması düşük bir olasılık olarak değerlendirildi. 
     Raporda,''2004 yılında ise özellikle 28 Mart'taki yerel seçimler öncesinde hükümetin izleyeceği mali politikalara bağlı olarak iç talep ve kur gelişmeleri önemli olacaktır'' denildi. 
     
</TEXT>
</DOC>
