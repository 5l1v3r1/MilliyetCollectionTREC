<DOC>
<DOCNO> 213990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/yercan.html </URL>
<DATE> 2004/02/09/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Yalancı bahar 
</HEADLINE>
<TEXT>

   
   Trabzon'da hava günlük güneşlik... Sıcaklık mevsim normallerinin çok üstünde... Güneş, yaza nazire yaparcasına ilikleri ısıtıp, bedenlere tatlı bir "rehavet" veriyor. Şehri etkisi altına alan bu "yalancı bahar" Trabzonspor'un Adanaspor galibiyetine de adeta ayna tutuyor. 
   İkinci yarıda peşpeşe kaybettiği puanlarla zirve iddiasını önemli ölçüde yitiren Bordo - Mavili ekip, yeni teknik patronu Ziya Doğan kumandasında umutlu bir başlangıç yapabilmek için Adanaspor karşısına çıkıyor. Ama o da ne Sahaya çıkan Trabzonspor 11'i, yine sancılı ve sıkıntılı bir 90 dakika yaşanacağının ilk sinyallerini veriyor. 
   Adanaspor gibi ligin en fazla gol yiyen ekiplerinden biri karşısında "tatsız" bir başlangıç yaşamamayı düşünen Doğan, etkili silahlarını yedek kulübesine çekip kadroyu defans ağırlıklı futbolculardan oluşturuyor. Augustine, Yattara ve Maxim gibi böylesi bir maça ağırlıklarını koyup, skoru her an değiştirebilecek oyuncuları yedek soyunduran Doğan ilk sınavından akıllarda birçok soru işareti bırakarak ayrılıyor. 
   Sahasında oynadığı bir maçta, ligde kalma mücadelesi veren bir ekip karşısına kaleci Petkoviç'i de sayarsak 8 defans ağırlıklı futbolcuyla oynamak Trabzonspor'a "Tesadüfi" bir maç kazandırsa da nasıl düzlüğe çıkarır anlamak mümkün değil. Ya oyunun henüz 17. dakikasında Yattara ve Maxim'i "ısının" talimatını verip, ilk yarıyı mağlup kapamak, ne tür bir taktik anlayışıdır bu da başka bir muamma... 
   İkinci yarıda Yattara'nın oyuna girmesiyle toparlanan ve canlanan Trabzonspor, Gökdeniz ve Erdinç'in ayağından kazandığı gollerle zor da olsa galibiyet hasretini giderdi. Üç puanlık bu başlangıç güzeldi... Ama unutulmaması gereken birşey var ki, "yalancı bahar" ın ertesi fırtına, yağmur, çamur, kar, boran... Uyan Trabzonspor, bir an önce uyan... Ne bu futbol, baharın habercisi, ne de yeni patron Ziya Doğan... 
   Karşılaşmanın hakemi Bülent Demirlek başarılı yönetimine, son dakikalarda elinden kaçırdığı inisiyatifle gölge düşürdü. 
   
      
</TEXT>
</DOC>
