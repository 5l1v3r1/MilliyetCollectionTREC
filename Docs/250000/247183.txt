<DOC>
<DOCNO> 247183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo14.html </URL>
<DATE> 2004/06/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Dalkılıç Çok uzun çalışma dönemi geçirdim ve tekrar zirveye döndüm 
</HEADLINE>
<TEXT>

     Kırdığı rekorlarla tüm dünyada adından söz ettiren Yasemin Dalkılıç, ''Çok uzun bir çalışma dönemi geçirdim ve tekrar zirveye döndüm'' dedi. 
     Antalya'nın Kaş İlçesi'nde 1 dakika 57 saniyede 46 metre 5 santimetre dalış yaparak, desteksiz sabit ağırlık dalış dünya rekorunu kıran Dalkılıç, rekordan sonra antrenörü ve eşi Rudi Castineyra ve sponsor firma yetkilileriyle basın toplantısı düzenledi. 
     Dalkılıç, daha önce 40 metreyle kendisine ait olan, ancak geçen yıl 41 metreyle Kanadalı Mandy Rae-Cruishank tarafından kırılan rekoru geri almanın mutluluğunu yaşadığını ifade etti. Hedefini 45 metre olarak belirlediğini, ancak bugün karar değiştirerek hedefini 46 metreye çıkardığını anlatan Dalkılıç, şunları söyledi 
     ''Çok uzun bir çalışma dönemi geçirdim ve tekrar zirveye geri döndüm. Bu rekora da diğer rekorlarımda olduğu gibi kararlılık, azim ve yoğun çalışmayla ulaştım. Geçen yıl pankreas ameliyatı olduğum için rekorlarıma ara vermiştim. Yaşadığım sağlık problemlerimin ardından, insanların sağlık problemleri yokken de kontrolden geçmeleri gerektiğinin bilincinde olmaları gerektiğine dikkati çekmek istedim. Bu nedenle, Vehbi Koç Vakfı Amerikan Hastanesi'nde sağlık kontrollerinden geçtim.'' Rekor dalışını, Kaş'ın dalış için çok uygun olmasına dikkati çekmek amacıyla bu ilçede gerçekleştirdiğini anlatan Dalkılıç, Kaş'da bütün yetkililerin kendisini desteklediğini, bu yüzden kendisinin de Kaş'ın tanıtımı için çaba sarf edeceğini bildirdi. 
     Dalkılıç, Türkiye Sualtı Sporları, Cankurtarma, Su Kayağı ve Paletli Yüzme Federasyonu'nun kendisine destek olmamasından üzüntü duyduğunu da dile getirdi. 
     Yasemin Dalkılıç, her rekor denemesi öncesi, ''Rekor tescil edilmeyecek'' yolunda haberler çıktığına işaret ederek, ''Rekorum, Serbest Dalış Kuralları ve Eğitimi Kurumu FREE tarafından tescil edildi. Dünyadaki birçok rekoru bu kurum tescil ediyor'' dedi. 
     Kaş Belediye Başkanı Halil Kocaer de rekor dalışını Kaş'ta gerçekleştiren Yasemin Dalgılıç'ı Kaş'ın fahri hemşehrisi ilan ederek, Kaş'ın sembolik anahtarını hediye etti. 
     Yasemin Dalkılıç'ın sponsor firması Hyundai Assan Genel Müdürü Kurthan Tarakçıoğlu da sporcuları her zaman destekleyeceklerini belirterek, Dalkılıç'ın başarısından gurur duyduklarını söyledi. 
     
</TEXT>
</DOC>
