<DOC>
<DOCNO> 225688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy13.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatip, ilahiyat lisesi olur 
</HEADLINE>
<TEXT>

   Uçağında soruları yanıtlayan Başbakan Erdoğan, "İmam hatiplerin ismi değişebilir, ilahiyat lisesi olur. İsteyen gider dinini öğrenir" dedi 
      Abdullah Karakuş 

   
   Başbakan Recep Tayyip Erdoğan, askeri müdahaleler nedeniyle partileri kapatılan eski lideri Necmettin Erbakan'ın, askerleri "hükümeti uyarması" için göreve çağırmasını "tebessümle" karşıladı. Erdoğan, "Erbakan'ı muhatap alıcı açıklamada bulunmak istemem. Ama bu, geçmişiyle, bugünüyle çelişkiler içinde olduğunun çok ciddi ifadesidir" dedi. Erdoğan, önceki gün Giresun - Ordu mitinglerine özel uçakla yaptığı yolculuk sırasında Milliyet'e değerlendirmelerde bulundu. Erdoğan, özetle şunları söyledi 
   KARTALLAR YÜKSEK UÇAR Hani bir zamanlar kartaldılar ya, kartallar yüksek uçar. Barajın altına düşmüşsün ne duruyorsun h l . Barajın altında kalanlar gitmeli. 3 Kasım gecesi gideceğim diyenler h l gitmedi. Örneğin Devlet Bahçeli. 
   İMAM HATİPLER İmam hatiplerin ismi değişebilir, ilahiyat lisesi olur. Bu isteyenin dini daha geniş manada öğrenmesini getirir. İsteyen gider dinini öğrenir. Kolejlerde 6 saat yabancı dil öğretiliyor, bundan rahatsız olunmuyor. Düz lisede 2 saat. 12 yaşındaki çocuk kendi geleceğini tayin edemez. Büyüyünce, liseyi bitirince tercihini yapar. Bu okulda okuyanlar başarılı olursa üniversiteye girer. Bundan niye rahatsız olunuyor İlahiyat lisesi sadece ilahiyat fakültesine öğrenci yetiştirmez. Meslek liselilere katsayı adaletsizliği yapılıyor. İmam hatipler, meslek liselerinin yüzde 5'ini oluşturuyor. 
   COŞKUN'A ELEŞTİRİ Sanayi Bakanımız Ali Coşkun, kendisiyle alakalı ilgi alanı içinde bir adım attı. "Tüketici hukuku" diye bir olay var. Bir de toplumun ahlak değerleri var. Burada Coşkun böyle bir takdir kullanmış. Ama o fotoğrafı oraya çıkarmasını basın toplantısında göstermesini yanlış buluyorum. 
   28 MART GECESİ MESAJI 28 Mart gecesi de 3 Kasım akşamı verdiğim mesajı vereceğim. Oylar bizi şımartmayacak. Asla gerilimin tarafı olmayacağız. Sayısal üstünlük azınlıkta olanları ezmek değildir. Ama bu, azınlıktaki partiye de hakaret etme, saldırma yetkisi vermez. 
   YÜZDE 80 DE SİZE KARŞI Yüksek oy almamızla ilgili korku yaklaşımları çok enteresan. Yüzde 34.4 oy aldık. "Yüzde 65 size karşı" diyorlar. O zaman yüzde 20 oy alana da yüzde 80 karşı demektir. Bu mantığa katılmıyorum. Şimdi "Yüzde 50'nin üzerinde oy alacaklar" diyorlar. Halkın teveccühüne kimse "hayır" diyemez. 
   Bu arada Erdoğan'ın "İmam hatipler, İlahiyat Lisesi olur" açıklamasının ardından Milli Eğitim Bakanlığı yetkilileri, bu yönde bir çalışma olmadığını kaydetti. Kurum içinde yürütülen çalışmada İHL'lerin isminin Din Bilimleri Lisesi olarak değiştirilmesi düşünülüyor. 
   
   Başbakan çeşnicisini yanından ayırmıyor    BaŞbakan Erdoğan, seçim mitinglerine "çeşnici" ve doktorunu da götürüyor. Başbakanlık Özel Kalem Müdürlüğü'nde çalışan eski lokantacı Fahrettin Özdemir, Erdoğan'ın yiyecek ve içeceklerini adeta 'gözaltında' tutuyor. Çantasında sürekli çay, sıcak su, bisküvi taşıyan Özdemir, Erdoğan'ın gezilerinde ne yiyeceğine, sesinin kısılmaması için neler içeceğine karar veriyor ve ikramları kontrol altında tutuyor. 
   
   
   
   
</TEXT>
</DOC>
