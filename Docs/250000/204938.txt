<DOC>
<DOCNO> 204938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko03.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilinçli alışverişin püf noktaları... 
</HEADLINE>
<TEXT>

     Bilinçli bir tüketim için ekmek ve sütün günlük alınması, haftalık alınan sütün ise yoğurt olarak saklanması öneriliyor. Satın alınan malın maliyetinin yükselmemesi için veresiye alışveriş yapmaktan kaçınılması gerekiyor. 
     AA muhabirinin Sanayi ve Ticaret Bakanlığı'nın resmi internet sitesi ''www.sanayi.gov.tr'' adresinden edindiği bilgiye göre, bir ailenin gelirinin yaklaşık yarıya yakını yiyeceklere harcanıyor. 
     Bu nedenle, yiyecekleri satın alırken bilinçli bir tüketici olabilmek için satın alma kararı vermeden önce bazı önemli noktalara dikkat edilmesi gerekiyor. 
     İlk adımda günlük, haftalık, aylık satın alınacak besinlerin belirlenmesi isteniyor. Bu kapsamda, etin günlük alınması öneriliyor. Eğer et haftalık alınacaksa, kavrularak saklanması gerekiyor. 
     Ekmek ve sütün de günlük satın alınmasının taze tüketim açısından daha iyi olacağı belirtiliyor. Haftalık alınan sütlerin ise mutlaka yoğurt yapılarak, buzdolabında saklanmasına dikkat çekiliyor. 
     Satın alınan malın maliyetinin yükselmemesi için veresiye alışveriş yapmaktan kaçınılmasının istendiği sitede, şu önerilerde bulunuluyor 
     ''Gerçekçi bir planlama yapabilmek için piyasada bulunan yiyeceklerin fiyat ve kalitesini değişik yerlerden kontrol ediniz. 
     Semt pazarları genellikle manav ve bakkallardan daha ucuzdur. Aylık alınacak besinleri ise tüketim kooperatifleri gibi daha az karla satış yapan yerlerden alınız. 
     Alışverişe giderken mutlaka nelerin satın alınacağını gösteren bir liste yapınız. Ancak, listede bulunan bir yiyecek o hafta pazara az gelmişse fiyatı yüksek olabilir. Bu durumda onun yerine geçebilen başka bir yiyecek satın alınız. 
     Mevsimlik sebze ve meyveler turfanda olanından daha ucuz, daha lezzetli ve daha besleyicidir. Her mevsim pazarda en bol bulunan sebze ve meyvelerden satın alınırsa daha az parayla daha dengeli beslenme sağlanmış olur.'' 
     
     AMBALAJA PARA VERMEYİN 
     Paketlenmiş besin satın alınırken daha dikkatli olunması gerektiğinin belirtildiği sitede, verilen paranın bir bölümünün kullanılan ambalaja gideceği bildiriliyor. 
     Paketin ya da ambalajın delik ve hasarlı olmamasına, son kullanma tarihinin geçmemesine dikkat edilerek alınması önerilirken, konserve ve süt kutularında yarık, çatlak, kapaklarda ise bombe olmayanlarının tercih edilmesi isteniyor. 
     Meyvelerin iri ve gösterişli olanlarının değil, düzgün, çürüksüz, sulu ve lezzetli olanlarının seçilmesi gerektiğine dikkat çekilen sitede, portakalın kabuğu ince olanı, mandalinanın ise çekirdeksiz olanının seçilmesi öneriliyor. 
     Etin yağsız olanının besleyici değerinin daha yüksek olduğunun vurgulandığı sitede, şu bilgilere yer veriliyor 
     ''Süt kuzusunun etinin önemli bölümü sudur. Kahvaltılık margarinlerin su oranı da yemeklik margarinden daha yüksektir. Saklama imkanı yoksa israfı azaltmak için gerektiğinden çok besin almayınız. 
     Pirinç, bulgur, kuru fasulye, nohut gibi besinleri içerindeki taş, toprak ve diğer yabancı maddeleri ayıkladıktan sonra, bez torbalarda saklayınız. 
     Yağları kapalı olarak serin ve ışıksız yerde saklayınız. 
     Taze sebzeler dayanıksızdır. Ispanak, marul gibi sebzeleri, köklerindeki çamur, toz ve toprakları gidecek şekilde yıkadıktan sonra naylon torbalara koyarak buzdolabında 3-5 gün saklayabilirsiniz. 
     Patatesi orta nemli, karanlık, hava akımı olan yerde saklayınız. Kuru soğanı serin ve kuru yerde saklayınız.'' 
     
</TEXT>
</DOC>
