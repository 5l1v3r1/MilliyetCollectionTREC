<DOC>
<DOCNO> 242510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/dunya/axdun01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Irak tasarısı BM'de 
</HEADLINE>
<TEXT>


ABD ve İngiltere, Irak'ta egemenliğin yeni geçici yönetime devrini öngören tasarıyı Güvenlik Konseyi'ne sundu 

YASEMİN ÇONGAR Washington 


ABD ve İngiltere, Irak'ta siyasi egemenliğin işgal güçlerinden yerli yetkililere devrini ve çokuluslu bir güç kurulmasını karara bağlayan tasarıyı dün Birleşmiş Milletler BM Güvenlik Konseyi'ne sundu. 
Uluslararası topluluğu Irak'ta güvenlik ve siyasi geçiş konusunda daha fazla devreye sokmayı amaçlayan tasarı, Bush yönetiminin Irak'taki politikalarına desteğin azaldığı bir dönemde iç ve dış kamuoyundaki imajını düzeltme çabasının da parçası. Tasarı, Irak'ta "yönetim yetkisinin" 30 Haziran'dan itibaren geçici ve "egemen" bir Irak hükümetine devredilmesini öngörüyor. Yönetim yetkisini üstlenecek hükümetin kimlerden oluşacağı ise, BM Temsilcisi Lahdar Brahimi tarafından bu hafta içinde açıklanacak. 

Brahimi'nin listesi 
Beklentiler Brahimi'nin, başkan, başbakan ve iki başkan yardımcısının isimlerini açıklayacağı yönünde. Üst düzey görevlerin dağılımı, "Şii başkan, Kürt başbakan ve Sünni başkan yardımcıları" benzeri bir ayrımla Irak'ın etnik çeşitliliğini yansıtmayı hedefleyecek. Oluşturulacak 26 üyeli bakanlar kurulunda ise, Türkmen ve Asurilerin de görev alması bekleniyor. ABD'nin Irak'taki sivil yetkilisi Paul Bremer'ın görevine son verecek olan bu yetki devri sonrasında, Irak'taki koalisyon güçleri geri çekilmeyecek. Ancak BM'ye sunulan tasarı, Irak'ın egemen yönetimine bu gücün konumunu gözden geçirme yetkisi veriyor ve yine Irak'ın onayına bağlı bir çokuluslu güce yeşil ışık yakıyor. 
Tasarı ayrıca, Irak'ın petrol ve doğal gaz kaynakları ile bu kaynaklardan elde ettiği gelirin denetiminin de ABD ve İngiltere'nin elinden alınarak yeni Irak yönetimine aktarılmasını öngörüyor. 


</TEXT>
</DOC>
