<DOC>
<DOCNO> 216287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo03.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mola bitti, NBA'e devam 
</HEADLINE>
<TEXT>

     All Star hafta sonu etkinlikleri nedeniyle ara verilen NBA yeniden start aldı. Favori ekiplerden Los Angeles Lakers, yıldız oyuncusu Kobe Bryant'ın etkili performansıyla Blazers'ı zor da olsa mağlup etti. 
     NBA'de şampiyonluğun iddialı takımlarından Los Angeles Lakers, sahasında konuk ettiği Portland Trail Blazers'ı 89-86 mağlup etti. Sakatlığı nedeniyle bu sezon 13 maçta forma giyemeyen, 12 Ocak'tan bu yana sadece beş maçta oynayan Bryant, Blazers karşısında takımının maçtaki son beş sayısına imza attı. 
     Yıldız oyuncu, karşılaşmayı ise 31 sayı, 8 ribaunt ve 10 asistle tamamladı. Los Angeles ekibinde ayrıca, All Star maçının en değerli oyuncusu Shaquille O'Neal 21 sayı, 11 ribaunt, Gary Payton da 15 sayı, 6 ribaunt ve 6 asistle oynadı. Blazers'ta ise, Hawks'tan gelen Shareef Abdur-Rahim'in 16 sayı, 5 ribaunt, Damon Stoudemire'ın 14 sayı, 6 ribaunt, 11 asist, Ruben Patterson'un da 17 sayılık performansları yenilgiyi önleyemedi. 
     Detroit Pistons, deplasmanda New York Knicks'e 92-88 yenilerek üst üste altıncı mağlubiyetini aldı. Pistons'ta, sırtından rahatsız olan Mehmet Okur bir haftalık aradan sonra salonlara dönerken, 14 sayı, 11 ribaunt ve 3 asistlik bir performans sergiledi. Lacivert-Kırmızılılarda ayrıca Chauncey Billups 26 sayı, 3 ribaunt, Ben Wallace da 10 sayı ve 13 ribauntla oynadı. 
     Isiah Thomas'ın genel menajerlik görevine getirilmesinden sonra çıkışa geçen Knicks'te Stephon Marbury 28 sayı, 4 ribaunt ve 9 asistle maçın yıldızı olurken, Anfernee 'Penny' Hardaway 17, Kurt Thomas ve Othella Harrington da 14'er sayıyla galibiyette büyük pay sahibi oldu. 
     
     Grizzlies çok formda 
     NBA'de bu sezonun flaş ekiplerinden Memphis Grizzlies, baştan sona üstün oynadığı maçta, ligin güçlü ekiplerinden Dallas Mavericks'i 109-92 mağlup etti. Son yedi maçında altıncı galibiyetine imza atan Memphis ekibi, sahasındaki 20. galibiyetini aldı ve bu alanda bir kulüp rekoru kırdı. 
     Milwaukee Bucks'a deplasmanda 127-104 yenilen Orlando Magic'te maça ilk beşte başlayan Gürcü asıllı Türk vatandaşı oyuncu Zaza Pachulia, 4 sayı, 3 ribaunt, 1 top çalma ve 1 blok ile oynadı. Diğer maçlarda alınan sonuçlar ise şöyle Indiana-New Orleans 75-89, Miami-Utah 97-85, Minnesota-Phoenix 110-95, Houston-Washington 107-81, Chicago-Toronto 75-73, Denver-Philadelphia 106-85, Sacramento-Boston 127-111. 
     
</TEXT>
</DOC>
