<DOC>
<DOCNO> 248850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas20.html </URL>
<DATE> 2004/06/17/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Genetik bozukluğu bulunan köyden kan ve DNA örnekleri alınacak. 
</HEADLINE>
<TEXT>

     Çok sayıda kişide genetik bozukluk olduğu tespit edilen Kırıkkale'nin Delice İlçesi'ne bağlı Dağobası Köyü'nde, Hacettepe Üniversitesi H.Ü Tıp Fakültesi Genetik Bölümü'nden bir grup bilim adamı inceleme yapacak. 
     Delice Sağlık Grup Başkanı Yılmaz Özdemir, AA muhabirine yaptığı açıklamada, Dağobası Köyü'nde, körlük, sağırlık ve kas erimesi gibi hastalıklara sıkça rastlanıldığını söyledi. Hacettepe Üniversitesi Tıp Fakültesi Genetik Bölümü'nden bir grup bilim adamının köyde yarın incelemelerde bulunacağını belirten Özdemir, köy halkından kan ve DNA örnekleri alınacağını ifade etti. 
     Özdemir, Dağobası Köyü'nde görülen genetik bozuklukların, akraba evliliklerinden kaynaklanabileceğini kaydetti. Delice Kaymakamlığı'nın girişimiyle, Dağobası Köyü'nde, 1999 yılında genetik bozukluklarla ilgili ön araştırma yapılmış, sağlık ekiplerince köy halkının aile ağacı çıkarılmış ve bu veriler H.Ü. Tıp Fakültesi'ne gönderilmişti. 
     
</TEXT>
</DOC>
