<DOC>
<DOCNO> 214370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/ekonomi/eko07.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
The Wall Street Journal artık DMG'de basılıyor 
</HEADLINE>
<TEXT>

   Dünyanın en yüksek tirajlı günlük ekonomi gazetesi The Wall Street Journal'in Avrupa baskısı DMG'nin Almanya tesisinde gerçekleştiriliyor 
      FRANKFURT Milliyet 
   
   Dünyanın en yüksek tirajlı günlük ekonomi gazetesi The Wall Street Journal'in Avrupa baskıları, Doğan Medya Grubu DMG bünyesinde, Frankfurt yakınlarındaki Hürriyet AŞ'ye ait tesislerde basılmaya başlandı. 
   Tesiste Hürriyet, Milliyet, Fanatik ve Haftasonu gazetelerinin Avrupa baskıları da gerçekleştiriliyor. The Wall Street Journal Europe'un ilk baskısını izleyen Operasyon Direktörü Willy Stalpaert, DMG ile işbirliğinin çok önemli olduğunu belirterek "Bu bizim baskı operasyonlarımız için bir kilometre taşı. DMG'nin baskı imk nları, haberlerimizin okuyucularımıza daha hızlı ulaşmasını sağlayacaktır" dedi. 
   
   Kalite ve zamanlama 
   İlk baskı ve ön hazırlık sırasında hazır bulunan Hürriyet Gazetesi İcra Kurulu Başkanı Vuslat Doğan Sabancı da The Wall Street Journal'le başlayan işbirliğinin verimli olacağından emin olduğunu söyledi. 
   Vuslat Doğan Sabancı, "Frankfurt'taki baskı tesisimiz, yedi baskı tesisimiz içinde İstanbul'dan sonra ikincisi. 2003 yılında Türkiye dışındaki baskı gelirlerimiz, toplam gelirlerimiz içinde yüzde 13 pay elde etmiştir. Almanya'daki gelirlerimiz The Wall Street Journal'in de müşterimiz olmasıyla daha da yükselecektir" dedi. 
   Vuslat Doğan Sabancı, kaliteye ve hıza verilen önemle önemli bir rekabet avantajı yakalandığını belirtti. 
   
   En modern tesis 
   DMG International Genel Müdürü Sevda Boduroğlu da Almanya'nın en modern tesislerinden biri olan tesiste, The Wall Street Journal ile birlikte basılan gazete sayısının sekize çıktığı belirtti. Gazetenin Doğan Medya Grubu'nun Almanya tesisinde DPC , basılan nüshaları, Almanya, Avusturya, Bulgaristan, Çek Cumhuriyeti, Estonya, Finlandiya, Fransa, Macaristan, Kazakistan, Lüksemburg, Norveç, Polonya, Romanya, Rusya, Slovakya ve Ukrayna'da dağıtılacak. Kullanılan yüksek teknolojinin basımda en az 15 dakika kazandıracağı, böylelikle gazetenin gerek en son borsa verilerini okuyucularına ulaştırmasına, gerekse daha erken dağıtımı ile üretim maliyetinin de azalmasına olanak sağlayacağı açıklandı. 
   
   
</TEXT>
</DOC>
