<DOC>
<DOCNO> 237873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo13.html </URL>
<DATE> 2004/05/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Beşiktaş'ın orta sahası çöktü... 
</HEADLINE>
<TEXT>

     Birinci Süper Futbol Ligi'nde özellikle son 4 haftada galibiyete hasret kalarak hedeflerinden birer birer uzaklaşan Beşiktaş'ta, Akçaabat Sebatspor ile yapılacak maç öncesi kadro sıkıntısı yaşanıyor. 
     Siyah-beyazlılarda orta alanda görev yapan 5 oyuncu, sakatlıklar ve kart cezaları nedeniyle hafta sonundaki maçta forma giyemeyecek. 
     Sakatlıkları nedeniyle daha önce sezonu kapatan kaptan Tayfur Havutçu ve Yasin Sülün'e son olarak hafta içinde Daniel Gabriel Pancu da eklenirken, sarı kart cezalıları Frederico Giunti ve Ümit Aydın'ın da oynayamayacak olmaları teknik direktör Mircea Lucescu'yu bu bölgede sıkıntıya soktu. 
     Rumen teknik adamın orta alanın ortasında görev verebileceği 5 oyuncunun birden yokluğunda kimleri oynatacağı merakla bekleniyor. 
     Öte yandan ligde 4 haftadır galibiyete hasret kalan Beşiktaş, 9 Mayıs Pazar günü kendi sahasında oynayacağı Akçabaat Sebatspor maçı hazırlıklarını bu akşam basına kapalı yapacağı idmanla sürdürecek. 
     Siyah-beyazlı takımda hafta sonundaki maçta sakatlığı geçen kaleci Cordoba forma giyebilecek. 
     
</TEXT>
</DOC>
