<DOC>
<DOCNO> 226744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/spor/spo05.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç bile kalmışım 
</HEADLINE>
<TEXT>

   Barcelona'da yedek kalmasına rağmen çok mutlu olduğunu söyleyen Rüştü, "İspanya'ya gelmekle hata ettiğimi düşünmüyorum. Keşke çok daha küçük yaşlarda Avrupa'ya açılsaydım" diye konuştu 
      ÖZEL RÖPORTAJ İRFAN KURTULMUŞ 

   
   
   'Sistem önemli' 
   SEZON başında büyük hedeflerle Barcelona'ya giden ancak Teknik Direktör Rijkaard tarafından yedek kulübesine hapsedilen Milli kalecimiz Rüştü Reçber, evinin kapılarını ilk kez MİLLİYET'E açtı. Türkiye ile İspanya arasında büyük farklar bulunduğuna dikkat çeken Rüştü, "Burada bir sistem var. Nerede, ne şekilde, ne zaman, neyi yapacağınızı biliyorsunuz. Öncelikle ilk hedef insana verilen değer. Ve en önemlisi özgürlük" ifadelerini kullandı. 
   
   'Ortam dört dörtlük' 
   BARCELONA'YA gelmekle hata ettiğini düşünmediğini belirten tecrübeli file bekçisi, "Ama keşke daha küçük yaşlarda Avrupa'ya açılsaydım. Bence geç bile kalmışım" diye konuştu. Rijkaard'ın kararlarını saygıyla karşıladığını belirten Rüştü, "Şu an takım iyi gidiyor. Bozmanın anlamı yok. Seneye ne olur bilemem. Şimdilik her şey dört dörtlük. Arkadaşlarımla aram muhteşem. Özellikle Kluivert, Ronaldinho, Luis Enrique ve Puyol ile çok iyi anlaşıyoruz" dedi. 
   
   'Sorun Milli Takım' 
   KENDİNİ düşündüren tek şeyin Milli Takım olduğuna da dikkat çeken Rüştü, "Zaten ısrarla oynamak istememin tek nedeni buydu. Yoksa Milli Takım'a hizmet etmeyeceksem, bulunduğum kulüpte yedek kalıp kalmamamın pek bir anlamı yok" diye konuştu. Milli kaleci 3-4 yıl sonra futbolu bırakacağını da belirtirken Fenerbahçe'ye dönüşü ile ilgili olarak, "Devre arası menajerim sonucu olmayan bir görüşme yaptı. Ben bu tutumu kötü algılamıyorum. Onlar da profesyonel düşünüyor" yorumunu yaptı. 
   
   En iyi 100'de    FIFA tarafından en iyi 100 futbolcu arasında gösterilen ve İngiltere'de düzenlenen törende ödülünü alan Rüştü, "İspanya'dan döndükten sonra edindiğim tecrübe ve birikimleri ülkeme aktarmak istiyorum" ifadelerini kullandı. 
   
   
</TEXT>
</DOC>
