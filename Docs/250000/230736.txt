<DOC>
<DOCNO> 230736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur36.html </URL>
<DATE> 2004/04/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sakıp Sabancı toprağa verildi... 
</HEADLINE>
<TEXT>

     İstanbul'da önceki gün vefat eden Sakıp Sabancı'nın cenazesi, Zincirlikuyu'daki aile kabristanında toprağa verildi. 
     Fatih Camii'nde öğleyin kılınan namazın ardından Sabancı'nın cenazesi, saat 15.00 sıralarında vatandaşların alkışları arasında Zincirlikuyu Mezarlığı'na getirildi. 
     Cenaze arabasından kabrinin bulunduğu yere omuzlarda taşınan Sabancı'nın naaşı, tekbir ve dualar arasında mezara konuldu. Daha sonra Kuranıkerim ve Sakıp Sabancı'nın ruhu için ''El Fatiha'' okundu. 
     Kayseri'den hemşehrilerinin, Akçakaya'da doğup büyüdüğü evin bahçesinden getirdiği toprak da kabire serpildi ve su döküldü. 
     Sağlığında mezar yerini aldığı bildirilen Sabancı, kabristana aileden defnedilen ilk kişi oldu. 
     Eşi Türkan Sabancı, kızları Sevil ve Dilek Sabancı, Şevket Sabancı Erol Sabancı ve Ali Sabancı'nın yanı sıra diğer aile fertleri de defin sırasında hazır bulundu. 
     Son derece üzgün ve bitkin olduğu görülen Türkan Sabancı, sandalyede oturarak eşinin toprağa verilişini izledi. 
     İstanbul Büyükşehir Belediye Başkanı Kadir Topbaş, İstanbul Emniyet Müdürü Celalettin Cerrah, CHP Milletvekili Sefa Sirmen, Şişli Belediye Başkanı Mustafa Sarıgül ile iş dünyasından Sabancı Holding eski CEO'su Hazım Kantarcı, Halis Toprak, İbrahim Bodur, Hüseyin Bayraktar, Hüsnü Özyeğin, Yılmaz Ulusoy, Sabancı Üniversitesi Rektörü Prof. Dr. Tosun Terzioğlu, üniversite öğrencileri, sanatçı Özcan Deniz ve Sabancı Holding üst düzey yöneticileri, mezarlıktaki törene katıldılar. 
     Sabancı'yı, son yolculuğuna uğurlanırken, Kayseri'den otobüslerle gelen Akçakaya Köyü Muhtarı Hüseyin Demirayak ve diğer hemşehrileri ile çok sayıda vatandaş yalnız bırakmadı. 
     Bu arada, Sakıp Sabancı'nın naaşı Zincirlikuyu'daki aile kabristanına getirilmeden önce kabri başında sala verildi ve dualar okundu. 

     
</TEXT>
</DOC>
