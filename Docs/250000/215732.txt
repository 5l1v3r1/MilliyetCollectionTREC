<DOC>
<DOCNO> 215732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko33.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV artışı, Mercedes müşterisini zorladı... 
</HEADLINE>
<TEXT>

     Mercedes-Benz Türk Pazarlama ve Satış Direktörü Eşref Biryıldız, otomobillere getirilen ÖTV artışından olumsuz etkilendiklerini belirterek, ''Normalde 250 tane Mercedes otomobil satmamız gereken Ocak ayında 120 tane sattık'' dedi. 
     Biryıldız, Vito ve Viano modellerinin tanıtımı amacıyla düzenlenen basın toplantısında, gazetecilerin soruları üzerine, Motorlu Taşıtlar Vergisi'ndeki düzenlemelerin Chrysler ve Jeep modellerinin satışını, ÖTV artışının ise Mercedes otomobil satışlarını olumsuz etkilediğini söyledi. 
     Geçen yılki ÖTV artışının ardından oluşan fiyat artışının kendileri ve bayiler tarafından paylaşıldığını, müşterilerin üzerine büyük yük binmediğini belirten Biryıldız, yılbaşından itibaren vergi artışının müşteriye yansıtılmasıyla satışların düştüğünü anlattı. 
     Biryıldız, şunları kaydetti 
     ''Benim bunu karşılamaya devam etmem, devletin aldığı vergiyi fiyatlardan indirim yaparak, farkı devlete vermek demektir ve bunun yürümesi de mümkün değil. 
     Normalde 250 tane Mercedes otomobil satmamız gereken Ocak ayında 120 tane sattık. Bu ay başından itibaren ise müşteriye toplam 12 adet araç satılmış. Bu iş nasılsa yürüyor, bu arabayı alacak kişi bu bedeli öder deniliyor. Ama insanlar ödemiyorlar. Bunun hesabını kitabını yapıyorlar. Dolayısıyla artık Türkiye'ye özellikle 2 litrenin üzerinde dizel motorlu otomobil zor girer.'' 
     
     HEDEFLERDE AŞAĞI DOĞRU REVİZE 
     Bu otomobillerdeki vergi yükünün çok fazla arttığını dile getiren Biryıldız, satışların azalmasıyla devletin aldığı verginin de düşeceğine işaret etti. 
     Biryıldız, ''Ocak ve Şubat ayları da bunu gösteriyor. Bu oranlar nedeniyle şimdi biz hedeflerimizi aşağı doğru revize ediyoruz. Geçen sene biz 3 bin 100 civarında otomobil sattık. Bu seneki planımız 3 bin 400 civarında satmaktı ama zannediyorum geçen senenin seviyelerinde kalır ya kalmayız'' diye konuştu. 
     
</TEXT>
</DOC>
