<DOC>
<DOCNO> 228160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yasam/yas02.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Açın Ürdün'ün önünü 
</HEADLINE>
<TEXT>

   Kral Abdullah, 'Uzanlar ülkemizde değil' diyor ama Emniyet Genel Müdürlüğü Kemal Uzan ve oğlu Hakan'ın Ürdün'de otel açmaya hazırlandıklarını belirledi 
      Tolga Şardan 
   
   Adalet Bakanlığı, İstanbul Şişli Başsavcılığı'nın başlattığı soruşturma kapsamında kırmızı bültenle aranan Kemal ve Hakan Uzan için düğmeye bastı. Bakanlık, geçen şubatta Türkiye'ye gelen Ürdün Kralı Abdullah'ın "ülkemde değiller" açıklamasına rağmen araştırmayı sürdüren Emniyet'in verdiği kesin bilgiler doğrultusunda baba - oğul Uzanlar için iade dosyası hazırladı. 
   Emniyet Genel Müdürlüğü, geçen çarşamba Adalet Bakanlığı'na Kemal ve Hakan Uzan'la ilgili yazı gönderdi. Kaçakçılık ve Organize Suçlarla Mücadele Daire Başkanlığı'nca KOM hazırlanan ve Emniyet Genel Müdür Yardımcısı Emin Arslan'ın imzasını taşıyan gizli yazıda, Uzanlar'la ilgili elde edilen son bilgilere yer verildi. 
   
   Otel açacaklar 
   Uzanlar'ın Ürdün'deki bağlantılarının anlatıldığı iki sayfalık yazıda şirketlerinin isimlerine ve diğer bağlantılara yer verildi. Yazıda Uzanlar'ın bir süre önce Ürdün'ün turistik bölgesi Akabe Körfezi'nde bir otel satın alıp hizmete açma girişiminde bulundukları kaydedildi. 
   Kemal Uzan'ın Ürdün'de bulunduğunun kanıtı olarak bazı telefon numaralarına da yer verildi. Yazıda Hakan Uzan'ın da Ürdün'de bulunduğu ve Kemal Uzan ile oğlunun iadesi için işleme başlanabileceği görüşüne yer verildi. 
   Bu bilgiler üzerine önceki gün ilk resmi girişimini başlatan Adalet Bakanlığı da İçişleri Bakanlığı'na gönderdiği yanıtta, Uzanlar'la ilgili iade dosyasının hazırlandığını ve işlemlere başlanıldığını bildirdi. Gelişmeleri doğrulayan bir Emniyet yetkilisi de, "İlk resmi işlemler başlatılmış oldu" dedi. 
   
   
</TEXT>
</DOC>
