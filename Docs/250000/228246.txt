<DOC>
<DOCNO> 228246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy11.html </URL>
<DATE> 2004/04/03/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ecevit'ten Powell'a tepki .. 
</HEADLINE>
<TEXT>

     DSP Genel Başkanı Bülent Ecevit, ABD Dışişleri Bakanı Colin Powell'ın Türkiye'yi ''İslam Cumhuriyeti'' olarak nitelendirmesini eleştirerek, ''Ne karışıyor Powell Türkiye'de nasıl bir rejim kurulacağına Halkımızın büyük çoğunluğu Müslüman'dır ama Türkiye Cumhuriyeti'nin niteliği laik cumhuriyettir'' dedi. 
     Ecevit, DSP Parti Okulu'nda Lüleburgaz Belediye Başkanı Emin Halebak başkanlığında partililerden oluşan heyeti kabul etti. 
     DSP'nin son dönemde çok büyük sıkıntılar geçirdiğini, içerden dışardan ciddi oyunlar oynandığını belirten Ecevit, Lüleburgaz'da olduğu gibi Türkiye'de de engeller aşılarak Demokratik Sol'un güneşinin yeniden ışıldar hale getirileceğini kaydetti. Gündeme ilişkin değerlendirmelerde bulunan Ecevit, Kıbrıs konusunun Türkiye için ''bir dış sorun değil iç sorun'' olduğunu ifade ederek, hükümetin ''Kıbrıs'ı Rumlara, Yunanistan'a verelim, bunun karşılığında Avrupa Birliği AB kapıları bize açılacaktır'' anlayışında olduğunu savundu. 
     AB'nin Kıbrıs'ta her türlü ödünü istediğini, hükümetin de buna boyun eğen bir tavır içinde olduğunu söyleyen Bülent Ecevit, Kıbrıslı Türklerin 1974'te Barış Harekatı ile kazandıkları egemenlik haklarının Annan Planı ile ellerinden alınmak istendiğini ifade etti. 
     Ecevit, Kıbrıs Rum tarafının ve Yunanistan'ın özellikle Karpaz konusunda büyük hassasiyet gösterdiklerine dikkat çekerek, ''Haritaya bakarsanız görürsünüz ki Karpaz Burnu Türkiye'ye uzanmış bir hançer gibidir. Karpaz Burnu özellikle Bakü-Ceyhan boru hattından sonra sadece Türkiye için değil, bütün bölge için yaşamsal önem taşır hale gelmiştir'' diye konuştu. Hükümetin Karpaz konusundaki tavrının hala net olmadığını da belirten Ecevit, ''Halkımızdan saklamaktadırlar. Buna hakları yoktur, bunun hesabını veremezler'' dedi. 
     Türk Silahlı Kuvvetleri'nin TSK Ada'daki varlığının alabildiğine sınırlandığını belirten Ecevit, şunları söyledi 
     ''TSK'nın Ada'daki varlığı etkisiz duruma getirilmek isteniyor. KKTC'deki TSK varlığı 650 kişiye indirilecek. Üstelik bu 650 kişi Kıbrıs topraklarında tutsak gibi olacak. Sadece eğitimle, araç-gereç bakımıyla, törenlerle ilgilenebilecekler. Herhangi bir yere gidebilmek için önceden BM'den veya başka yetkililerden izin isteyecekler. Yani Kuzey Kıbrıs'taki Türk askeri birliği hem sayıca anlamsız hale gelmiş, hem de tutsak durumuna düşmüş olacaktır. Bunu da bugünkü hükümet maalesef büyük bir başarıymış, zafermiş gibi gösteriyor. Milletten gerçekleri saklıyor'' Ecevit, hükümetin ''AB, ABD çok güçlü, biz bunlara karşı direnemeyiz, bunlara karşı Kıbrıslı Türklerin haklarını koruyamayız'' düşüncesinde olduğunu savunarak, ''20 Temmuz 1974'te nasıl koruduysak şimdi de öyle koruruz. Kurtuluş Savaşımızı nasıl başardıysak, Kıbrıs Barış Harekatı'nın sonuçlarını da aynı şekilde sürdürebiliriz'' dedi. 
     
     POWELL'A TEPKİ 
     Ecevit, ABD Dışişleri Bakanı Colin Powell'ın Türkiye'yi ''İslam Cumhuriyeti'' olarak nitelendirmesini de eleştirerek, ''Ne karışıyor Powell Türkiye'de nasıl bir rejim kurulacağına Halkımızın büyük çoğunluğu Müslüman'dır ama Türkiye Cumhuriyeti'nin niteliği laik cumhuriyettir. ABD Büyükelçisi lafları eveleyip geveleyerek, Powell için şunu kastetmiştir, bunu kastetmiştir diyor. Fakat Powell, ne dediyse söylediği gibidir. Bunu asla kabul edemeyiz'' diye konuştu. 
     Kabulde, konuşan Lüleburgaz Belediye Başkanı da gelecek için umutlu olduklarını ve DSP'nin bitmeyeceğini söyledi. Heyette bulunan iki partili de Ecevit için yazdıkları şiirleri okudular. 
     
</TEXT>
</DOC>
