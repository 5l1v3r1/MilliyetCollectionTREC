<DOC>
<DOCNO> 227354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur26.html </URL>
<DATE> 2004/03/31/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Evli kadına şantaj yapan komşulara suçüstü 
</HEADLINE>
<TEXT>

     Yalova'da, bir erkekle ilişkisi olduğunu iddia ettikleri evli komşularına şantaj yaptıkları öne sürülen 2'si kadın 3 kişi yakalandı. 
     Alınan bilgiye göre, K.S, kendisine şantaj yapıldığı iddiasıyla polise başvurdu. Evine gönderilen mektupta, kendisinin bir erkekle ilişkisi olduğunu bildiklerini öne süren kimliği belirsiz kişilerin 600 milyon lira istediğini söyleyen K.S, güvenlik güçlerinden yardım istedi. 
     K.S'nin, ''Parayı bir zarfın içinde apartmanın posta kutusuna bırakmamı istiyorlar'' demesi üzerine harekete geçen polis, İstanbul Caddesi Çınarlı Camii Sokak'ta bulunan evi izlemeye alırken, K.S. de seri numaraları kaydedilmiş parayı bir zarf içinde posta kutusuna bıraktı. 
     Bir süre sonra apartmana gelerek zarfı alan 2 kadın yakalandı. K.S'nin komşusu Emine Ö. ve Arzu T. oldukları belirlenen zanlıların, verdikleri ifadede, genç kadının eski patronu ile ilişkisi olduğunu bildiklerini ve bunun için şantaj yaptıklarını itiraf ettikleri öğrenildi. 
     Polis, olaya karıştığı belirlenen Emine Ö'nün eniştesi Yıldıray Ö'yü de gözaltına aldı. 
     Zanlıların, sorgulamalarının ardından, adliyeye sevk edilecekleri bildirildi. 
     
</TEXT>
</DOC>
