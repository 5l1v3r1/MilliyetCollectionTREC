<DOC>
<DOCNO> 214088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo15.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Lütfi Arıboğan Sert basketboldan yanayız... 
</HEADLINE>
<TEXT>

     Efes Pilsen'e yenilerek rakibinden rövanşı alamayan Ülkerspor'un Genel Müdürü Lütfi Arıboğan, maçın genelinde başarılı bir yönetim gösteren hakemlerin, 3 saniye koridorundaki rakip uzunlarının kuralsız sertliğine müsaade ettiğini ileri sürdü. 
     Arıboğan, A.A muhabirine yaptığı açıklamada, Avrupa Ligi'nde de mücadele eden bir takım olarak sert basketboldan yana olduklarını belirterek, ''Genç ve yetenekli hakemlerimiz maçın genelinde başarılı bir yönetim gösterdiler. Ancak Efes Pilsen'in kenar yönetiminin aşırı itirazlarından etkilendiler ve 3 saniye koridorundaki rakip takımın uzun oyuncularının kuralsız sertliğine müsaade ettiler. Avrupa Ligi'nde oynuyoruz, sert basketboldan yanayız ama orada böyle bir sertlik yok'' diye konuştu. 
     Efes Pilsen karşısında uzun oyuncularının etkisiz kaldığını kaydeden Lütfi Arıboğan, Naumoski ve Booker'den bekledikleri katkıyı aldıklarını söyledi. 
     Seyircilerin Ahmet Cömert Spor Salonu'nu doldurmasıyla basketbol adına güzel bir ortamın oluştuğunu dile getiren Lütfi Arıboğan, ''Zaten biz bu salonda seyirci sıkıntısı çekmiyoruz. Efes Pilsen maçında da tribünler doldu ve güzel bir maç oldu'' dedi. 
     Arıboğan, ligde şampiyonluk iddialarının devam ettiğini vurgulayarak, ''Lig devam ediyor ve her maçı kazanmayı hedefliyoruz. Bir maç kaybettik diye şampiyonluk iddiamız bitmez'' diyerek sözlerini tamamladı. 

     
</TEXT>
</DOC>
