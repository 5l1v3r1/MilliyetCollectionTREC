<DOC>
<DOCNO> 248779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo27.html </URL>
<DATE> 2004/06/17/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Gaziantepspor sezonu 24 Haziran'da açacak... 
</HEADLINE>
<TEXT>

     Gaziantepspor, yeni sezon hazırlıklarına 24 Haziran'da tesislerinde başlayacak. 
     Teknik Direktör Nurullah Sağlam, AA muhabirine yaptığı açıklamada, yeni sezona yönelik sürdürdükleri çalışma programının netleşmeye başladığını söyledi. 
     Eski ve yeni transfer edilen oyuncuların 23 Haziran'da Celal Doğan Tesisleri'nde biraraya geleceğini, sağlık kontrollerinin ardından 24 Haziran akşamı Celal Doğan Tesisleri'nde ilk çalışmayı yapacaklarını belirten Sağlam, ''Birinci etap çalışma programını kendi tesislerimizde sürdüreceğiz. İlk etap çalışmamız 15 gün sürecek. Fizik kondisyon ağırlıklı bir çalışma programı sürdüreceğiz'' dedi. 
     Sağlam, ikinci etap programının yurtdışında olmasının düşünüldüğünü, geçen yıl kamp yaptıkları Almanya'yı planladıklarını bildirerek, ''Şu anda Almanya kampı ile ilgili çalışmalar yapıyoruz. Geçtiğimiz yıl Almanya kampı mükemmel geçmişti. Eğer bu programı gerçekleştirebilirsek, yabancı takımlarla hazırlık maçları da yapma imkanı elde etmiş olacağız. Kesin program bir-iki gün içinde netleşecek'' diye konuştu. 
     Şu ana kadar transfer komitesi ile birlikte gerçekleştirdikleri transferleri olumlu bulduğunu, gerektiğinde takviyeler yapılabileceğini vurgulayan Sağlam, şöyle devam etti 
     ''Şimdiye kadar izlediğimiz ve mutlaka alınmasını istediğimiz oyuncuların kadroya alınmasını başardık. RC Lens kulübünden transfer etmek istediğimiz Coridon'un transferinde bizden kaynaklanmayan bir pürüz yaşandı. Coridon fiyat artırırken, kulübü ile olan alacağından kaynaklanan bir sorun bulunuyor. Oyuncunun bu sorununu çözmesi ve ilk önce anlaştığımız fiyata gerilemesini bekliyoruz. Görüşmeler şu anda tıkanma noktasına geldi. Gökhan'ın transferinin ardından bu transferden her an vazgeçebiliriz. Ayrıca yeni transfer arayışlarımız da sürüyor.'' Bu arada, Libya Milli Takımı'ndan transfer edilen orta saha oyuncusu Tarek Ettayeb'in Afrika kupası maçları nedeniyle temmuz ayının ilk haftasında Gaziantep'e gelerek resmi sözleşmeyi imzalayacağı, daha sonra kampa katılacağı öğrenildi. 
     
</TEXT>
</DOC>
