<DOC>
<DOCNO> 229837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/oztrak.html </URL>
<DATE> 2004/04/09/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Dış ticaret açığının yapamadığı düzeltmeyi Fransız Bakan yaptı 
</HEADLINE>
<TEXT>

   
   Mart ayı sonunda reel efektif kur endeksleri hem TEFE hem de TÜFE bazında aylık olarak 1995 yılından bu yana en yüksek seviyelerine ulaşmışlar. Bir diğer deyişle paramızın yabancı paralar karşısındaki reel değeri en yüksek düzeyine ulaşmış. Ancak reel efektif kurdaki artışlar yurtiçinde, ticarete konu olan malları üreten sektörlerde, benzer düzeyde bir verimlilik artışı ile desteklenmezse bu aynı zamanda yerli malların yabancı mallara göre pahalanması anlamına da geliyor. 
      
   Dönem sonları itibariyle yıllık ortalama değerler kullanılarak bakıldığında 2003 yılının üçüncü çeyreğinde imalat sanayiinde saat başına işgücü verimliliğindeki yıllık artış yüzde 6 olurken TÜFE ve TEFE bazlı reel efektif kur endekslerindeki artış sırasıyla yüzde 9 ve yüzde 10 seviyesinde gerçekleşmiş. Bu yılın Mart ayı sonunda ise TÜFE ve TEFE bazlı reel efektif kur endekslerindeki yıllık artışlar sırasıyla yüzde 18 ve yüzde 15'e ulaşmış. Bu durum kurdaki gelişmelerin rekabet gücünde azalmaya yol açtığını gösteriyor. 
   Reel kur ve dış ticaret açığı arasındaki ilişkiyi gösteren aşağıdaki grafikte aylar itibariyle 12 aylık dış ticaret açıkları ve reel efektif kurların bir yıllık ortalama endeks değerleri yer alıyor. 
   Dış ticaret açığı hızla artarken TL'nin de hızla değer kazandığı görülüyor. Aslında dalgalı kur rejiminde, böyle bir gelişme ders kitaplarına ters düşüyor. Dış ticaret açığı yükseldikçe artan döviz talebi nedeniyle TL'nin değer kaybetmesi lazım. Ancak sermaye hareketlerinin serbest olduğu bir ortamda döviz arzı sadece dış ticaret veya cari işlemler dengeleri tarafından belirlenmiyor. Sermaye hareketleri, kısa vadede ülkeler arası faiz farklarına ve yatırımcıların bir ülke veya ülke grubu ile ilgili bazen ekonomik parametrelere de bağlı olmayan beklentileri tarafından belirleniyor. Sermaye girişinin cari işlemler açığındaki artışa rağmen döviz arzını artıracak boyutta sürmesi ülkelerin üretim tabanında ciddi sorunlara yol açabiliyor ve uyum çok sert olabiliyor. 
   Ülkemizde özellikle 2003 yılının ikinci yarısından itibaren kurun dış ticaret açıklarına tepki vermediğini görüyoruz. Bunun birkaç nedeni var. Öncelikle uluslararası piyasalarda 2003 yılında çok radikal bir değişim var. Uluslararası yatırımcılar Asya krizinden sonra çekildikleri gelişmekte olan piyasa ekonomilerine hızla dönüyorlar. Türkiye'nin AB üyelik perspektifindeki gelişmeler de yatırımcıların beklentilerini olumlu yönde etkiliyor. Ayrıca 2001 yılından bu yana uygulanan programla kaydedilen gelişmeler de yatırımcıların güvenini artırıyor. Bu gelişmeler dış ticaret açığındaki hızlı artışa rağmen sermaye hareketleri yoluyla döviz arzının hızla artmasına yol açıyor. TL değer kazanmaya devam ediyor. 
   Ancak sermaye girişlerinin hala ağırlıklı olarak kısa vadeli olması da dikkat çekiyor. Kısa vadeli sermaye hareketlerine ve değerli yerli paraya dayanan bir ekonomik oyun çerçevesinin sürdürülebilir olmadığı yakın tarihte hem bizde hem de diğer benzer ülkelerde görüldü. 
   Aslında Paris'te Fransız Dışişleri Bakanı'nın dün yaptığı bir açıklamanın döviz kurlarında ve mali piyasalarda yarattığı dalgalanma ekonominin dışa endeksliliğindeki artışın ve bu tür bir oyunun yaratabileceği kırılganlığın önemli bir göstergesi. 
   Peki uluslararası yatırımcıların bekleyişlerinden kaynaklanan bu sermaye akışı ev sahibi ülke tarafından nasıl kontrol edilir 
   Bankacılık sistemine yönelik açık pozisyon düzenlemeleri sermaye girişlerinin kontrolünde etkili olabiliyor. 
   Bankacılıkla ilgili kurallarda sık değişikliğe gitmek istikrarsızlığa yol açar. Ancak uluslararası konjonktürün elverişli olmadığı bir dönemde krizden çıkış sürecinde yapılmış açık pozisyon düzenlemelerinin normalleşme sağlandıkça, uluslararası konjonktür de dikkate alınarak likit döviz varlıklarının ağırlığını tedricen artıracak şekilde değiştirilmesi ekonomide ve mali sistemde istikrara katkıda bulunacaktır. 
   
      
   
</TEXT>
</DOC>
