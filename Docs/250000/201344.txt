<DOC>
<DOCNO> 201344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun26.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Ne statükodan yanayız, ne de 'ver kurtul'cuyuz" 
</HEADLINE>
<TEXT>

     Başbakan Recep Tayyip Erdoğan, ''Kıbrıs'ta statükodan yana değiliz, 'ver kurtulcu' da olmadık, AB Kıbrıs Rum yönetimini de ikna etmek durumunda'' dedi. 
     Erdoğan, Brüksel'de basına yaptığı açıklamada, Türkiye'nin AB'ye mesajlarının ne olacağının sorulması üzerine, şu anda Kıbrıs'ın, daha önce de söylediği gibi, özellikle siyasi kriterlerle ilgisi olmadığını hep işlediğini, ancak ortada fiili bir durum bulunduğunu da söylediğini bildirdi. 
     Başbakan Erdoğan, ''Bu ilişkiyi de bir tarafa koymak mümkün değil. Bu ilişkiler içinde Kıbrıs Rum yönetiminin de AB tarafından ikna edilip bu konuya olumlu yaklaşımlarının sağlanması lazım'' diye konuştu. 
     Erdoğan, KKTC'ye seçimler öncesinde bazı baskılar olduğunun söylenmesi üzerine şöyle konuştu 
     ''Israrlı olacağımız konu, KKTC'ye gösterilen bu baskının Güney Kıbrıs'a da gösterilmesi. Bunu bir baskı olarak ele almak da yanlış. Arabulucu olacaksak, samimi isek, çözüm arıyorsak şu bilinmelidir Burada iki ayrı din, dil ve kesim var. Bu kabul edilmelidir. İki ayrı ilan edilmiş devlet var. Bunların kabul edilmesinin gereğini hep işledik. Bunu bir tarafa koyamazsınız, görmezlikten gelemezsiniz. Olay Annan planının müzakeresi ise bu müzakereden kaçınılmasından yana olmadığımızı da söyledik. Ama olumlu yanlar var, olumsuz yanlar var. Bunların hepsinin değerlendirilmesi lazım. Ondan sonra da taraflar özveriyle yaklaşmalılar. Ortak bir noktada buluşulması suretiyle bir çözüm sağlanabilir.'' Başbakan Erdoğan, bir soru üzerine de statükoyu hiçbir zaman kabul etmediklerini belirterek, ''Kim statükocuysa kendini burada bir değerlendirmeli. Asla 'ver kurtulcu' da değiliz. Çözümsüzlük çözüm değildir derken, çözüm arama yolunun 'ver kurtul' olmadığını daha önce de söyledik, yine söylüyoruz. Hedef adil ve kalıcı çözüm olmalı'' dedi. 
     
</TEXT>
</DOC>
