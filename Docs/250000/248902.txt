<DOC>
<DOCNO> 248902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/spor/spo04.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Randevu bile vermedi 
</HEADLINE>
<TEXT>


Trabzonspor Başkanı Atay Aktuğ, Tolga'ya göz koyan Shakhtar Donetsk'in Teknik Direktörü Lucescu'ya ümit vermedi, gelmelerini bile istemedi 


3 milyon doları gözden çıkardılar 
İBRAHİM Toraman'ı Beşiktaş'a kaptıran Shakhtar Donetsk Teknik Direktörü Lucescu, Trabzonspor'dan Tolga'ya göz koydu. Ukrayna kulübünün bu futbolcunun transferi için 3 milyon doları gözden çıkardığı öğrenildi. Ancak Şampiyonlar Ligi'nde başarılı olmayı hedefleyen Bordo - Mavililer'de Başkan Atay Aktuğ'un, transfer görüşmesi için randevu bile vermediği ifade edildi. 

Belçikalı Thijs dün geldi 
TRABZONSPOR ile anlaşan Bernd Thijs dün eşi ve menajeri ile birlikte geldi. Thijs'i Trabzon Havaalanı'nda karşılayan Bordo - Mavili taraftarlar, Belçikalı futbolcuyu omuzlarına alarak sevgi gösterisinde bulundu. Kendine gösterilen ilgiden oldukça memnun olan Thijs "Trabzonspor'da başarılı olacağıma inanıyorum. Fizik olarak güçlüyüm. İyi paslar atarım ve zamanlamam iyidir. Frikikten çok gol atarım" diye konuştu. Belçikalı futbolcu, bugün 4 yıllık sözleşmeye imza atacak. 

Yattara korkuttu 

YENİ sezona Gerede'de hazırlanan Trabzonspor'un dünkü idmanında Yattara korkuttu. Bu futbolcunun antrenmana katılmadığını gören Antrenör Orhan Çıkırıkçı telaşlandı. Ancak Yattara'nın odasında uyuyakaldığı ortaya çıktı. Fatih dün takıma katılırken, boğazında iltihaplanma bulunan Hasan Sönmez, Gökdeniz ile birlikte koşu yaptı. 




</TEXT>
</DOC>
