<DOC>
<DOCNO> 248671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun37.html </URL>
<DATE> 2004/06/17/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Sigara her yıl 660 bin AB vatandaşının katili 
</HEADLINE>
<TEXT>

     AB Dönem Başkanı İrlanda'nın Sağlık Bakanı Michael Martin, her yıl AB üyesi ülkelerin vatandaşlarından 660 bininin, tütün tüketiminin yol açtığı hastalıklar nedeniyle hayatını kaybettiğini açıkladı. 
     Martin, Dublin'de yaptığı açıklamada, AB ülkelerinde ölümlerin yüzde 25'inin tütün tüketiminden kaynaklandığını belirterek, ''Tütün tüketimiyle mücadele, halk sağlığının önündeki en önemli engellerden birisi'' dedi. 
     Dünya Sağlık Örgütü DSÖ Bulaşıcı Olmayan Hastalıklar Bölümü Genel Müdür Yardımcısı Dr. Catherine Le Gales-Camus de yaptığı açıklamada, dünya genelinde tütün kullanımından kaynaklanan ölümlerin, gelecek 20 yılda iki katına çıkabileceği ve 9,8 milyona ulaşabileceği uyarısında bulundu. 
     İrlanda'da 3 ay önce Sağlık Bakanı Martin'in girişimiyle işyerleri, bar ve restoranlarda sigara içme yasağı başlatılmıştı. 
     
</TEXT>
</DOC>
