<DOC>
<DOCNO> 235607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy15.html </URL>
<DATE> 2004/04/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
"Hava tahminlerinin dışarıdan satın alınması söz konusu değil" 
</HEADLINE>
<TEXT>

     Devlet Meteoroloji İşleri Genel Müdürü Adnan Ünal, hava tahminlerinin dışarıdan satın alınması gibi bir durumun söz konusu olmadığını ifade ederek, bu iddiaların bilgi eksikliğinden kaynaklandığını söyledi. 
     Ünal, Devlet Meteoroloji İşleri Genel Müdürlüğü'nde düzenlediği basın toplantısında, merkezi İngiltere'de buluna Avrupa Orta Vadeli Hava Tahminleri Merkezi'nin ECMWF tahmininden yararlandıklarını belirtti. 
     ECMWF'den kurumun yaklaşık 30 yıldır faydalandığını belirten Ünal, şunları kaydetti 
     ''Söz konusu merkezin sahip olduğu teknik donanımı tek başına bir ülkenin karşılaması çok zordur. Maliyetler merkeze üye ülkelerin gelir düzeylerine göre paylaşılmaktadır. Biz bu bütçenin yaklaşık yüzde 2'sini karşılıyoruz. Üye ülkeler arasında İngiltere, Fransa, Almanya gibi ülkeler de bulunmaktadır. Kuruluşun amacı, çok pahalı olan sayısal hava tahmin modellerini geliştirmek ve elde edilen ürünleri üye ülkelerin hava tahmini çalışmalarında kullanmalarını sağlamaktır.'' 
     
     HAVA DURUMU TAHMİNİNDE BAŞARILIYIZ 
     Ünal, son haftalarda basında yer alan Devlet Meteoroloji İşleri Genel Müdürlüğü'nü hedef alan haberlerin haksız, yanlış ve taraflı olduğunu savunarak, kurumun hava durumu tahminlerinde son derece başarılı olduğunu, tahmin başarısının yüzde 80-90'lara ulaştığını bildirdi. 
     Kuruma yönelik iddialar arasında, ''Meteorolojik radarlar çalışmıyor veya çalıştırılamıyor'' ifadelerinin de bulunduğunu kaydeden Ünal, meteorolojik radarların kuruluş amacının 1-2 saat süreli hava tahminleri olduğunu söyledi. Ünal, Türkiye'de 4 meteorolojik radar bulunduğunu, bunlardan 3'ünün faal olarak kullanıldığını, birinin arızalı olduğunu ve garanti kapsamında olan bu radarın da Japon firma tarafından tamir sürecinde olduğunu anlattı. 
     Ünal, ''Genel Müdürlükte Meteoroloji Mühendisi çalıştırılmıyor'' iddialarını da ret ederek, mühendis çalıştırdıklarını ancak daha çok teknisyene ihtiyaçları olduğunu, onu da Anadolu Meslek Liseleri'nin Meteoroloji Bölümü'nden sağladıklarını söyledi. 
     Adnan Ünal, genel müdürlüğe alınacak personeli de ÖSYM sınavı aracılığıyla seçtiklerini belirtti. 
     Ünal, söz konusu iddiaları, günlük bir gazetede haftalık hava tahmini yazıları yazan İstanbul Teknik Üniversitesinden bir öğretim üyesinin ortaya attığını ileri sürerek, şunları kaydetti 
     ''Kendisi genel müdürlüğümüze somut bir proje sunmadan bazı yerlerde ve mail yazışmalarında bize bir kaç trilyona danışmanlık yapmak istediğini dile getirmektedir. Kendisi de bu söylediklerini kabul etmelidir. Bize yazılı, sözlü somut bir başvurusu ve sunduğu proje yoktur. Ben kendisi hakkında hukuki süreci başlattım.'' Ünal, toplantıda haftalık hava tahmini hakkında da bilgi verdi. 
     Mart ayında beklenen yağışın alınamadığını hatırlatan Ünal, Bugün ve yarın yurtta yağış beklendiğini, yağışların ve soğuk havanın hafta sonunda yurdu terk edeceğini, hafta başında ise mevsim normallerinin üzerinde sıcaklık yaşanacağını bildirdi. 
     
</TEXT>
</DOC>
