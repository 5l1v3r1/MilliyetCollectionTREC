<DOC>
<DOCNO> 222783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko24.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başesgioğlu Sağlık sigortası yasa tasarısı sonbaharda Meclis'te 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''Genel Sağlık Sigortası Sistemi konusunda hazırlayacağımız yasa tasarısını bu yılın sonbaharında Meclis'e getirmeyi planlıyoruz'' dedi. 
     SSK'ya devredilen Demiryolu Doğum Evi Kadın ve Çocuk Hastalıkları Hastanesi'nin açılışını yapmak üzere Eskişehir'e gelen Başesgioğlu, önce Vali Kadir Çalışıcı'yı ziyaret ederek, kentin sosyo-ekonomik yapısı hakkında bilgi aldı. 
     Başesgioğlu, Vilayet binasında düzenlediği basın toplantısında, SSK'da hasta yoğunluğunu azaltmak için başlatacakları projelerden birinin ''Mesai Sonrası Gönüllü Uygulama'' olduğunu belirterek, söz konusu uygulamanın cumartesi öğleye kadar da dahil olmak üzere SSK hastanelerinde hayata geçirileceğini kaydetti. 
     Bu uygulama ile vatandaşın rahat ortamda sağlık hizmeti alabilmeleri ile hekimlerin daha iyi ortamda çalışmalarına imkan sağlamayı planladıklarını ifade eden Başesgioğlu, bu konudaki çalışmaların tamamlanma aşamasında olduğunu bildirdi. 
     Ankara'da başlattıkları ve diğer illere de yaymayı düşündükleri 24 Saat Açık Eczane Projesi konusundaki çalışmaların devam ettiğini anlatan Başesgioğlu, bu projeyi tüm illere yayıp 24 saat vatandaşların bu nöbetçi eczanelerden ilaçlarını rahatlıkla almalarına imkan vereceklerini bildirdi. 
     SSK hastanelerinde 1 ayı aşan ameliyat randevusu konusunda vatandaşların özel sağlık kuruluşlarındaki cerrahi branşlarda tedavi edilmelerine imkan tanıyacaklarını belirten Başesgioğlu, yakın zamanda SSK'lılara, üniversitelerin tıp fakülteleriyle anlaştıkları paket fiyat çerçevesinde bu hastanelerden yararlanma olanağı sunacaklarını kaydetti. 
     Bu çalışmaların kendilerini, hükümetin nihai hedefi Genel Sağlık Sigortası'na adım adım götürdüğünü ifade eden Başesgioğlu, şöyle konuştu 
     ''Hükümet olarak kararlılığımız, ülkede Genel Sağlık Sigortası'na geçmektir. Genel Sağlık Sigortası tüm nüfusu kapsayan çağdaş bir sistemdir. Bu sistem gerçekleştiğinde hastane ayrımı ortadan kalkacak. Vatandaş, hekim ve hastane seçme özgürlüğüne kavuşacak. 2004 yılı sonbaharında bu konudaki hazırlıkları bitirmiş olacağız. Ve hazırlamış olduğumuz yasa taslağını Meclis'e sunacağız. Bu sisteme geçtikten sonra vatandaşların eşit ve kaliteli sağlık hizmeti almaları konusundaki önemli bir projeyi Türk sağlık sistemine dahil etmiş olacağız.'' 
     
     ''BİRLİK VE BERABERLİK İÇİNDE OLMAMIZ GEREKİYOR'' 

     Toplum ve ülke olarak, birlik ve beraberlik içinde olunması gereken günlerden geçildiğini belirten Başesgioğlu, şöyle devam etti 
     ''Yakın coğrafyamızda yaşanan olaylar bize, devlet ve millet olarak bir ve bütün olmamızı gerektiren günleri göstermektedir. Dünyanın değişik ülkelerinde yaşanan terör olayları, Ortadoğu'da yaşanan olaylar, Irak'ta yaşanan olaylar, aramızdaki ufak tefek meseleleri büyütmeden ülkemizin milli geleceğine yönelik aynı duyguları besleyen, aynı tavırları sergileyen toplum olarak bu süreci geçirmemiz, ülkemizin ve devletimizin geleceği bakımından önem arz etmektedir. Her ne kadar Türkiye şu anda seçim atmosferinde olsa bile, milli davamızda ve politikalarımızda her zaman bir ve beraber olmamız faydalı olacaktır. Umarım tüm siyasi partilerimiz bu duyarlılık içinde olacaklardır.'' 
     
     TÜRKİYE'DE İSTİHDAM 

     Türkiye'de işsizlik oranının 2000 ve 2001'de yaşanan ekonomik krizlerden sonra yüzde 10 seviyelerinde devam ettiğine işaret eden Başesgioğlu, hükümet olarak 2004'ü ''İşsizlikle Mücadele ve İstihdamı Artırma Yılı'' olarak ilan ettiklerini bildirdi. 
     Öncelikle İş Kanunu'nu çıkararak işletmelerin istihdamlarını artırmalarına imkan verdiklerini ifade eden Başesgioğlu, şunları söyledi 
     ''İş-Kur Kanunu çıkararak mesleki eğitime önem veren programları hedef aldık. AB fonundan temin ettiğimiz 40 milyon Euro ile 25 bin gencin mesleki eğitime kavuşturulacağı 350 projeyi gerçekleştirmeyi programımıza aldık. 1 Mart'ta da bu projeye start verdik. Bir ülkede işsizliğin önlenmesindeki en önemli husus ekonomik büyümedir. Bunu gerçekleştiremezseniz işsizliği önlemeniz mümkün değildir. 2 yıldır Türkiye'de yüzde 5'ler seviyesinde büyüme performansı gerçekleşiyor. Ancak, gerek kapasite oranlarındaki artış, gerekse verimlilik dolayısıyla ortaya çıkan bu değer, maalesef işsizliğin azaltılmasına yansımamıştır. Şu anda Türk ekonomisi böyle bir durumla karşı karşıyadır.'' Bu durumun krizlerden sonra iş aleminin iş gücünü kullanma konusunda ihtiyatlı davranmasından kaynaklandığını bildiren Başesgioğlu, şöyle devam etti 
     ''Ülkenin büyüme performansı devam edeceği için işadamlarından yeni istihdam yaratma konusunda daha cesur olmalarını rica ediyoruz. Hükümet olarak işadamlarının istihdam yaratmaları konusundaki gayretlerini destekliyoruz. Bunun yanında Ulusal İstihdam Planı'nı 2005 yılında açıklayacağız. Şu anda AB ile bu konuda ortak çalışmamız var. Bu bize işsizlikle planlı bir şekilde mücadele etme konusunda yol haritası olacaktır. Bunu 2005'te kamuoyuyla paylaşacağız.'' 
     
</TEXT>
</DOC>
