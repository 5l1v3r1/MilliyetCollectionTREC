<DOC>
<DOCNO> 225525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy15.html </URL>
<DATE> 2004/03/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Karayalçın'ın kampanya bütçesi 76 milyar lira... 
</HEADLINE>
<TEXT>

     SHP Genel Saymanı Mehmet Yula, tüm siyasi partilerin Ankara büyükşehir belediye başkan adaylarına kampanya bütçelerini açıklamaları çağrısında bulundu. Yula, partisinin Ankara kampanyasının 76 milyar liralık bir bütçeyle sürdürüldüğünü bildirdi. 
     Mehmet Yula, yaptığı yazılı açıklamada temiz bir belediye yönetimi hedefine ulaşmak için bunun gereklerinin yerine getirilmesini istedi. 
     Başkent Ankara'dan başlayarak şeffaf ve temiz yönetimi Türkiye'ye yaymak gerektiğini ifade eden Yula, Ankara'nın büyükşehir belediye başkan adaylarının kampanya bütçelerini, finansmanlarını ve harcamalarını belgeleriyle kamuoyuna açıklamalarını istedi Partisinin bu seçim döneminde gönüllülüğe dayalı, emek yoğun bir kampanya yürüttüğünü kaydeden Yula, Ankara için bütçelerinin 76 milyar lira olduğunu bildirdi. Mehmet Yula, Demokratik Güçbirliği partilerinin katkılarıyla, Türkiye genelindeki kampanya bütçelerinin ise 310 milyar lira olduğunu açıkladı. 
     Mehmet Yula, tüm partilerin ve adayların kampanya bütçelerini açıklamayı bir görev bilmesi gerektiğini ifade ederek, bu sorumluluktan kaçanların şeffaf ve temiz bir yönetim kuramayacaklarını kaydetti. 
     
</TEXT>
</DOC>
