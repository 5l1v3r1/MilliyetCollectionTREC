<DOC>
<DOCNO> 200531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/yazar/akyol.html </URL>
<DATE> 2003/12/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milliyetçilik ve dil 
</HEADLINE>
<TEXT>

   
   İSTANBUL Bilgi Üniversitesi çok değerli eserler yayımlıyor. Son olarak Hüseyin Sadoğlu'nun doktora tezi olan "Türkiye'de Ulusçuluk ve Dil Politikaları" yayımlandı. 
   Dr. Sadoğlu ilk bölümde tarihi ve sosyolojik boyutlarıyla "uluslaşma" sürecini, bunun İngiliz, Fransız, Alman ve İtalyan versiyonlarını anlatıyor Klasik din ve bilim dili olan Latince'den bizde Arapça 'halkın dili'ne geçiş, bu şekilde "milli edebi dil"in oluşması, bunda matbaa, gazete, eğitim ve ekonomik pazar gibi faktörlerin rolü... Bu sürecin eseri ve 'müessir'i olarak milli devlet, ya da ulus devlet kurumu, vatandaşlık kavramı... Sf. 3 vd. 
   1789'da Fransa'da 6 milyon kişi Fransızca bilmiyor, değişik lehçeler veya etnik diller konuşuyor. Sf. 29 O yıllarda Fransa'nın nüfusu 18 - 20 milyon. 
   Zamanla, milli eğitim politikası, matbaa ve ekonomik pazar bölünmez "Fransız milleti"ni yaratıyor. 
   
   BİZDE Tanzimat'la beraber basının ve eğitimle birlikte, "dil sorunu" da fark ediliyor. Abdülhamid, Türkçeciliği destekliyor, hatta Latin harflerini bile düşünüyor Sf. 95, 215 
   Namık Kemal, "Türkçemizin, elifbası olmayan Arnavutça ve Lazca'yı bile unutturamadı" diye yakınıyor. Sf. 47 
   Öte yandan, Rumlar ve Ermeniler arasında okuryazarlık çok yüksek, Türklerde düşük. Batıcı Osmanlı aydınları bunun sebebini Arap harflerinin zorluğuna bağlıyor. Sf. 220 
   1928'de Latin harflerini almamızın sebebi, hem Batı medeniyetine girmekti, hem Latin harflerinin daha kolay olmasıydı. "Bütün cehaletimiz Arap harflerinden geliyor" idi. Atatürk, köyde kentte Türk vatandaşlarının yeni harfleri ne kadar kolay öğrendiğinin "güneş gibi ortaya çıktığını" söylüyor, iki yılda herkesin okuryazar olacağını umuyordu. Sf. 226 vd. 
   Halbuki mesele sadece harfler değildi. Okuryazarlığa ihtiyaç yaratacak ticari gelişme, yani "milli pazarın oluşumu" yetersizdi. Osmanlı'da Rumlarla Ermenilerin daha çok okuryazar olmasının sebebi de, erken 'burjuvalaşmış' olmalarıydı. Arnavutların aksine, Türklerle yoğun ilişkiler içinde oldukları için de Türkçeyi çok iyi öğrenmişlerdi. 
   
   DİL DEVRİMİ kitapta iyi incelenmiş. 
   Tanzimat'la başlayan doğal ve gerekli 'sadeleşme' uydurmacılığa dönüşüyor. Mesela "Kemalizm"e "Kamalizm" diyorlar. Kendi aralarında bile birbirlerini anlayamıyorlar artık. Sf. 252 
   Çıkmazı gören Atatürk diyor ki 
   "İki şeyde inkılap olmaz, dilde ve musikide..." Sf. 251 
   "Güneş Dil Teorisi"nin bilimsel değeri yok, ama bütün dillerin Türkçeden çıktığını söyleyerek, dilimizdeki yabancı kökenli kelimelere 'siyasi' meşruluk kazandırıyor. Dil Kurumu'nuun başına, uydurmacılığa karşı olan Hüseyin Cahit getiriliyor. Atatürk normal Türkçeyle konuşuyor artık. Bkz. Sf 246 vd. 
   Dr. Sadoğlu, çok önemli bir eksiğimize dikkat çekiyor Bir "yaratılış destanı olarak nitelenen Kurtuluş Savaşı'nın bile yeterince romantize edilememesi..." Sf. 203 
   Yaptığımız destanı neden yazamadık 'Kültür buhranı'mızın bu dev sorununu Dr. Sadoğlu çok iyi analiz ediyor. 
   Eseri için kendisini kutluyorum. 
   
      
   
   
</TEXT>
</DOC>
