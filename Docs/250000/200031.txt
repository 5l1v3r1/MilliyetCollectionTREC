<DOC>
<DOCNO> 200031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo16.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da yılın maçı Barcelona-Real Madrid... Rüştü 11'de 
</HEADLINE>
<TEXT>

     İspanya Birinci Futbol Ligi'nde sezonun maçı yarın akşam FC Barcelona ile Real Madrid arasında yapılırken, FC Barcelona'da kaleci Rüştü Reçber'in ilk 11'de forma giyme olasılığı bulunuyor. 
     Ligde lider durumda bulunan yıldızlar topluluğu Real Madrid tam kadro olarak deplasmana giderken, Katalan takımında sakatlığı süren Brezilyalı Ronaldinho'nun yer almayacağı açıklandı. 
     Kluivert ile tek forvet oynaması beklenen FC Barcelona'da, teknik direktör Frank Rijkaard'ın kaleci değişikliğine gidebileceği ve Rüştü'ye ilk 11'de şans verebileceği iddia ediliyor. 
     3 Aralık'ta Malaga'ya 5-1 yenilen FC Barcelona'da, kaleci Victor Valdes'in durumu bazı İspanyol gazetelerinde tartışılıyor. As Gazetesi, bugünkü haberinde Rijkaard'ın, ''Kaleci değişikliğine git ve Rüştü'yü oynat'' biçiminde birçok tavsiye aldığını ve Türk kaleciyi sürekli ilk 11'de oynatmayı düşündüğünü yazdı. Diğer İspanyol gazeteleri ise Valdes'in yerini Real Madrid maçında da koruyacağını savundular. 
     Bu arada hafta içinde yapılan Atletico Madrid maçının 14. saniyesinde gol atarak Madrid derbilerinin en hızlı golünü kaydeden Ronaldo, basındaki demecinde ''Barcelona'ya çok rahat gidiyorum çünkü düşmanım yok'' dedi. Nou Camp Stadı'nda yarın TSİ 21.30'da başlayacak olan maçta Real Madrid'ten Ronaldo, Figo ve Roberto Carlos'un, Nike firmasının ürettiği 169 gram ağırlığındaki özel kramponları giyecekleri bildirildi. 
     Öte yandan 10 Aralık'ta Avrupa Şampiyonlar Ligi maçında Galatasaray'ın rakibi olan Real Sociedad ise yarın sahasında Real Betis Sevilla'yı ağırlayacak. Bask bölgesinin gazetesi Diariovasco, Real Sociedad-Galatasaray maçını ön plana çıkardığı haberinde, ''Real Sociedad, geçen salı Valencia ile berabere kalması ve Galatasaray'ın zaferinden sonra çok önemli bir 5 güne giriyor. Galatasaray ile ya Avrupa Şampiyonlar Ligi'ne devam etme ya da UEFA Kupası'na katılmak için oynayacak. Avrupa Şampiyonlar Ligi için 1 puan yeterli. Eğer futbol bir ruh durumuysa, Türkler Juventus'u bozguna uğrattıktan sonra Anoeta Stadı'na daha büyümüş olarak gelecekler'' yorumunda bulundu. 
     
</TEXT>
</DOC>
