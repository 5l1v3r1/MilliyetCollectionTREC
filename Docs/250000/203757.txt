<DOC>
<DOCNO> 203757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo25.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter yerle bir, Emre su yüzünde kaldı... 
</HEADLINE>
<TEXT>

     İtalya Serie A 'da FC İnter, Roma Olimpiyat Stadı'nda dün gece yapılan karşılaşmada, ev sahibi SS Lazio'ya 2-1 yenilerek ikincilik şansını kaçırdı. 
     Türk lejyonerler Emre Belözoğlu ve Okan Buruk'un da forma giydiği FC İnter'in yenilgisi, en çok lider AS Roma'ya yaradı. Şampiyonluktaki rakipleriyle arayı açan AS Roma, 14. hafta maçlarının tamamlanmasının ardından, 36 puanla Serie A 'da ilk sıradaki yerini korudu. AS Roma'yı 30'ar puanla ve birer maç eksikle AC Milan ile FC Juventus izliyor. 
     Olimpiyat Stadı'ndaki karşılaşmada ilk gol 30. dakikada Vieri'den gelirken, ev sahibi Lazio beraberliği Corradi ile 42. dakikada yakaladı. 68. dakikada kırmızı kart gören Arjantinli Almeyda, FC İnter'in 10 kişi kalmasına neden oldu. Skoru belirleyen ve gök-mavililere galibiyeti getiren gol ise Zauri'nin ayağından geldi. 
     Corriere dello Sport bugünkü manşet haberinde ''Harika Lazio'' başlığını kullandı. Gazete, ''Vieri, siyah-mavilileri avantajlı konuma geçirdi. Corrari durumu eşitledi ve son anda mührü basan oyuncu ise Zauri oldu. Almeyda oyundan atıldı'' yorumunu yaptı. Tuttosport gazetesi ise, ''İnter nakavt. Lazio da Roma'ya yardımcı oldu'' manşetini attı. 
     
     BASINDA EMRE VE OKAN 

     SS Lazio'yla oynanan karşılaşmada FC İnter'in ilk 11'deki oyuncularıdan Emre Belözoğlu 90 dakika forma şansı bulurken, Okan Buruk da maçın son 17 dakikasında sahada yer aldı. İtalyan basınındaki değerlendirmelerde, Emre'ye verilen notun 5,5 ile 6 arasında olduğu görüldü. 
     La Gazzetta dello Sport, Emre'nin performansını, ''Kelle koltukta mücadele etti ve de su yüzünde kalmayı başardı'' cümlesiyle özetledi. Corriere dello Sport değerlendirmesinde şu ifadelere yer verdi ''Emre, büyük bir disiplinli taktikle, oyundaki mekanizmaları harekete geçirmekle yetinmeyip, savunmada da yararlı işler yaptı.'' Emre'ye 5,5 veren Tuttosport gazetesi ise, ''Bir yıl önceki 3-3'lük nefis karşılaşmada uzaktan çektiği şutlarla fileleri iki kez havalandıran ve Lazio'nun halen unutamadığı gollerin sahibi büyük kahraman, bu kez kendini yeteri kadar gösteremedi. Sürekli karşısına çıkan Albertini ve Stankoviç'i aşabilecek durumda değildi'' diye yazdı. 
     Tuttosport gazetesi, ''Almeyda çıktıktan sonra, orta alanda savunmayı korumaya çalıştı'' dediği Okan Buruk'a da 5,5 verdi. La Gazzetta dello Sport ve Corriere dello Sport gazeteleri ise 73. dakikadan itibaren Pasquale'nin yerine oyuna giren Okan hakkında herhangi bir değerlendirmeye yer vermediler. 
     
</TEXT>
</DOC>
