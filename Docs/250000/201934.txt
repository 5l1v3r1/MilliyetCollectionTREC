<DOC>
<DOCNO> 201934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/spor/spo01.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıllar başka yerde 
</HEADLINE>
<TEXT>

   Teknik Direktör Lucescu, hak etmedikleri bir Chelsea hezimetinin ardından futbolcuları lige zor hazırladığını söyledi, yaptığı değişikliklerle ikinci yarıda sonuca gittiklerini belirtti 
      ORHAN YILDIRIM 

   
   'Tahmin etmiştim' 
   BEŞİKTAŞ Teknik Direktörü Lucescu, Akçaabat Sebat maçının zor geçeceğini tahmin ettiğini söyledi, ikinci yarıda akıllı iki gol atıp galibiyete ulaştıklarını belirtti. Hak edilmemiş bir kayıptan sonra, hak ederek üç puanı aldıklarını vurgulayan Rumen hoca, "Oyuncuların kafalarını lige hazırlamak zor oldu. Akılları başka yerlerdeydi. Cordoba'nın yaptığı hatayı gördünüz" dedi. 
   
   'Rakip cesaretlendi' 
   YENİLEN golün tüm takımı etkilediğini vurgulayan Lucescu, "Rakip cesaretlendi. Akıllı ve agresif oynayıp herşeylerini ortaya koydular. Ancak fizik güçlere yettiği sürece bunu yaptılar" diye konuştu. İkinci yarıda Kaan ve İbrahim ile oyunu kenarlara yaydığını belirten Beşiktaş çalıştırıcısı, "Öne geçince de bir rahatlama meydana geldi. Yorgunluktan da mental olarak gevşeme yaşandı" yorumunu yaptı. 
   
   Birinci'nin ilk yenilgisi    AKÇAABAT Sebat'ın başında ilk mağlubiyetini alan Teknik Direktör Mehmet Birinci, maça iyi başladıklarını ama devam ettiremediklerini söyledi. Birinci, "Beşiktaş çok güçlü ve Şampiyonlar Ligi'nden gelen bir takım. İkinci yarı iki golü yiyerek oyundan düştük. Buna rağmen maç berabere de bitebilirdi, daha fazla fark da yiyebilirdik" dedi. 
   
   Göze batanlar    CORDOBA Yaptığı hata ona hiç yakışmadı. Kritik maçlarda, bu tür risklere girmek, tecrübeli bir kalecinin yapacağı iş değil. 
   ZAGO Zor maçta savunmayı ayakta tutan, toparlayan isimdi. Bu alanda hem iyi savaştı, hem de sık sık ileri çıkarak ofansa destek verdi. 
   GİUNTİ 90 dakika sahada basmadık yer bırakmadı. Orta sahayı mükemmel kullandı. İsabetli paslarıyla takımın hücum gücünü artırdı. 
   OKAN KOÇ Oyunda kaldığı süre içinde fazla sırıtmadı. Sağ kanat bindirmelerinde etkili olamadı. Beklenen üretkenlikte değildi. 
   SERDAR İlk yarıda sol kulvarda inanılmaz kötüydü. Orta dahi yapamadı. İkinci yarıda ofansta oynadı ve Kartal'ı ipten aldı. 
   SELAHATTİN Önemli fırsatlar yakalamasına karşın, son vuruşlarda şanssızdı. Dikkatli olsa takımı puan alabilirdi. 
   MAREK Sebatspor'un en iyi isimlerindendi. Defansta çok savaştı. Orta alanda da hatasız oynayarak, kalitesini ispatladı. 
   
   'Beşiktaş'ı seçmezdim'    UEFA Kupası'nda Kartal ile eşleşen Valencia'nın Başkanı Jaime Orti Ruiz, "Elimde olsaydı, Beşiktaş'ı seçmezdim" sözleriyle dile getirdi. Siyah - Beyazlılar'ın önemli bir rakip olduğunu ifade eden Ruiz, "Kesinlikle eşleşebileceğimiz en iyi ekip değildi, ama turu geçmek için mücadele etmek zorundayız" dedi. 
   
   'Valencia en kötüyü çekti'    UEFA Kupası'ndaki kurayı değerlendiren İspanyol gazeteleri, Beşiktaş'ı ciddi bir rakip olarak nitelendirdi. "Valencia, olabilecek en kötü takımı çekti" diye yazan As Gazetesi, Siyah - Beyazlılar'ın sahasının kapanabileceğini de yazdı. Marca da, "Türk şampiyon, gerçek bir güç. Şu anda Türkiye'nin en iyi takımı olan Beşiktaş'ın her alanda önemli silahları var" ifadesini kullandı. 
   
   Kartal'a ceza yolda    ŞAMPİYONLAR Ligi'ndeki son maçını Chelsea ile Almanya'da oynayan Beşiktaş, taraftarlarının taşkınlığı nedeniyle UEFA Disiplin Kurulu'na sevk edildi. İkinci yarının hemen başında atılan konfetilerin, uyarılara rağmen devam etmesinin hakem ve gözlemci raporlarında yer aldığı, bu nedenle ceza gelebileceği vurgulandı. 
   
   Maçtan Notlar    'Golcülüğü hatırladım' 
   SİYAH-Beyazlılar'a galibiyet golünü getiren Serdar Topraktepe, havaalanında tebrikleri kabul etti. İkinci yarıda forvete alındığı için mutlu olan Beşiktaşlı futbolcu, "Hocam bunu söylediğinde çok sevindim. Haftalardır takımdan uzaktım. Biraz çabaladım ama daha sonra golcülüğümü hatırladım" diye konuştu. 
   
   Luce şaşırdı 
   AVNİ Aker Stadı'nın tribünleri, Beşiktaş çalıştırıcısı Lucescu'yu şaşırttı. Maçtan bir saat önce eskort ordusuyla maça gelen Siyah - Beyazlılar'da teknik heyet ve futbolcular zemini kontrol etmek için sahaya çıktı. Yaklaşık 5 bin taraftarı tribünlerde gören Lucescu şaşırarak, "Trabzonlular nerede, stat neden bu kadar boş " diye sordu. 
   
   Üçüncü randevu 
   AKÇAABAT Sebat, Beşiktaş ile tarihinde üçüncü kez karşılaştı. Ligde ilk kez birbirleriyle oynayan takımlar, 1976-77 sezonunda Türkiye Kupası'nda eşleşmiş, Kartal, Trabzon ekibini 1 - 0 ve 0 - 0'lık skorlarla elemişti. 
   
   Kötü hediye 
   EMRE Aşık dün 31. yaşına bastı. Tecrübeli oyuncu için kamp yapılan Maçka'daki Sümela Otel'de pasta kesilip kutlama partisi yapıldı. Ancak Siyah - Beyazlı futbolcu, Lucescu'dan kötü bir doğum günü hediyesi aldı ve yedekte kaldı. 
   
   Kadro son anda belli oldu 
   LUCESCU, Sergen, Pancu, İlhan ve Ahmet Dursun gibi futbolcularının yokluğunda kadrosunu son anda belirledi. Sakat oyuncularının fazlalığı nedeniyle on bir kurmakta zorlanan Rumen teknik adam, Serdar Topraktepe, Sinan, Ahmed Hassan ve Ahmet Yıldırım gibi isimlere yer verdi. Sakat olmasına rağmen takımla birlikte Trabzon'a gitmek isteyen Daniel Pancu, karşılaşmayı tribünden izledi. 
   
   Sebat, PAF ile güldü 
   BEŞİKTAŞ PAF takımı, Akçaabat Sebat'ın gençlerine 2-1 yenildi. Geçen yılki performanslarından oldukça uzak görünen Siyah-Beyazlılar, Karadeniz ekibine mağlup olarak bu sezonki ikinci yenilgisini aldı. 
   
   
</TEXT>
</DOC>
