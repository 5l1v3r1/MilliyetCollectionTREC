<DOC>
<DOCNO> 226216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun02.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence sanıkları faturayla aranıyor 
</HEADLINE>
<TEXT>

   Birtan Altınbaş davasında yargılanan ancak bulunamadığı için ana dava dosyasından ayrılan sanık Baştan'ın adresi, elektrik idaresine sorulacak 
      GÖKÇER TAHİNCİOĞLU Ankara 
   
   Hacettepe Üniversitesi öğrencisi Birtan Altınbaş'ı 1991'de işkenceyle öldürdüğü gerekçesiyle yargılanan ve bugüne kadar bulunamadığı için davası önceki gün sonuçlanan ana dava dosyasından ayrılan sanığın adresi elektrik ve sular idaresine sorulacak. 
   Ankara 2. Ağır Ceza Mahkemesi, Yargıtay'dan dönen ilk kararını verdiği dönemde 1998'den bu yana bulunamayan, emekli polis 2 sanığın dosyasını ayırdı. Altınbaş ailesinin avukatları, polisin tüm aramalara rağmen bulamadığı sanıklar Naip Kılıç ve Ahmet Baştan'ın adreslerini Emekli Sandığı'ndan sordu, ancak buradan alınan adreslere yapılan tebligatlardan sonuç alınamadı. Mahkeme, bunun üzerine 2000'de iki sanık için gıyabi tutuklama kararı verdi. 
   Naip Kılıç, Aralık 2002'de başka bir suçtan yakalandı. Bulunamadığı bildirilen ve avukatların verdiği İstanbul'daki adresinde ortaya çıkan Kılıç, ifadesi alındıktan sonra serbest bırakıldı. 
   Ahmet Baştan için de 2000'de Sincan'daki adresine yapılan tebligata, "Tatile çıkmış, evde yok" daha sonra yapılan tebligatlara da "Bu adreste tanınmıyor" yanıtı verildi. 
   Mahkeme, önceki günkü duruşmada avukatların talebi üzerine Baştan'ın elektrik ve sular idarelerine abone olup olmadığının sorulmasına aboneyse, adresinin bildirilmesine karar verdi. Mahkeme, Baştan'ın ayrıca Türk Telekom, Aycell, Turkcell ve Telsim'de kaydı olup olmadığının da sorulmasını kararlaştırdı. Baştan ortaya çıkarsa, 2 sanıklı dosya da karara bağlanabilecek. 
   
   Ailesi cezayı az buldu 
   Birtan Altınbaş'ın abisi Bilgin Altınbaş ise, "4 yıl 5 ay 10'ar günlük hapis cezaları vicdanları rahatlatmadı. Kardeşimin ölümünün bedeli bu olmamalıydı" diye konuştu 
   
   
   
</TEXT>
</DOC>
