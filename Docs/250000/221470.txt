<DOC>
<DOCNO> 221470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun06.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamoda'ki Tük tutsağın annesinden Bush'a çağrı... 
</HEADLINE>
<TEXT>

     Küba'daki Guantanamo üssünde Amerikan kuvvetlerinin elinde tutsak bulunan Murat Kurnaz'ın annesi Rabiye Kurnaz, Başkan George Bush ve Amerikan hükümetine çağrıda bulunarak, ''varsa oğlu hakkındaki suçlamaları açıklamalarını, aksi takdirde serbest bırakmalarını'' istedi. 
     Rabiye Kurnaz, Guantanamo üssünde tutuklu bulunan diğer yabancı esirlerden bazılarının yakınlarıyla birlikte BM'de düzenlenen bir basın toplantısına katıldı. 
     Basın toplantısında, tutsak yakınları BM'den de, ABD nezdinde girişimde bulunarak tutuklular hakkındaki suçlamaların açıklanmasını ya da salıverilmelerini sağlamasını istediler. 
     Murat Kurnaz'ın annesi Rabiye Kurnaz, Almanya'nın Bremen kentinde yaşıyor. Bayan Kurnaz ve diğer tutsak yakınları, beraberlerinde avukatları olduğu halde Londra ve Washington DC'de düzenlenen toplantılara katıldıktan sonra New York'a gelerek BM'de basın toplantısı düzenlediler. 
     Yanında avukatı Bernhard Docke olduğu halde basın toplantısına katılan Rabiye Kurnaz, ''Bundan 2 yıl önce tutuklandığından bu yana oğlu Murat'la bir kez bile konuşamadığını'' söylerken gözyaşlarına engel olamadı. 
     Başkan Bush'a, esirlerin kendi ülkelerinde yargılanmak üzere bırakılmaları çağrısı yapan tutsak yakınları, ''esirlerin, hiçbir yargılama yapılmaksızın süresiz tutulmalarının akıl sağlıklarını tehlikeye attığını'' ifade ettiler. 
     BM'deki basın toplantısına Rabiye Kurnaz'ın yanı sıra Guantanamo üssünde tutulan Fransız ve İngiliz 2 esirin yakınları da avukatlarıyla birlikte katıldılar. 
     Tutsak yakınları açıklamalarında ''Guantanamo üssündeki kampta bulunanların yabancı düşman savaşçılar olarak nitelendirildiklerini, hayvanlar gibi ufacık hücrelerde tutulduklarını, doğru dürüst uyumalarına bile izin verilmediğini ve kendilerine hangi suçtan dolayı tutuldukları konusunda açıklama yapılmadığını'' öne sürdüler. 
     Guantanamo Bay'de yaklaşık 640 tutsak bulunduğu sanılıyor. Şimdiye kadar bunlardan 88'i serbest bırakıldı, 10-15 kadarıysa cezalarını çekmek üzere ülkelerine iade edildi. 
     Uluslararası insan hakları kuruluşları da tutsakların serbest bırakılmalarını ya da kendilerine ne yapılacağının açıklanmasını talep ettiler. 
     Tutsaklardan bazılarının ruh sağlıklarının bozulduğu ve intihara teşebbüs ettikleri de çeşitli kaynaklar tarafından ifade edildi. 
     
</TEXT>
</DOC>
