<DOC>
<DOCNO> 209983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur33.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de çiğ köfte yediği için hastalanan C.T'den şok açıklamalar 
</HEADLINE>
<TEXT>

     İzmir'de, trişinellozis ön tanısıyla takibe alınan hasta C.T, kendilerinden günde 15 adet kortizon hapı içmelerinin istendiğini belirterek, ''Tanının kesin olmamasına rağmen kortizon hapı verilmesine kaygıyla bakıyoruz'' dedi. 
     AA muhabirinin görüştüğü C.T, Bahçelievler semtindeki büfeden yılbaşı gecesi çiğ köfte alarak yediklerini, 10 gün sonra, eşi ve annesinde farklı bulgular oluştuğunu belirtti. Trişinellozis olayının ortaya çıkmasının ardından Dokuz Eylül Üniversitesi Hastanesi'ne başvurdukları belirten C.T, kan testi sonucunda eşi, annesi ve kendisine ''trişinellozis öntanısı'' konulduğunu anlattı. 
     C.T. şunları söyledi 
     ''Sağlık görevlileri, 5 yaşındaki oğluma da kan testi yapmak ve hastalığı taşıyıp taşımadığını belirlemek istediklerini söylediler. Bize de kortizon hapı yazarak, günde 3 kez 5'er adetten olmak üzere toplam 15 adet bu hapı içmemizi istediler. Tanının kesin olmamasına rağmen, özellikle çocuklarda yan etkilere yol açabilecek kortizon hapı verilmesine kaygıyla bakıyoruz. Bu ilaçları bir hafta kullanmamızı ve sonra hastaneye tekrar gelmemizi istediler. Eşim, özellikle geceleri yoğun eklem ağrıları çekiyor ve acı içinde kıvranıyor. Tedavisinin hastanede yapılmasını istiyoruz, fakat olumlu bir cevap alamadık.'' SSK'lı olduklarını, fakat bu rahatsızlıkla ilgili bir merkez kurulduğu gerekçesiyle gönderildikleri Dokuz Eylül Üniversitesi'nde tetkikler için kişi başına 50 milyon lira para alındığını öne süren C.T, bu uygulamayı eleştirdi ve tetkik ile tedavi ücretleri konusunda vatandaşlara yardımcı olunmasını istedi. 
     İl Sağlık Müdürlüğü yetkilileriyse maddi gücü olmayan kişilere, hastalıkla ilgili tetkik ve tedavi masrafları konusunda Sosyal Yardımlaşma ve Dayanışma Vakfı aracılığıyla yardım verildiğini, bundan faydalanmak isteyenlerin kaymakamlıklara başvurabileceklerini belirtti. 
     
</TEXT>
</DOC>
