<DOC>
<DOCNO> 201021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/siyaset/siy01.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ilımlı Müslüman' okuluna girdik 
</HEADLINE>
<TEXT>

   30 Türk öğrencinin de eğitim gördüğü Ebun Nur İslam Enstitüsü'nün yöneticileri, "Teröre karşıyız. Biz ılımlı Müslüman yetiştiriyoruz" diyor 
      Pınar Aktaş 

   
   İstanbul'daki bombalı saldırılarla bağlantıları olduğu gerekçesiyle Suriye'de gözaltına alınarak Türkiye'ye iade edilen, sonra serbest bırakılan 20 kişiden 7'sinin eğitim gördüğü Şam'daki Ebun Nur, diğer adıyla Şeyh Ahmed Kuftaro İslam Enstitüsü'ne girdik. Okulda, 30'un üzerinde Türk öğrenci var. Okul yöneticileri, "hedeflerinin ılımlı Müslüman yetiştirmek" olduğunu vurguluyor.. 
   
   Bir bakanlığa bağlı değil 
   İstanbul'daki patlamaların ardından teröristlerle bağlantılı oldukları gerekçesiyle Suriye'den Türkiye'ye teslim edilen H.G. 20 , E.K.G. 14 , E.N.H 15 , A.K 15 , E.A 18 , M.K. 16 adlı kız öğrencilerle M.N.K. 17 adlı erkek öğrenci burada eğitim görüyor. Okul, 18 yaşındaki öğrencilerin sadece dil kursu için Ebun Nur'da bulunduklarını söylüyor. 
   Ebun Nur herhangi bir bakanlığa bağlı değil, özel statülü. Ancak devlet denetimi altında. Okul, Şam'ın Rukneddin semtinde, apartman binalarının arasında. 
   
   Dil eğitimi de veriliyor 
   Ebun Nur'da okumak masrafsız. Yabancı öğrenciler yıllık 100 - 150 dolar karşılığında okulda eğitim alabiliyorlar. Bazıları ekstra ücret vererek, okul yatakhanesinden de yararlanıyor. Bazıları ise, okul yakınında kiraladıkları evlerde konaklıyor. Okul, Suriyeli tüccarların bağışlarıyla ayakta duruyor. 
   Ebun Nur yöneticilerinin bize gezdirdiği ve sadece Suriyeli genç kızların okuduğu orta ve lise bölümünde 500 öğrenci bulunuyor. 18 yaşın altındaki kızlar İngilizce ve Fransızca da öğreniyor. Okul sabah 07.30'dan öğlen 13.30'a kadar devam ediyor. Öğleden sonra ise, fakülte eğitimi gören genç kızlar onların yerini alıyor. Kuran öğrenimi okuma tecvit , tefsir ve ezberleme olmak üzere üç bölüm halinde yapılıyor. 
   
   
   
</TEXT>
</DOC>
