<DOC>
<DOCNO> 219028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo37.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Giunti Valencia maçında oynayabilecek... 
</HEADLINE>
<TEXT>

     Valencia ile oynanacak UEFA Kupası 3. tur rövanş maçı öncesi, Beşiktaş'a, Federico Giunti'den sevindirici haber geldi. 
     Uzun süredir sakatlığı nedeniyle takımdan ayrı kalan İtalyan futbolcunun, bugün çekilen kontrol amaçlı MR'ının incelenmesinin ardından, Valencia maçında forma giyebileceği açıklandı. 
     Kulüp Doktoru Ayhan Optur, Giunti'nin tıbbi açıdan herhangi bir sorununun kalmadığını kaydederek, ''90 dakika olmasa da belli bir süre oynayabilir. Bu konuda gerekli raporu teknik heyete verdik'' dedi. 
     Bu arada, İstanbulspor maçında ayak bileğinden sakatlanan ve sarı kart cezası nedeniyle Valencia maçında forma giyemeyecek olan Emre Aşık'ın, hafta sonundaki Trabzonspor karşılaşmasında da oynamasının zor olduğu kaydedildi. 
     Optur, bugün MR'ı çekilen Emre'nin tedavisine başladıklarını belirterek, ''Hafta sonuna kadar durumuna bakacağız. Ancak, ayak bileğinde burkulma var ve Trabzonspor karşısında oynaması zor gözüküyor'' diye konuştu. 
     
</TEXT>
</DOC>
