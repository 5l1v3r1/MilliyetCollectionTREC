<DOC>
<DOCNO> 234851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun52.html </URL>
<DATE> 2004/04/26/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
RAI'de yönetim kavgası sürüyor... 
</HEADLINE>
<TEXT>

     İtalya'nın devlet televizyonu RAI'de Başkan Lucia Annunziata ile Genel Müdür Flavio Cattaneo arasındaki polemik söz düellosuna dönüştü. 
     Annunziata, Genel Müdür Cattaneo'nun hakaret ve tehditlerine maruz kaldığını ileri sürerek, Mazzini Caddesi'ndeki makam odasına gitmeme kararı aldığını duyurdu. 
     Cattaneo ise tehdit suçlamalarını reddederek, yönetim kurulu huzurunda durumu aydınlığa kavuşturucu bir toplantı yapmaya hazır olduğunu belirtti. 
     RAI Başkanı Lucia Annunziata, Cattaneo'ya yazdığı mektupta, ''Aldığım tehditler akabinde, RAI'deki garantör başkanlık görevime dur deme zamanı geldiğine inanıyorum. Durumu sizlerin ve yönetimin bilgilerine sunar, tüm bunlara neden katlanmam gerektiğini bu ülkeden bir yetkili çıkıp bana izah edinceye kadar da geri dönmeyi düşünmediğimi belirtmek isterim'' dedi. 
     Basına dağıtılan mektupta Başkan Annunziata, Genel Müdür Cattaneo'ya kendisi hakkında telefon görüşmesinde sarf ettiği hakaretleri de tırnak içinde hatırlatması dikkati çekti. Cattaneo'nun kendisine, ''Sen benim sinirlendiğimde neler yapabileceğimi henüz görmedin'' gibi hakaretler ve tehditler yağdırdığını ileri süren Annunziata, bu koşullar altında makam odasında oturmak gibi bir niyeti bulunmadığını belirtti. 
     Genel Müdür Cattaneo'nun ise Annunziata'ya yazdığı cevabi mektupta, suçlamaları reddettiği öğrenildi. 
     Annunziata'yı provokasyonlara devam etmekle suçlayan Cattaneo'nun, ''Sayın Başkan, sizleri tehdit etmiş değilim. Sadece sinirli bir şekilde konuşmak zorunda kaldım. Bir yıldan beri benimle basındaki beyanatlarınız aracılığıyla konuşuyorsunuz. Bu son davranışınızı da, benim idarecilik yeteneğimi tartışmalı hale getirme adına yaptığınız bir provakasyon olarak görüyorum. Yönetim kurulu ve sendika yetkilileri huzurunda durumu aydınlatıcı bir toplantı yapmaya hazır olduğumu belirtirim'' dediği belirtildi. 
     
</TEXT>
</DOC>
