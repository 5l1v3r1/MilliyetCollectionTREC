<DOC>
<DOCNO> 212718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko10.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güler, Bakü-Tiflis-Ceyhan'a yarın imza atacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Bakü-Tiflis-Ceyhan ham petrol boru hattı projesinin BTC finansman temini sonrası ile ilgili nihai anlaşmayı imzalamak üzere Bakü'ye gitti. 
     Azerbaycan Cumhurbaşkanı İlham Aliyev'in davetlisi olarak bugün Bakü'ye hareket eden Bakan Güler ve beraberindeki heyet, yarın düzenlenecek imza törenine katılacaklar. 
     Enerji ve Tabii Kaynaklar Bakanlığı'ndan yapılan yazılı açıklamada, proje finansman planına göre, proje maliyetinin yüzde 70'inin uluslararası finans kuruluşlarından, geriye kalan yüzde 30'unun ise şirketlerin öz kaynaklarından karşılanacağı hatırlatıldı. 
     Açıklamaya göre, anlaşmayla Dünya Bankası, IFC, ABD Eximbank ve EBRD'nin de aralarında bulunduğu yaklaşık 20 uluslararası kredi kuruluşu, BTC projesine kredi onaylarını verecek. 
     Söz konusu kredi işleminin sonlanması üzerine, Türkiye tarafından, ev sahipliği sıfatı ile hükümetin yüklendiği görevlerin tebligat ve kabulü anlaşması yarın Bakü'de Azerbaycan Cumhurbaşkanı İlham Aliyev ile Enerji ve Tabii Kaynaklar Bakanı Hilmi Güler arasında düzenlenen törenle imzalanacak. 
     
     PLANLANAN SÜREDE TAMAMLANACAK 

     Öte yandan Bakan Güler, bir dünya projesi olan BTC projesinin, günümüze kadar hiçbir gecikme olmadan tarafların tam uyumu ile istenilen biçimde sürdüğünü ve planlanan süre içinde de sona erdirileceğini belirterek, projenin sadece enerji köprüsü olma yolunda olan Türkiye için değil, dünya için bir kazanç olacağını vurguladı. 
     Anlaşmanın imzalanmasıyla yüzyılın projeleri arasında yeralan BTC projesindeki en önemli unsurlardan biri olan finansman konusu çözüme kavuşturulmuş olacak ve proje planlandığı şekilde 2005 yılında faaliyete geçirilerek, Ceyhan'dan ilk petrol akıtılacak. 
     Hazar havzasının petrolünü bin 760 kilometrelik boru hattıyla Akdeniz'e taşıyacak boru hattıyla 2005 yılının ilk aylarında, Azerbaycan'ın Azeri-Çıraklı-Güneşli petrol sahalarında üretilecek ilk petrolün Ceyhan'a ulaşması planlanıyor. 
     Yılda yaklaşık 50 milyon ton günde 1 milyon varil kapasiteli BTC boru hattının 1,070 km'si Türkiye'den geçecek ve Türkiye kesimi için 1.4 milyar dolar harcanacak. 
     
</TEXT>
</DOC>
