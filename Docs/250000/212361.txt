<DOC>
<DOCNO> 212361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/pulur.html </URL>
<DATE> 2004/01/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bush'un karşısında bacak bacak üstüne atmak... 
</HEADLINE>
<TEXT>

   
   NE hikmetse, bizimkilerin büyüklüğünü yurtdışında anlıyorlar, bir "devletlü" efendimiz, ne zaman, peşine bir uçak dolusu refakatçi takıp, dışarı gitse o memleketin hem halkı hem de devlet erkanı O'na hayran oluyor ... 
   Geçenlerde "Bu gidişle Ahmet Emin Yalman'ı geçecekler" demiştik, dediğimiz çıktı, fersah fersah geçtiler. 
   Rahmetli Yalman, Celal Bayar'ın Amerika gezisinde "Amerikan halkı, bizim için böyle bir başbakanımız yok, diye hayıflanıyor" demişti. 
   Yani, Amerikan halkı, Türkiye'nin Cumhurbaşkanına bir görüşte meftun olmuştu. 
   
   AHMET Emin Yalman'ın böyle ilginç değerlendirmeleri vardı mesela yazdığı yazıdan dolayı, 80 yaşında hapse atılan meslektaşı Hüseyin Cahit Yalçın'a çok kızmıştı. 
   Niye mi 
   "Sen hükümeti eleştirmek için böyle yazılar yazıyorsun, sonra hapse giriyorsun, bu yüzden Türkiye'nin itibarını iki paralık ediyorsun " 
   Yani suç, hapse attıran da değil, hapse giren de 
   
   BİZİM "devletlüler" dışarı çıkınca herkesi kendilerine hayran bırakmanın yanında bir de öylesine esip, savururlar ki, ya da refakatçileri, onları öyle esip savurtur ki 
   Mesela, o günlerin Başbakanı Demirel, Londra'da karşılıklı görüştüğü, Amerikan Başkanı Carter'a kızıp, masaya öyle bir yumruk atmıştı ki 
   Günlerce, bu yumruğun şiddeti tartışılmıştı. 
   
   SİZ bacak bacak üstüne atmanın devletlerarası ilişkilerde ne kadar önemli olduğunu bilir misiniz 
   Bilmiyorsanız öğrenin 
   Her devrin "yağdanlıklarından" biri, televizyonda bunu anlatmak için çırpınıyordu. 
   "Gördünüz mü, Başkan Bush, bacak bacak üstüne atınca, bizim Başbakan da hemen bacak bacak üstüne attı..." 
   Karşısındaki "Canım bu kadar önemli değil " deyince, yağdanlık nasıl da ısrar ediyordu 
   "Önemli olmaz mı. çok önemli " 
   
   BİR başkası, Turgut Özal'dan sonra "En önemli Beyaz Saray görüşmesi" diyor, Amerika'daki bir kaynağın kendisine "Demirel'in, Çiller'in, Mesut Yılmaz'ın, Bülent Ecevit'in ziyaretlerinin dostlar alışverişte görsün " cinsinden ziyaretler olduğunu söylediğini anlatıyor ve noktayı koyuyordu 
   "Tayyip Erdoğan, Beyaz Saray'da tam on ikiden değilse de on ikiye yakın noktadan vurdu." 
   Bu bile "on ikiden vurdu " diyemediğine göre, bekleyelim. 
   
   DEDİK ya, bizim "devletlülerin" değerini dışarıda çok iyi anlıyorlar, mesela bunlardan biri, "Amerika'da ekonominin iyiye gitmediğini" söyleyerek "Gelin bizi de kurtarın " demiş. 
   Bir diğeri "Tayyip Erdoğan'ın Davos'ta attığı adıma Bush hayran kaldı " diye yazmış... 
   
   HADİ bunlar hiç olmazsa, Başbakan'ın refakatçileri, ya buradan Amerika gezisini değerlendirip, Tayyip Erdoğan'ı göklere çıkaranlara ne demeli 
   Bu işleri bilen, biri fısıldadı 
   "Adamı Amerika'ya götürmediler, o da yağlamasını buradan yapıyor, geleceğini garantiye alıyor, ben gelseydim neler yazardım, görün demeye getiriyor." 
   
      
   
   
</TEXT>
</DOC>
