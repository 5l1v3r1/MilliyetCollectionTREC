<DOC>
<DOCNO> 241166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun27.html </URL>
<DATE> 2004/05/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
'Başörtüsü' tartışması Avusturyalı öğrencilere de özgürlük getirdi 
</HEADLINE>
<TEXT>

     Avusturya'nın Linz kentindeki Stelzhammer okul yönetiminin aldığı ve mahkeme kararıyla iptal edilen ''başörtüsü yasağı'' kararı, Avusturyalı öğrencilerin okul içi hal ve hareketlerine ilişkin kuralları da yeniden gündeme getirdi. 
     Bir süreden beri tartışılan ve bazı okul yöneticilerinin yaptırımlarına neden olan öğrencilerin kıyafetlerine ilişkin kuralların belirlenmesinde, öğrenci ve velilerin de söz sahibi olmaları kararlaştırıldı. 
     Eğitim ve Bilim Bakanı Elisabeth Gehrer, okul içi hal ve hareket kurallarını belirlerken herhangi bir yaptırım kararı almadan önce öğrenci ve velilerin de onayının alınması gerektiğini belirterek, ''bundan böyle bu kurallar belirlenirken öğrenci ve velilerin daha fazla söz sahibi olacağını'' söyledi. 
     Öğrencilerin daha fazla söz sahibi olmasını yasal güvence altına almak üzere 2001 yılında parlamentoya yasa tasarısı sunduklarını, ancak muhalefet partilerinin itirazı nedeniyle üçte iki çoğunluğu sağlayamadıklarını anımsatan Gehrer, parlamentoya yeni tasarı sunacaklarını ve ''okul yönetiminin hal ve hareket kurallarını uygulayabilmeleri için öğrencilerin üçte ikisinin onaylaması koşulunu getireceklerini'' ifade etti. 
     Okullardaki kıyafet tartışmasının tırmandırılmaması uyarısında bulunan Gehrer, bir soru üzerine, ''Eğer Müslüman bir kız öğrenci beden eğitimi dersi çerçevesinde yüzmek istemiyorsa bunu anlayışla karşılamak lazım. Bu sorun öğrenci ve ebeveynleriyle konuşularak çözülebilir. Bu yöntem okullarda çok iyi işliyor'' diye konuştu. 
     Ohlsdorfer ortaokulunda bir süre önce okul yönetiminin, ''kız öğrencilerin göbeklerini açıkta bırakan kıyafetle okula gelmesinin yasaklanması'' kararı protestolara neden olmuş ve öğrenciler, ''okula plaj kıyafetiyle gelerek eylem yapacakları'' uyarısında bulunmuştu. Kısa sürede unutulan bu yasak, Linz kentindeki Stelzhammer ortaokul yönetiminin aldığı ''başörtüsü yasağı'' kararı üzerine yeniden gündeme geldi. 
     Avusturya basınında çıkan haber ve yorumlarda, başörtüsü tartışmasıyla birlikte daha fazla özgürlüğe kavuşan Avusturyalı öğrencilerin de bundan böyle kıyafetleri yüzünden yaptırımla karşılaşmayacağı belirtildi. 
     
</TEXT>
</DOC>
