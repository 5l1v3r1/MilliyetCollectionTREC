<DOC>
<DOCNO> 248336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun04.html </URL>
<DATE> 2004/06/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Amerikan Kara Kuvvetleri üniforma değiştiriyor... 
</HEADLINE>
<TEXT>

     Burak Coşkun 

Amerikan Kara Kuvvetleri, askerlerin 1981'den beri giydiği üniformayı değiştiriyor. 
     ABD Kara Kuvvetleri yetkilileri, halen kullanımda bulunan muharebe üniformasından oldukça farklı yeni askeri kıyafetin, gelecek yıl Ekim ayında askerlere dağıtılmaya başlanacağını ve 2007 Aralık ayına kadar dağıtımın tamamlanacağını belirttiler. 
     Amerikan Kara Kuvvetleri'nde 1981'den bu yana yapılan bu en önemli değişiklikle, askerin halen çöl bölgesi ve ormanlık bölge için kullandığı iki ayrı kıyafetin yerini tek kıyafet alacak. 
     Açık yeşil, koyu sarı ve gri renklerin karışımından oluşan yeni üniformanın, askerlerin kent, çöl ve ormanlık bölgelerdeki operasyonlarda rahatça kullanabilmeleri yönünde tasarlandığı belirtildi. 
     Yeni üniformanın parkası düğme yerine fermuarla kapanıyor. Rahat ve buruşmaz kumaştan üretilecek yeni askeri kıyafetin parkasıyla birlikte maliyetinin 88 dolar olacağı kaydediliyor. Halen kullanımda bulunan üniforma 56 dolara mal oluyor. 
     Orduda üniforma değişikliği çerçevesinde askerlere ayrıca şimdiki siyah postallar yerine koyu sarı renkli mat muharebe postalı dağıtılacak. 
     Yeni üniformanın, Irak ve Afganistan'da Amerikan askerlerinin kendi paralarıyla satın aldıkları Interceptor adı verilen kurşun geçirmez yelekle uyum halinde tasarlandığı belirtiliyor. 
     
</TEXT>
</DOC>
