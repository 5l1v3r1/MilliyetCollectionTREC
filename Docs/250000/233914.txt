<DOC>
<DOCNO> 233914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo32.html </URL>
<DATE> 2004/04/22/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
17.Avrupa Bayanlar Halter Şampiyonasında 1 altın, 2 gümüş madalya aldık 
</HEADLINE>
<TEXT>

     Ukrayna'nın başkenti Kiev'de süren 17. Avrupa Bayanlar Halter Şampiyonası'nda, Türk Milli Takımı'ndan 75 kiloda Şule Şahbaz 1 altın, 1 gümüş ve 1 bronz bronz madalya kazanırken, Aysel Özgür de 1 gümüş madalyayla yetindi. 
     Şampiyonanın 3. gününde podyuma çıkan Şule Şahbaz, koparmada ilk hakkında kaldıramadığı 115 kiloyu 2. hakkında kaldırdı. Şahbaz, 3. ve son hakkında 118 kiloyla Avrupa rekoru denedi, ancak başarılı olamadı. Şahbaz, 115 kiloyla koparmada altın madalyaya uzandı. 
     Şahbaz, silkmede ise ilk hakkında 132.5 kiloyu kaldıramadı. 2. hakkında bu kiloyu kaldırmayı başaran Şahbaz, bronz madalya kazanırken, son hakkında 135 kiloda başarılı olamadı. 
     Koparmada ilk 2 hakkında 112.5 kiloyu kaldıramayan Aysel Özgür, son hakkında bu ağırlıkta başarılı olarak gümüş madalyanın sahibi oldu. Özgür, silkmede ise 3 hakkında da 130 kiloyu kaldıramayınca ''sıfır'' çekti ve hem silkme, hem de toplamda sıralamaya giremedi. 
     Koparmada Rus sporcu Svetlana Podobedova, 112.5 kilo kaldırarak Aysel Özgür ile aynı başarıyı göstermesine karşın yarışma tartısı farkıyla bronz madalyada kaldı. Podobedova, silkmede ise 137.5 kiloda başarılı olarak altın madalyayı elde etti. Silkmede Yunan Christina Ioannidi de 135 kiloyla gümüş madalyayı kazanan isim oldu. 
     Toplamda ise Rus Svetlana Podobedova, 250 kiloyla altın, Şule Şahbaz, 247.5 kiloyla gümüş ve Yunan Christina Ioannidi de 240 kiloyla bronz madalya kazandı. 
     Yarın sona erecek şampiyonanın son gününde Türkiye'den artı 75 kiloda Derya Açıkgöz, TSİ 16.30'da podyuma çıkacak. 
     
</TEXT>
</DOC>
