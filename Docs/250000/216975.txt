<DOC>
<DOCNO> 216975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo20.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye basketbol liginde Fenerbahçe Beşiktaşı 77-84 yendi 
</HEADLINE>
<TEXT>

     Hakemler Rüştü Nuran xx, Ozan Çakar xx, Fatih Arslanoğlu xx Fenerbahçe Umut Tınay x, Jones xxx 19, Erkan xxx 15, Walls xx 12, Harvey xx 9, Umut Yenice xx 4, Dickel xx 11, Rasim xx 7, Zeki x Beşiktaş El Amin xxxx 20, Ayuso xxx 18, Mustafa xx 9, Nedim xx 2, Ruziç xxx 17, Cuthrell xxx 8, Hüseyin x, Faruk xx 5, Tolga xx 5 1. Periyot 20-23 
     Devre 50-42 Beşiktaş lehine 
     3. Periyot 61-57 
     Beş Faulle Çıkanlar 36.57 Walls, 39.39 Rasim Fenerbahçe , 37.52 Nedim Beşiktaş 
     Türkiye Basketbol Ligi'nde yapılan derbi maçında Beşiktaş, Fenerbahçe'yi 84-77 yenerek ilk yarıdaki yenilginin rövanşını aldı. 
     Karşılıklı basketlerle başlayan maçta Fenerbahçe Erkan-Walls, Beşiktaş ise Mustafa-Ruziç ikilisiyle sayılar buldu. 5. dakika 10-9 Fenerbahçe üstünlüğüyle geçilirken, pota altını iyi kullanan evsahibi ekip, 7. dakikada 16-11'lik üstünlük yakaladı. Cuthrell'ın oyuna girmesiyle pota altında üstünlüğü ele geçiren Beşiktaş, farkı kapatıp, üstüste bulduğu basketlerle ilk periyodun bitimine saniyeler kala 6 sayılık 23-17 üstünlük yakaladı. Ancak son saniyede Jones'un 3 sayılık basketine engel olamayınca ilk periyot 23-20 Beşiktaş üstünlüğüyle kapandı. 
     2. periyotta Cuthrell'ın pota altı, Ayuso ve Faruk'un dış şutlardan bulduğu basketlerle üstünlüğünü koruyan ve farkı giderek açan siyah-beyazlılar, ilk yarıyı 50-42 önde tamamladı. 
     İkinci yarıya iyi başlayan Fenerbahçe, etkili savunma yapıp, 5 dakika boyunca rakibine yalnızca 2 sayı attırarak, 25. dakikada farkı 4 sayıya 52-48 indirdi. Beşiktaş'ı hücumda top kaybına zorlayan ve kolay sayı bulmasını engelleyen Fenerbahçe, 27. dakika içinde 55-55 beraberliği sağlayıp, 28. dakikada da Dickel'ın basketiyle 57-55 öne geçti. 3. periyot sarı-lacivertlilerin 61-57 üstünlüğüyle sona erdi. 
     Son periyoda Erkan ve Rasim'in basketleriyle başlayan Fenerbahçe, 33. dakikada farkı 8 sayıya 68-60 çıkardı. Bu dakikadan sonra toparlanan Beşiktaş, agresif savunma yapıp, hücumdaki top kayıplarını en aza indirdi, El Amin ve Ruziç'in basketleriyle 37. dakikada 70-70 beraberliği sağladı. Maçın son 3 dakikası büyük bir çekişmeye sahne oldu. Bitime 1.5 dakika kala El Amin, kaptığı topu baskete çevirip 1 de faul atışını sayı yapınca, Beşiktaş 80-77 öne geçti. Fenerbahçe, Rasim ile hücum girişiminden yararlanamazken El Amin, yine basket bularak, bitime 36 saniye kala farkı 5 sayıya 82-77 çıkardı. Son saniyelerde faullerden sayılar bulan Beşiktaş, karşılaşmayı 84-77 kazandı. 
     Bu galibiyetle olası bir play-off eşleşmesinde Beşiktaş eşitliği sağladı. 
     
     Beşiktaş taraftarları maça alınmadı 
     Karşılaşmayı izlemeye gelen 200'e yakın Beşiktaş taraftarı, güvenlik nedeniyle salona alınmadı. 
     Maç öncesi salonun arka kısmında toparlanıp polisler tarafından güvenlik çemberine alınan siyah-beyazlı taraftarlar, salona sokulmayıp, belli bir süre bekletildikten sonra salondan uzaklaştırıldı. 
     2. periyodun son dakikasında küfürlü tezarühat nedeniyle maçın hakemleri, oyunu bir süre durdurdu. Yapılan uyarılar sonucunda maç yeniden sürdü. 
     Bu arada ilk yarının bitiminde sarı-lacivertli taraftarların küfürlerini sürdürmesi, ayrıca Beşiktaş Futbol Takımı Menajeri Sinan Engin'e yönelik kötü tezarühat yapması üzerine maçı izleyen Fenerbahçe Kulübü Başkanı Aziz Yıldırım ile yönetici Murat Özaydınlı, yerlerinden kalkarak, kendi taraftarlarına küfür etmemeleri yönünde uyarılarda bulundu. 
     Maçın son periyodunda sahaya yabancı maddeler atılınca, oyun kısa süreliğine durdu. Sahanın temizlenmesinin ardından maça devam edildi. 
     
</TEXT>
</DOC>
