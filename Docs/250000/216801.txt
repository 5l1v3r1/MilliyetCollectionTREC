<DOC>
<DOCNO> 216801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur18.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış hangi yolları kapattı 
</HEADLINE>
<TEXT>

     Yurdun büyük bölümünü etkisi altına alan kar yağışı nedeniyle bazı illerde köy yolları ulaşıma kapandı. 
     Düzce'de aşırı kar yağışı nedeniyle 160 köy yolu ulaşıma kapalı bulunuyor. Köy Hizmetleri ekiplerinin, köy yollarını açma çalışmalarına başladıkları bildirildi. 
     Dün gece kapanan Düzce Akçakoca D-655 Karayolu'nda trafik, tek şeritten veriliyor. Bölge Trafik ekipleri, Düzce ve Akçakoca girişlerin, Ankara yönünde zincirsiz araçların geçişine izin vermiyor. 
     
     İNEBOLU'DA, 25 KÖYE ELEKTRİK VERİLEMİYOR 
     Kar yağışı nedeniyle Kastamonu'da 243 köy yolu ulaşıma kapandı. Dün 127 köy yolunu ulaşıma açan Köy Hizmetleri ekipleri, çalışmalarını sürdürüyor. 
     İnebolu-Doğanyurt, Doğanyurt-Cide ve Doğanyurt-Şenpazar karayolları ulaşıma kapalı bulunuyor. 
     İnebolu-Doğanyurt arasında sefer yapan Doğanyurtbirlik minibüsünün yaklaşık 10 yolcusuyla İnebolu'ya giderken mahsur kaldığı belirtildi. İnebolu'da 25 köye elektrik verilemezken, pek çok köyle telefon bağlantısı da kesildi. 
     Kar kalınlığı İnebolu'nun yüksek kesimlerinde 4 metreyi bulurken, ilçe merkezinde de 30 santimetre oldu. 
     
     KAYSERİ 
     Kayseri'de gece başlayan ve halen devam eden kar yağışı nedeniyle 60 köyle ulaşım sağlanamıyor. 
     Kayseri-Erciyes ve Erciyes-Develi karayolları da tipi nedeniyle ulaşıma kapandı. 
     
     SİVAS 
     Sivas'ta yoğun kar yağışı ve tipi ulaşımda aksamalara neden oluyor. 
     Kar yağışı nedeniyle 277 köy yolunun ulaşıma kapalı olduğunu belirten yetkililer, 54 köye elektrik verilemediğini, 14 yerleşim biriminde de telefonların kesik olduğunu bildirdiler. 
     Etkisini artırarak devam eden kar yağışı ve tipi nedeniyle Zara-Şerefiye-Suşehri arasındaki 69 kilometrelik karayolu trafiğe kapandı. 
     Yetkililer, sürücüleri Sivas'ın ''kara noktaları'' olarak bilinen Yağdonduran, Kızıldağ, Yaraşbeli, Sakaltutan, Seyfebeli ve Çamlıbel mevkilerinde zincir takma konusunda uyardı. 
     
</TEXT>
</DOC>
