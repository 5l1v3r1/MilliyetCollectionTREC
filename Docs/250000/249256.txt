<DOC>
<DOCNO> 249256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy10.html </URL>
<DATE> 2004/06/19/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İzmir'de başkan arayışları... CHP, toplantıya tek adayla gidecek... 
</HEADLINE>
<TEXT>

     CHP İzmir İl Başkanı Alaattin Yüksel, geçirdiği kalp krizi sonucu vefat eden İzmir Büyükşehir Belediye Başkanı Ahmet Piriştina'nın yerine seçilecek kişinin belirleneceği belediye meclis toplantısına, tek adayla gideceklerini söyledi. 
     CHP'li belediye başkanları, belediye meclis üyeleri ve il yönetim kurulu üyelerinin katıldığı basına kapalı toplantıda, başkan adayları konusu tartışıldı. 
     Toplantının ardından Kültürpark İhtisas Fuarı binaları 1 numaralı holde basın toplantısı düzenleyen Yüksel, Ahmet Piriştina'yı kaybetmenin acısı, ağırlığını yüreklerinde hissettiklerini söyledi. 
     Piriştina'nın Kordon'uyla, Meles'iyle, binlerce yıl sonra yeniden doğan Homeros'uyla yaşanabilir bir kent bıraktığını ve efsaneleştiğini belirten Yüksel, Piriştina'nın acısının İzmir'in, hatta Türkiye'nin sınırlarını aştığını, cenazesine on binlerce kişinin katıldığını, kendisini efsane bir törenle uğurladıklarını hatırlattı. 
     Ahmet Piriştina'nın emanet bıraktığı yerel yönetim anlayışını ve toplumsal değerleri hep savunacaklarını belirten Yüksel, şöyle dedi 
     ''Anısına ve anlayışına sahip çıkacağız. İzmir için düşüncelerini, projelerini ve hayallerini yaşama geçireceğiz. Onun ışığını hiç söndürmeyeceğiz. İzmirlilerle birlikte tespit ettiği vizyonu korumaya, uzak hedeflerini gerçekleştirme doğrultusunda ilerlemeye kararlıyız.'' 
     
     MECLİS TOPLANTISI PAZARTESİ GÜNÜ 
     İzmir Valisi Yusuf Ziya Göksu'nun, Belediye Meclisi'ni Pazartesi günü göreve çağırdığını, bunun için böyle bir toplantı düzenlediklerini belirten Yüksel, şöyle devam etti 
     ''Büyükşehir Belediyesi'nin yeni başkanının belirlenmesi, İzmir halkının beklentileri doğrultusunda sorunsuz olarak gerçekleşecektir. İzmirliler rahat ve huzurlu olsunlar. Piriştina'nın vasiyeti emin ellerdedir. Bu koltuk, Piriştina'dan sonra ateşten gömlektir. İzmirlilerin bize yüklediği bu sorumluluğu en iyi şekilde yerine getireceğiz. Hiçbir kişisel hırs, bu sorumluluğun önüne geçemez. Bu görevi en iyi yapacak kişiyi Meclis üyelerimiz kendi aralarından çıkaracaklardır. Yerine seçilecek kişi Piriştina'nın güzel eserleri koruma anlayışı içinde olacaktır.'' CHP Genel Sekreteri Önder Sav'ın, yarın İzmir'e geleceğini, CHP'li belediye meclis üyeleri ve belediye başkanlarıyla birlikte olacağını belirten Yüksel, ''CHP Grubu olarak biz, Pazartesi günü toplantıya tek adayla gideceğiz. Meslek odalarının, sendikaların görüşlerini almaya çalışacağız'' dedi. 
     AK Parti'nin açıklamalarını memnuniyetle karşıladıklarını ifade eden Yüksel, belediye meclisi toplantısında oy birliğiyle yeni başkanın seçileceğine inandığını sözlerine ekledi. 
     
     SUÇ DUYURUSU 
     CHP Genel Sekreter Yardımcısı Oğuz Oyan ise İzmirlilerin yeri doldurulması güç bir başkanı kaybettiğini belirterek, CHP'nin hep efsane başkanlar çıkardığını, bu geleneğin sürdürüleceğini söyledi. 
     Bir bürokratın, CHP'li bir belediye başkanı hakkında İçişleri Bakanı ile konuşmasının ''yanlış olduğunu'' ifade eden Oyan, şöyle dedi 
     ''Bir bürokrat suç işlemiştir. Plan Bütçe Komisyonu toplantısında İçişleri Bakanı ile konuşmasıyla suç işlemiştir. Suç duyurusunda bulunacağım. Devlet Memurları Kanunu'nda memurların tarafsız ve devlete bağlı olması gereği açıkça yer almıştır. Buna uymayanlara verilecek cezalar da 125. maddesinde düzenlenmiştir. Başbakanlık Müsteşarı Ömer Dinçer gibi Müsteşar Yardımcısı da yasaya aykırı davranmaktan suçlu duruma düşmüşlerdir. Kendisi hakkında burada sözlü, daha sonra da yazılı suç duyurusunda bulunacağız.'' 
     
     BELEDİYE BAŞKAN ADAYLARI 
     Toplantıdan sonra gazetecilerle görüşen belediye başkan adayları, adayın yarınki toplantıdan sonra netleşeceğini söylediler. 
     İsmi ön plana çıkanlardan Narlıdere Belediye Başkanı Abdül Batur, Meclis Grubu'nun sağduyulu davranacağına inandığını ifade etti. Büyükşehir Belediyesi'ni yönetmenin çok zor olduğunu, bunu başarabileceklerin ön plana çıkması gerektiğini belirten Batur, ''Ahmet Piriştina'nın ne kadar stres altında olduğu ortada. Bu zor görevi en iyi yapacak aday belirlenmelidir'' dedi. 
     Batur, Müsteşar Yardımcısı'nın sözleriyle ilgili yorum yapmak istemediğini, Genel Sekreter Yardımcısı Oyan'ın gerekeni söylediğini belirtti. 
     Karşıyaka Belediye Başkanı Cevat Durak ise birkaç kişinin kendi aleyhinde olmasının önemli olmadığını, görevi en iyi şekilde yapabileceğini söyledi. 
     Öte yandan, toplantıya katılan Güzelbahçe Belediye Başkanı Ertan Avkıran, CHP İzmir İl Başkanı Yüksel ile tartıştıktan sonra toplantıyı terk etti. 
     
</TEXT>
</DOC>
