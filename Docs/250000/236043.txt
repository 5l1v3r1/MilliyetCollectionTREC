<DOC>
<DOCNO> 236043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/ekonomi/eko00.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 'iş yapalım' fotoğrafı 
</HEADLINE>
<TEXT>


Bölgedeki iş olanaklarının geliştirilmesi için 250 Türk, 150 Iraklı ve 50 kadar Avrupa Birliği üyesi ülkenin işadamı Gaziantep'te bir araya geldi 

DİLEK TAŞ Gaziantep 

Irak'ın yeniden inşaasında ihale alan ABD'li şirketler, Türk firmaları ile dün İstanbul'da bir toplantı yaparken Gaziantep'te de Avrupalı işadamları Türk ve Iraklı meslektaşları ile görüşmedeydi. 
Türkiye Odalar ve Borsalar Birliği TOBB , Gaziantep Ticaret Odası, Gaziantep Sanayi Odası ve Avrupa Birliği İş Geliştirme Merkezi tarafından düzenlenen 'Gaziantep İş Forumu'nda dün 250 Türk, 50 Avrupa Birliği üyesi ve 150 Iraklı işadamı bir araya geldi. 
AB ülkelerinden katılan 50'ye yakın firmanın 20 tanesinin İspanya'dan olması dikkat çekti. Gaziantep iş forumu dolayısıyla şehrin 2 bin yatak kapasitesi tamamen doldu. 
Görüşmelerin temel konusunu, Irak'taki güvenlik sorunu ve şirketlerin bilgiye ulaşmada yaşadığı zorluklar oluştururken, bugün sona erecek görüşmelerde Türk, Avrupalı ve Iraklı şirketler arasında 2 bin 500'e yakın görüşmenin yapılacağı tahmin ediliyor. 

5 milyar dolar hedefi 
TOBB Başkanı Rifat Hisarcıklıoğlu, Irak'ın yeniden yapılandırılma çalışmaları kapsamında Türkiye'nin maksimum 5 milyar dolar ticaret yapabileceğini söyledi. Hisarcıklıoğlu, "Irak'ın batıya açılımı ancak Türkiye üzerinden olabilir. Bu coğrafyayı en iyi biz biliyoruz. Irak'ın batıya taşınmasında en fazla biz yardımcı oluruz" dedi. Afganistan'da bir tek Türk işadamlarının var olduğunu belirten Hisarcıklıoğlu, "Irak'ta da Türk işadamları bir numara" dedi. 
Bölgede en büyük sorunun yol güvenliği ve Türk mallarından fazla para alınması olduğunu söyleyen Hisarcıklıoğlu, "Türkiye olarak Kerkük, Musul ve Bağdat'ta lojistik depoları kurmaya hazırız. Ama bir an önce güvenliğin sağlanması gerekir" diye konuştu. 
Habur Sınır Kapısı'nın modernizasyonuna talip olduklarını belirten Hisarcıklıoğlu, bölgede ikinci ve üçüncü kapının açılmasına da ihtiyaç olduğunu belirtti. 19 Türk firmasının Irak'ta yaklaşık 230 milyon dolar tutarında 27 proje üstlendiğini hatırlatan Hisarcıklıoğlu, bu rakamın Türk firmalarının 2003 yılında yurtdışında üstlendikleri proje tutarının yaklaşık yüzde 10'unu oluşturduğunu belirtti. 

Özgürlük sözü tutulmadı 
Toplantıda söz alan Irak İşadamları Derneği Başkanı Thamir Sheikly, ülkesinin yüz binlerce askerin işgali altında bulunduğunu belirterek, şöyle konuştu 
"Bize özgürlük sözü verildi. Ama, bu yerine getirilmedi. Evet, şu anda paramız yok. Ama, Irak petrol rezervleri başta olmak üzere kaynaklarıyla zengin bir ülke. Türkiye ile geçmişten gelen bağlarımız var. Bu bağlarla ticaretimizi geliştirmek istiyoruz." 

AB kötümser, ABD iyimser Gaziantep'teki forumda söz alan Avrupa Komisyonu Türkiye Temsilciliği Başkatibi Oskar Benedikt, "Uluslararası şirketlerin bir kısmı bugün Irak piyasasından çekiliyor. Sanıyorum Irak'ta durum iyileşmeden önce biraz daha da kötü olacak" dedi. 
Amerikan Şirketler Derneği'nin İstanbul'da düzenlenen toplantısında ise ABD Büyükelçisi, "Önümüzde zor günler var ama televizyondaki görüntüler bizi kararımızdan saptırmaz" dedi. 
Amerikan Dışişleri Bakanlığı Ticaret ve İş İlişkileri Özel Temsilcisi Frank Mermoud da savaş durumuna kıyasla Irak'ta telefon hizmetlerinin yüzde 20 arttığını, işsizliğin yüzde 50'den yüzde 20'ye düştüğünü kaydetti. 
Buna rağmen Şeyhli'in Gaziantep'teki forumda, "İşsizlik arttı, yüzde 60'ın üzerine çıktı"sözü dikkat çekti. 


</TEXT>
</DOC>
