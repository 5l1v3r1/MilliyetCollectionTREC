<DOC>
<DOCNO> 246773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun28.html </URL>
<DATE> 2004/06/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
El Mundo 'Türkiye, AB'ye yakınlaşmak için en büyük adımı atıyor 
</HEADLINE>
<TEXT>

     Şenhan Bolelli 

İspanyol basını, kapatılan DEP'in 4 eski milletvekilinin tahliyelerine geniş yer verdi. El Mundo gazetesi, ''Türkiye, AB'ye yakınlaşmak için en büyük adımı atıyor'' başlığını kullandı. 
     Gazetenin haberinde, ''hem TRT'de Kürtçe yayın hem de eski DEP milletvekillerinin serbest bırakılmasının AB'nin Türkiye'den talepleri olduğu'' belirtilerek, ''idam cezasının kaldırılması, anayasal reformlar ve Kıbrıs konusundaki uzlaşıcı politikaların da AB sürecinde Türkiye'nin yararına olduğu'' ifade edildi. 
     ''Türkiye, Kürt milliyetçilerin sembolü Leyla Zana'yı serbest bırakıyor'' başlığını kullanan El Pais gazetesi de ''Yargıtay'ın aldığı tahliye kararının tarihi olduğunu'' kaydetti. 
     ''Zana'nın Türkiye'deki 12 milyon Kürt için sembol olduğu'' ifadesini kullanan gazete, ''Avrupa Parlamentosu ve AB Komisyonu'nun kararı memnuniyetle karşıladıklarını'' yazdı. 
     
</TEXT>
</DOC>
