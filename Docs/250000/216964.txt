<DOC>
<DOCNO> 216964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo09.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor-Akçaabat Sebatspor maçı ertelendi... 
</HEADLINE>
<TEXT>

     Elazığ'daki olumsuz hava şartları nedeniyle Elazığspor-Akçaabat Sebatspor karşılaşması ertelendi. 
     Maçın hakemi Erol Ersoy, yaptığı incelemeler sonucunda Atatürk Stadyumu'ndaki zeminin, karla kaplı olduğunu, futbol oynamaya uygun olmadığını ve kar yağışının devam ettiğini belirterek, maçın yarın saat 13.30'a ertelendiğini söyledi. 
     Elazığspor Kulübü Başkanı Baki Aydın ise dünden beri kentte yoğun bir kar yağışının olduğunu belirterek, Gençlik ve Spor İl Müdürlüğü ekipleriyle birlikte sahanın temizlenmesi için büyük bir çaba gösterdiklerini söyledi. Kar yağışının çalışmaları etkilediğini ifade eden Aydın, kar yağışının durmasıyla birlikte saha temizleme çalışmalarına yeniden başlanacağını bildirdi. 
     Aydın, sahanın, futbol oynamaya uygun hale getirilmesi halinde yarın saat 13.30'da Akçaabat sebatspor maçını oynayacaklarını ifade etti. 
     Öte yandan Elazığspor Teknik Direktörü Güvenç Kurtar, futbolculara, karla kaplı sahada yaklaşık bir saat taktik ağırlıklı bir antrenman yaptıracağını söyledi. 
     
</TEXT>
</DOC>
