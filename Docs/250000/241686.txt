<DOC>
<DOCNO> 241686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko48.html </URL>
<DATE> 2004/05/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Mart ayı cari işlemler açığı 2 milyar dolar oldu... 
</HEADLINE>
<TEXT>

     Türkiye'nin 2004 yılı Mart ayı cari işlemler açığı 2 milyar 29 milyon dolar, Ocak-Mart dönemi cari işlemler açığı ise 5 milyar 35 milyon dolar olarak gerçekleşti. 
     Merkez Bankası'nın açıkladığı Türkiye'nin ödemeler dengesi bilançosuna göre, 2004 Ocak-Mart döneminde dış ticaret açığı 5 milyar 131 milyon dolar oldu. 
     Bu gelişme, ihracat gelirlerinin yüzde 25.4 oranında artarak 13 milyar 4 milyon dolar ve bavul ticaretinin yüzde 15.9 yükselerek 877 milyon dolar olarak gerçekleşmesine karşılık, altın dahil ithalat harcamalarının yüzde 40.7 oranında artarak 20 milyar 213 milyon dolara ulaşmasından kaynaklandı. 
     
     KAYNAĞI BELİRSİZ PARA 

     Kaynağı belirsiz para giriş-çıkışları gösteren net hata noksan kalemi, bu yılın Mart ayında 2 milyar 152 milyon dolar olarak gerçekleşti. 
     Yılın ilk 3 aylık döneminde kaynağı belirsiz para girişi ise 197 milyon dolar oldu. 
     Türkiye'nin Ocak-Mart dönemi ödemeler dengesi bilançosuna göre, hizmetler dengesi yılın ilk 3 ayında, geçen yılın aynı dönemine göre yüzde 41.4 artarak 966 milyon dolar tutarında fazla verdi. 
     
     TURİZM GELİRLERİ 

     Hizmetler içerisinde önemli bir yere sahip olan turizm gelirleri, Ocak-Mart döneminde, geçen yılın aynı dönemine kıyasla yüzde 42.6 oranında artarak 1 milyar 713 milyon dolar olarak gerçekleşti. Bunun sonucu net turizm gelirleri, söz konusu dönemde yüzde 63.1 oranında artarak 1 milyar 158 milyon dolara ulaştı. 
     Turizm gelirlerindeki artış, büyük ölçüde 2003 yılının ilk aylarında Irak'taki gelişmelerin etkisiyle turizm gelirlerinin düşmesi sonucu baz etkisinden kaynaklandı. 
     2003 Ocak-Mart döneminde 1 milyar 531 milyon dolar, 2004 yılı Ocak-Mart döneminde ise 1 milyar 463 milyon dolar çıkışla sonuçlanan yatırım geliri dengesinin altında yer alan doğrudan yatırım gelirleri, portföy yatırım gelirleri ve diğer yatırım gelirlerindeki net çıkışlar, 2004 yılı Mart ayında sırasıyla 49 milyon dolar, 72 milyon dolar ve 260 milyon dolar olarak gerçekleşti. 
     Yine aynı ayda, 219 milyon dolar olarak görülen portföy yatırım giderlerinin 213 milyon dolarlık kısmı Hazine tarafından yurtdışında ihraç edilen tahvillerin faiz ödemelerinden kaynaklandı. 
     Ocak-Mart döneminde, diğer yatırım gelirleri altında yer alan uzun vadeli kredilere ilişkin faiz giderleri, 2003 yılının aynı dönemine göre yüzde 20.4 oranında azalarak 866 milyon dolar olarak gerçekleşti. 
     
     CARİ TRANSFERLER 

     Geçen yılın Ocak-Mart dönemiyle karşılaştırıldığında cari transferler, 2004 yılının ilk 3 ayında yüzde 22 oranındaki artarak 593 milyon dolar oldu. 
     Alt kalemler itibariyle incelendiğinde, resmi transfer girişleri yüzde 73 oranında azalarak 33 milyon dolar olurken, işçi gelirleri ve bedelsiz ithalattan kaynaklanan girişler de, sırasıyla yüzde 39.9 ve yüzde 62.4 oranında artarak 193 milyon dolar ve 367 milyon dolar olarak gerçekleşti. 
     2004 yılının Ocak-Mart döneminde finans hesaplarında gerçekleşen net sermaye girişi, geçen seneye göre yüzde 19.8 artışla 4 milyar 838 milyon dolar oldu. 
     
     DOĞRUDAN YATIRIM 

     Doğrudan yatırımlar kalemi altında, Türkiye'deki yabancı sermayeli şirketlerin yurtdışındaki ortaklarından kullandıkları kredileri de içeren yurtdışında yerleşik kişilerin yurtiçinde yaptıkları net yatırımlar, Ocak-Mart döneminde 422 milyon doları buldu. 
     Söz konusu dönemde, Türkiye'deki yabancı sermayeli şirketlerin yurtdışındaki ortaklarından kullandıkları kredilerin net tutarı 51 milyon dolar oldu. 
     Yurtiçinde yerleşik kişilerin yurtdışında yaptıkları net yatırımlarda ise 2003 yılı Ocak-Mart döneminde net 91 milyon dolar, 2004 yılı aynı döneminde de net 182 milyon dolar artış gerçekleşti. 
     Sonuç itibarıyla 2004 yılı Ocak-Mart döneminde doğrudan yatırımlar kaleminde net 240 milyon doları giriş oldu. 
     
     PORTFÖY YATIRIMLARI 

     Portföy yatırımları, 2003 yılının ilk üç ayında 75 milyon dolar çıkış gösterirken, 2004 yılının aynı döneminde 2 milyar 53 milyon dolar net sermaye girişi gösterdi. 
     Yurtdışında yerleşik kişiler, hisse senedi piyasası ile devlet iç borçlanma senetleri DİBS piyasasında Mart ayında sırasıyla 157 milyon dolar ve 896 milyon dolar, Ocak-Mart döneminde de 503 milyon dolar ve 1 milyar 421 milyon dolar net alım gerçekleştirdi. 
     
     DİĞER YATIRIMLAR 

     Ticari ve diğer krediler ile mevduatlardan oluşan bu kalemde, 2003 yılı Ocak-Mart döneminde 3 milyar 469 milyon dolar, 2004 yılının aynı döneminde de 2 milyar 331 milyon dolar 'net giriş' gerçekleşti. 
     Bankaların yurtdışı muhabirleri nezdindeki döviz mevcutları kaleminde ise 2003 yılı Ocak-Mart döneminde 4 milyar 53 milyon dolar, 2004 yılının aynı döneminde 1 milyar 88 milyon dolar azalış gözlendi. 
     

     
</TEXT>
</DOC>
