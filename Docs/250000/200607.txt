<DOC>
<DOCNO> 200607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko27.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, Maliye Bakanı ile toplantı yaptı... 
</HEADLINE>
<TEXT>

     Maliye Bakanı Kemal Unakıtan, kayıtdışı ekonomiyle ilgili incelemede bulunacak IMF heyetiyle bir toplantı yaptı. 
     Maliye Bakanlığı Müsteşarı Hasan Basri Aktan, IMF Türkiye Temsilcisi Odd Per Brekk, Gelirler Genel Müdürü Osman Arıoğlu ve konuyla ilgili diğer bürokratların da katıldığı toplantı yaklaşık 1,5 saat sürdü. 
     Bakan Unakıtan toplantı bitiminde gazetecilere yaptığı açıklamada, kayıtdışı ekonomiyle ilgili IMF'den katkı için bir heyet rica ettiklerini, IMF'nin de buna olumlu yanıt verdiğini bildirdi. 
     Bu çalışmalar neticesinde bir rapor hazırlanacağını ifade eden Unakıtan, ''Tahmin ediyorum ayın 19'una kadar bize bir rapor sunulacak. Bunları değerlendireceğiz. Ben heyete mükelleflerle yüz yüze görüşme önerisinde bulundum'' diye konuştu. 
     Devlet Bakanı Ali Babacan ile de bugün bir görüşme gerçekleştiren IMF heyetinin, Türkiye'de 2 hafta kalması bekleniyor. 
     
</TEXT>
</DOC>
