<DOC>
<DOCNO> 247549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko07.html </URL>
<DATE> 2004/06/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Otomotivin kalbi Marmara'da atıyor... 
</HEADLINE>
<TEXT>

     Araç satışlarında ağırlıklı bölüm Marmara Bölgesi'nde yapılıyor. Nüfusun yaklaşık dörtte birinin yaşadığı bölgede toplam araç satışlarının yarısı gerçekleştiriliyor. 
     Otomotiv Distribütörleri Derneği verilerine göre, nüfusun yüzde 26.3'ünün yaşadığı Marmara Bölgesi, gayri safi yurtiçi hasılada yüzde 36.7'sine sahip olurken, geçen yıl yapılan araç satışların yüzde 50.3'ü bu bölgede gerçekleştirildi. 
     Buna karşılık Akdeniz, Ege ve İç Anadolu bölgeleri satışlardan nüfuslarına yakın pay alırken, Doğu, Güneydoğu Anadolu ve Karadeniz bölgelerinde ise nüfus ve alınan paylar açısından ciddi farklar ortaya çıktı. 
     Nitekim, nüfusun yüzde 11.9'unun yaşadığı Karadeniz Bölgesinde satışların yüzde 5.1'i gerçekleşirken, Güneydoğu'da yüzde 9.7'lik nüfus payına karşılık toplam araç satışlarının yüzde 3.5'i yapılıyor. 
     Nüfusun yüzde 9'unu barındıran Doğu Anadolu Bölgesi'nin satışlardan aldığı pay ise sadece yüzde 2.4'te kalıyor. 
     
     BİN KİŞİYE DÜŞEN OTOMOBİL 
     Bu arada, bin kişiye düşen otomobil sayısı 88 adet ile İç Anadolu ve Marmara bölgelerinde eşit durumda bulunuyor. 
     Ege'de bu rakam 80'e gerilerken, Türkiye ortalaması da 67 olarak hesaplanıyor. 
     Bin kişiye düşen otomobil sayısı açısından Akdeniz bölgesi 62, Karadeniz 44, Güneydoğu 21, Doğu Anadolu ise 20 adet ile Türkiye ortalamasının altında kalıyor. 
     Buna karşılık binek otomobil satışlarının gerçekleştirildiği bölgelere bakıldığında, geçen yıl bir önceki yıla göre satış paylarının Doğu, Güneydoğu ve İç Anadolu, Karadeniz, Akdeniz bölgelerinde 1'er puan, Ege'de 2 puan artarken, Marmara'da 7 puan gerilediği görülüyor. 
     
</TEXT>
</DOC>
