<DOC>
<DOCNO> 230991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy10.html </URL>
<DATE> 2004/04/13/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
MHP'den Erdoğan'a 'Marjinal' tepkisi Kompekslerin ifadesi 
</HEADLINE>
<TEXT>

     MHP, Başbakan Recep Tayyip Erdoğan'ın KKTC Cumhurbaşkanı Rauf Denktaş'a ve muhalefete yönelik "Ne anlatacaksan Kıbrıs'ta anlat. Marjinal gruplarla toplantı yapmasını üzüntü ile izliyorum" şeklindeki açıklamalarına sert tepki gösterdi. 
     MHP Başkanlık Divanı bildirisinde böyle bir üslubun Türkiye Cumhuriyeti Başbakanına yakışmadığı belirtildi. 
     "Sayın Başbakanın duyduğu rahatsızlığı ifade şekli ve kullandığı üslup kendi meşrebine uygun olsa bile Türk Milletini çok rahatsız etmiştir" denilen açıklamada, Denktaş'ın milli kahraman olduğu, Türkiye'nin onun vatanı olduğu ve Türk Milleti'nin Denktaş'ı bağrına bastığı belirtilirken, "Anlaşılan Başbakanı esas rahatsız eden hususlar bunlardır" görüşüne yer verildi. 
     Bildiride, Erdoğan'ın beyanları ile suçüstü yakanlandığı savunulurken, "Sayın Başbakanın kafasında ve gönlünde KKTC artık yoktur. Annan Planı zemininde Başbakanın bulduğu çözümün gerçeği budur Başbakan bu ifadeleri ile bunu itiraf etmektedir. Sayın Denktaş'a saygısızlığı buradan kaynaklanmaktadır" denildi. Açıklama şöyle devam etti 
     "Marjinal gruplar tanımlamasında parlamento dışındaki siyasi partiler için de Sayın Başbakan yakışıksız sözler söylemektedir. Marjinal olmayı Türkiye'de en çok Sayın Başbakanın siyasi çizgisi tanımlar Marjinal olmaktan bir çok defa yargılanmışlar ve partileri kapatılmıştır. 
     Kendilerinin dışında kalanları Marjinal olmakla suçlamak aslında kendini tarif etmektir. Başbakan şuur altını ve hastalıklı komplekslerini ifade etmektedir. 
     Ne demeli, Allah, sayın Başbakana ruh ve akıl sağlığı ve birazda nezaket ve saygı duygusu nasip eylesin." 

     
</TEXT>
</DOC>
