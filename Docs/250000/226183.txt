<DOC>
<DOCNO> 226183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sontur23.html </URL>
<DATE> 2004/03/27/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Bursa'da lodos nedeniyle 27 kişi, karbonmonoksit gazından zehirlendi 
</HEADLINE>
<TEXT>

     Bursa'da dün akşamdan beri etkili olan lodos nedeniyle, 27 kişinin, karbonmonoksit gazından zehirlendiği bildirildi. 
     Bursa Sağlık Müdürlüğü 112 Acil Servis Komuta Merkezi'nden yapılan yazılı açıklamada, SSK Bursa Bölge Hastanesi'ne 10, SSK Şevket Yılmaz Hastanesi'ne 8, SSK Çocuk Hastanesi'ne 5, Yüksek İhtisas Hastanesi'ne 2, Devlet ve Çocuk hastanelerine 1'er kişinin de lodos yüzünden başvurduğu belirtildi. 
     Karbonmonoksit zehirlenmesi teşhisi konulan hastalardan 26'sının ayakta tedavi edildiği kaydedilen açıklamada, SSK Şevket Yılmaz Hastanesi'ne başvuran hastalardan durumu ağır olan 1 kişinin, Uludağ Üniversitesi Tıp Fakültesi Hastanesi'ne kaldırıldığı ifade edildi. 
     Açıklamada, komuta merkezine şu ana kadar lodostan kaynaklanan çatı uçması, yıkılma gibi bilgilerin ulaşmadığına işaret edilirken, vatandaşların, zehirlenme belirtileri hissettikleri anda zaman kaybetmeden bulundukları odaları havalandırmaları ve ''112 Acil Servis'' hattını aramaları gerektiği vurgulandı. 
     
</TEXT>
</DOC>
