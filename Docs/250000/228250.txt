<DOC>
<DOCNO> 228250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo01.html </URL>
<DATE> 2004/04/03/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fenerbahçe galibiyete şartlandı... İşte muhtemel 11... 
</HEADLINE>
<TEXT>

     Birinci Süper Futbol Ligi'nin lideri Fenerbahçe, Akçaabat Sebatspor ile yapacağı maçı kazanarak, Beşiktaş ile arasındaki 6 puanlık farkı sürdürmeyi hedefliyor. 
     Geçen hafta Adanaspor deplasmanından 3 puanla dönmesine rağmen sergilediği futbolla eleştirilen sarı-lacivertli takım, Akçaabat Sebatspor'u kendi sahasında konuk edecek. Ligde 15 maçtır kaybetmeyen Fenerbahçe, ligin ilk yarısında deplasmanda berabere kaldığı rakibini bu kez yenerek, galibiyet serisini 16 maça çıkarmaya çalışacak. 
     
     KAMPA GİRDİLER 

     Sarı-lacivertliler, Akçaabat Sebatspor maçının hazırlıklarını bu akşam basına kapalı gerçekleştirdiği çalışmayla tamamlayarak, Samandıra Tesislerinde kampa girdi. 
     Teknik Direktör Christoph Daum'un son antrenmanda yarınki maçın taktiği üzerinde durduğu belirtildi. 
     Sakatlığı nedeniyle tedavisi süren Mehmet'in dışında bütün futbolcular antrenmana katılırken, Daum'un, antrenmanın başında saha içinde yaptığı kısa süren toplantıda maçla ilgili futbolcularına uyarılarda bulunduğu öğrenildi. 
     
     MUHTEMEL 11 

     Kart cezası nedeniyle geçen hafta takımdaki yerini alamayan Tuncay, Akçaabat Sebatspor maçında forma giyebilecek. 
     Alman teknik adamın sahaya Volkan, Fatih Serhat , Luciano, Tomas, Mahmut, Ali, Aurelio, Ümit, Tuncay, Nobre ve Van Hooijdonk'tan oluşan muhtemel 11'i sürmesi bekleniyor. 
     Hafta içi yapılan çalışmalarda orta alanın sağında denenen Serhat'ın, yarınki maçta ilk 11'de görev alma olasılığı bulunuyor. Daum'un Serhat'a şans tanıması durumunda Ali'yi savunmaya çekerek Fatih'e yedekler arasında yer vereceği öğrenildi. 
     Bu arada 3 sarı kartı bulunan Van Hooijdonk, yarınki maçta da sarı kart görürse, 29. haftada deplasmandaki Çaykur Rizespor maçında cezalı duruma düşecek. 
     Fenerbahçe Şükrü Saracoğlu Stadı'nda yarın saat 19.00'da başlayacak karşılaşmayı, hakem Mustafa Çulçu yönetecek. 
     
</TEXT>
</DOC>
