<DOC>
<DOCNO> 229704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur11.html </URL>
<DATE> 2004/04/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ölümüne hırsızlık... 
</HEADLINE>
<TEXT>

     Aksaray'da hırsızların, 31 bin 500 volt elektrik akımının bulunduğu trafolara girip malzeme çalarak, hayatlarını tehlikeye attığı bildirildi. 
     Türkiye Elektrik Dağıtım Anonim Şirketi TEDAŞ Aksaray İl Müdürü Hasan Hüseyin Tokyay, AA muhabirine yaptığı açıklamada, çalışanların bile çekinerek girdiği bazı trafolarda, tehlikenin boyutu bilinmeden hırsızlık yapıldığını söyledi. 
     Aksaray'da TEDAŞ'a ait ''indirici merkezlerde'' elektrik akımının 31 bin 500 volt olduğuna dikkati çeken Tokyay, buradaki tehlikeye aldırmadan, hayatını hiçe sayan kişilerin hırsızlık yaptığını belirterek şunları kaydetti 
     ''Bu binalar, duvar, tel örgü ve 2 demir kapıyla korunuyor. Ancak hırsızlar bütün bu engelleri aşarak, 31 bin volt elektriğin bulunduğu trafoya ulaşıyor. Birkaç kez şehir şebekesini besleyen sistemin kolları ile akü gibi teknik malzemeler, bu şekilde sökülerek götürüldü. Gözü kara bazı hırsızlar da direklere tırmanıp elektrik kablolarını bile çalıyor. Elektrik akımına dokundukları an yanacaklarını maalesef bilmiyorlar.'' 
     
</TEXT>
</DOC>
