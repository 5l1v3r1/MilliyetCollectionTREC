<DOC>
<DOCNO> 237594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur03.html </URL>
<DATE> 2004/05/05/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
İzmir'de ''Çakıcı'' operasyonu... Alaattin Çakıcı son anda kurtuldu... 
</HEADLINE>
<TEXT>

     İzmir'in Foça İlçesi'nde bir yazlık eve dün gece düzenlenen operasyonda gözaltına alınan Erol Evcil, Alaattin Çakıcı'nın 2 yeğeni ve 2 koruması, özel bir ekiple İstanbul'a gönderildi. 
     Alınan bilgiye göre, operasyonun ardından Erol Evcil, Alaattin Çakıcı'nın yeğenleri Barış ve Adem Çakıcı, korumaları eski polis Erdem U. ile Velit Yavuz G, İzmir Kaçakçılık Organize Suçlar Şube Müdürlüğü'ne getirildi. 
     Buradaki işlemleri tamamlanan 5 kişi, İstanbul Emniyet Müdürlüğü'ne teslim edilmek üzere, sıkı güvenlik önlemleri altında özel bir ekiple yola çıkarıldı. 
     Emniyet yetkililerinden alınan bilgiye göre, ''Organize suç örgütü lideri'' olduğu iddia edilen Alaattin Çakıcı hakkında ''Vedat ve Nuri Ergin kardeşlerin İstanbul Karagümrük'teki kahvehanelerinin taranması'' ile ilgili İstanbul DGM'nce verilen 3 yıl 4 ay hapis cezası kararının Yargıtay'ca onanması üzerine yakalama müzekkeresi çıkartıldı. 
     Bunun üzerine ''teknik takip çalışması'' sonucu Alaattin Çakıcı ile adamlarının İzmir'in Foça İlçesi'nde bir evde kaldıkları belirlendi. 
     Dün gece gerçekleştirilen operasyonda, Çakıcı'nın son anda kaçarak polisin elinden kurtulduğu ve yurtdışına gitmiş olabileceği kaydedildi. 
     Yakalananlardan Erol Evcil'in de, İstanbul Emniyet Müdürlüğü'nce ''mevcutlu'' olarak istendiği için gözaltına alındığı kaydedildi. 
     
     Gözaltına alınan 4 kişinin işlenleri organize suçlar şubesinde devam ediyor 

     İzmir'in Foça İlçesi'nde bir yazlık eve dün gece düzenlenen operasyonda gözaltına alınan Erol Evcil ile Alaattin Çakıcı'nın yeğeni Barış Çakıcı'nın da aralarında bulunduğu 4 kişinin işlemleri sürüyor. 
     Alınan bilgiye göre, İstanbul'a getirilen Erol Evcil ve Barış Çakıcı ile 2 eski polis, Organize Suçlar Şube Müdürlüğü'nde tutuluyor. 
     Alaattin Çakıcı hakkında, Karagümrük Spor Kulübü Lokali baskını davasında ''çıkar amaçlı suç örgütünün kurucusu ve lideri olmak'' suçundan İstanbul 1 No'lu DGM'ce verilen 3 yıl 4 aylık hapis cezasının Yargıtay'ca onanmasının ardından, yaklaşık 8 aylık eksik kalan ceza infazının tamamlanması için İstanbul DGM'ce yakalama müzekkeresi çıkarıldığı öğrenildi. 
     Barış Çakıcı'nın da aynı dava kapsamında onanan cezası nedeniyle hakkında yakalama müzekkeresi çıkarıldığı belirtildi. 
     Öte yandan, İstanbul DGM Cumhuriyet Savcılığı'nca Alaattin Çakıcı ve Erol Evcil'in de aralarında bulunduğu bazı kişilere ilişkin başka soruşturma yürütüldüğü, Çakıcı'nın bu nedenle de arandığı ifade edildi. 
     Erol Evcil'in de bu kapsamda gözaltına alındığı kaydedildi. 
     

     
</TEXT>
</DOC>
