<DOC>
<DOCNO> 206641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur26.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı'nın emekliliği, doğum tarihine takıldı... 
</HEADLINE>
<TEXT>

     Yüksek Seçim Kurulu YSK Başkanı Tufan Algan'ın doğum tarihindeki tashih, emekliliğini 6 ay erteletti. 
     Nüfus cüzdanındaki bilgilere göre 1 Ocak 2004'te emekliye ayrılması beklenen Algan, yaş tahsisinden kaynaklanan nedenlerle 1 Temmuz 2004 tarihinde emekli olacak. Algan'ın YSK Başkanlığı görevi, 15 Ocak'tan sonra dolacak. 
     A.A muhabirinin edindiği bilgiye göre, 1943 doğumlu olan Tufan Algan için, 1951'de 8 yaşında yaş tashihi işlemi talebinde bulunuldu. Bu talep doğrultusunda, Algan'ın doğum tarihi mahkemece 1939'a tashih edildi. Mahkeme kararında, doğum yılı belirtilirken, ay ve günün ise belirlenemediği kaydı yer aldı. 
     Düziçi Nüfus Memurluğu, mahkeme kararını dikkate almadan, Algan'ın doğum tarihini nüfusa 1 Ocak 1939 olarak kaydetti. Algan, emeklilik süreci başlayana kadar bütün işlemlerinde bu tarihi esas aldı. 
     Yargıtay Başkanlar Kurulu, nüfus cüzdanındaki doğum tarihi bilgilerine göre 65 yaşını 1 Ocak 2004 tarihinde dolduran Algan'ın emeklilik işlemlerini başlatmak üzere, Algan'dan gerekli belgeleri istedi. Algan'ın belgeleriyle Emekli Sandığı'na başvurarak emeklilik işlemlerini başlatmak isteyen Yargıtay Başkanlar Kurulu, Emekli Sandığı'ndan ilginç bir yanıt aldı. 
     Emekli Sandığı yetkilileri, Algan'ın doğum tarihinin mahkeme kararıyla belirlendiğini ve ilgili mahkemenin yılı belirlerken gün ve ayı tespit etmediğini anımsatarak, gün ve ayın nüfus müdürlüğünce 1 Ocak 1939 olarak gösterildiğini kaydetti. 
     Emekli Sandığı Kanunu'na göre, emeklilik işlemlerinde ''doğum tarihinde gün ve ay kesin değilse 1 Temmuz tarihinin esas alındığına'' işaret eden yetkililer, bu nedenle doğum günü ve ayı mahkemece tespit edilmeyen Algan'ın 1 Ocak 2004 değil 1 Temmuz 2004 itibarıyla emekli olması gerektiğini bildirdi. 
     Emekli Sandığı, bu gerekçelerle, Algan'ın emeklilik süresi dolmadığı için işlemlerin başlatılamayacağına karar verdi. 
     Yargıtay Başkanlar Kurulu, bu karar üzerine bugün yaptığı toplantıda, Algan'ın emeklilik işlemlerini iptal ederek göreve dönmesine karar verdi. 
     
     YSK BAŞKANLIĞI'NA GERİ DÖNECEK 
     Bu aşamadan sonra Algan'ın Yargıtay Üyeliği ve YSK Başkanlığı görevi devam edecek. Algan'ın YSK Başkanlığı'ndaki süresi, 15 Ocak'tan sonra dolacak. 
     Algan yeniden YSK üyesi olmak isterse, Yargıtay kontenjanından aday olabilecek. Algan, bu ayın sonunda yapılacak seçimde Yargıtay kontenjanından YSK üyesi seçilirse, YSK üyeleri arasında yapılacak seçimle yeniden YSK Başkanlığı'na getirilebilecek. 
     
</TEXT>
</DOC>
