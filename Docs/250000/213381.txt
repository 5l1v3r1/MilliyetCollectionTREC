<DOC>
<DOCNO> 213381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur12.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Konya'daki felaket takipsiz bırakılmayacak' 
</HEADLINE>
<TEXT>

     Konya'da çöken bina enkazında incelemelerde bulunan Başbakan Recep Tayyip Erdoğan, ''Bu olay takipsiz bırakılamaz ve şüphesiz ki bir karşılığı olmalıdır, olacaktır'' dedi. 
     Erdoğan, beraberinde Devlet Bakanı ve Başbakan Yardımcısı Mehmet Ali Şahin, İçişleri Bakanı Abdülkadir Aksu, Sağlık Bakanı Recep Akdağ ve Başbakanlık Başdanışmanı Nabi Avcı ile Konya'da çöken binanın enkazında incelemelerde bulundu, yetkililerden bilgi aldı. 
     Daha sonra gazetecilere açıklama yapan Erdoğan, ölenlere Allah'tan rahmet, yakınlarına başsağlığı diledi. 
     Erdoğan, şu ana kadar 38 kişinin öldüğünü, 31 kişinin hastanelerde tedavi gördüğünü, 25 kişinin de taburcu edildiğini belirterek, tedavi görenlere acil şifalar diledi. 
     Başbakan Erdoğan, şunları kaydetti 
     ''Bu olayda da millet olarak, sorumluluk mevkiinde olanlar olarak, el ele omuz omuza hep birlikte bu yanlışların ortadan kalkmasına yönelik çalışma içerisinde, daha duyarlı olmamız lazım. Bu tür felaketlerle karşı karşı kaldığımız zaman da bunun hüznü içerisinde olmamalıyız, yani bunların minimize olması lazım. İnanıyorum ki, el ele, dayanışma içinde gelecek için daha duyarlı, daha dikkatli olacağız.'' 
     
     ''OLAY TAKİPSİZ BIRAKILAMAZ'' 

     ''Bu olay takipsiz bırakılamaz ve şüphesiz ki bir karşılığı olmalıdır, olacaktır'' diyen Erdoğan, yasama, yürütme ve yargı organlarının elinden gelen gayreti göstereceğini söyledi. 
     Erdoğan, ''Çünkü bu tür olayların bedelini sürekli vatandaş öderse vatandaşımız geleceğe güvenle bakamaz. Vatandaşımızın, güvenle bakabilmesi için her şeyden önce bu tür yanlışların bedelinin de olması lazım, bu yanlışı yapanlar bunun bedelini ödemelidir'' diye konuştu. 
     Enkaz altından daha fazla üzücü sonuç çıkmamasını temenni eden Erdoğan, ''İnşallah geleceğimiz bu tür olumsuzlukların yaşandığı değil de olumlu haberlerle dolu olsun'' dedi. 
     
     SORULAR 

     Gazetecilerin sorularını yanıtlayan Erdoğan, bir daha böyle faciaların yaşanmaması için yapılacakların sorulması üzerine, ''Yapılması gereken neyse bunların idari ve teknik çalışmaları yapılıyor. Bu çalışmalardan sonra bu adımlar daha hassasiyetle ele alınacak'' dedi. 
     Yıkılan binanın ruhsatında müteahhit adının, kooperatif üyeleri arasında yer aldığının belirtilmesi üzerine Erdoğan, ''Yargı zaten bu işin peşinde, savcılık gerekeni yapmış vaziyette. O süreçte başlamıştır, artı bize o süreci izlemek düşer'' diye konuştu. 
     Türkiye'nin bir deprem ülkesi olduğu hatırlatılarak, sivil savunma birliklerinin yangınlaştırılıp, yaygınlaştırılmayacağı sorusuna karşılık Erdoğan, sivil toplum örgütleri ve devlette 1999'dan bu yana bu konuda duyarlılık başladığını, şu anda deprem tehdidi olan illerde sivil savunma ekipleri kurulduğunu ifade etti. Erdoğan, 81 ilde sivil savunma ekiplerini kurma, geliştirme gayreti içinde olduklarını belirtti. 
     Başbakan Erdoğan, enkaz kaldırma çalışmalarına emeği geçenlere teşekkür etti. 
     
</TEXT>
</DOC>
