<DOC>
<DOCNO> 220325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur17.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İş kazalarında Avrupa'da birinci, dünyada üçüncü sıradayız 
</HEADLINE>
<TEXT>

     Türkiye'nin iş kazalarında Avrupa'da birinci, dünyada ise üçüncü sırada yer aldığı bildirildi. 
     Türk-İş'e bağlı Türk Harb-İş Sendikası tarafından yapılan araştırmaya göre, SSK'ya bildirilen ve bildirilmeyenlerle birlikte Türkiye'de her yıl yaklaşık 300 bin iş kazası meydana geliyor. 
     Araştırmaya göre, dünyada en fazla iş kazası Güney Kore ve Brezilya'nın ardından Türkiye'de olurken, Türkiye ölümlü iş kazaları açısından Avrupa'da ise birinci sırada bulunuyor. 
     Araştırmaya göre, 2000 yılında SSK'ya bildirimli 74 bin 847 iş kazası meydana gelirken, bu kazalar sonucunda 1173 kişi yaşamını yitirdi, 1818 kişi sakat kaldı ve 1 milyon 697 bin 986 işgünü kayboldu. 
     Bu arada, Çalışma ve Sosyal Güvenlik Bakanlığı İş sağlığı ve Güvenliği Genel Müdürlüğü'ne, bölge müdürlüklerinden halen gelen bilgilere göre ise 2003 yılında toplam 29 bin 445 iş kazası meydana geldi. Bu kazalar sonucunda 487 kişi yaşamını yitirdi, 19 bin 979 kişi ise yaralandı. 
     
     50'DEN AZ İŞÇİ ÇALIŞTIRAN İŞYERLERİNDE DAHA FAZLA 

     İş kazalarının yüzde 72'sinin 50'den daha az işçi çalıştıran işyerlerinde meydana geldiği vurgulanan araştırmada, iş sağlığı ve güvenliği kurullarının oluşturulduğu ve koruyucu cihazların bulundurulduğu işyerlerinde kazaların daha az olduğu belirtildi. 
     Türk Harb-İş araştırmasında, Türkiye'de her yıl SSK'ya bildirilen ve bildirilmeyenlerle birlikte yaklaşık 300 bin iş kazası meydana geldiği vurgulanarak, bu kazalarda ölen ve yararlananların sayısının açıklanan resmi rakamların daha da üzerinde olduğu belirtildi. 
     Kazaların daha çok sabah saatlerinde ve en çok maden, inşaat, tekstil ve kimya işkollarında oluştuğuna dikkat çekilen araştırmada, sigortasız işçi çalıştırılan işyerlerindeki kazaların da çok olduğu, bu nedenle denetimlerin sıklaştırılması gerektiği kaydedildi. 

     
</TEXT>
</DOC>
