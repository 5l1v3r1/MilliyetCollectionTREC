<DOC>
<DOCNO> 216097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/aeko.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İCRADAN SATILIK 
</HEADLINE>
<TEXT>

   TMSF, Uzanlar'dan 7.5 katrilyon liralık alacağın tahsili için, yönetimine el konulan şirketlerin icra yoluyla satışına başlamayı düşünüyor. Listede Telsim ilk sırada yer alacak 
      AHMET ERHAN ÇELİK Ankara 
   
   Tasarruf Mevduatı Sigorta Fonu TMSF , yönetimini devraldığı Uzan Grubu'na ait 219 şirketin akıbetiyle ilgili "tahsilat konseptini" belirledi. 
   İlk aşamada tahsilat sürecini sabote edecek girişimler bertaraf edilecek. İkinci aşamada, bu şirketler ya tasfiye edilecek ya da TMSF, yönetimlerinden çekilerek Uzanlar'a 
   iade edilecek. Üçüncü aşamada da Uzanlar'dan 7.5 katrilyon liralık alacağın tahsili için "icra yoluyla şirket satışları" başlayacak. Satış listesinin başında ise Telsim yer alıyor. TMSF'nin tahsilat konsepti ana hatlarıyla şöyle belirlendi 
   
   Sabotaj riski 
   TMSF, ilk aşamada şirketlerdeki sabotaj ve mal kaçırma çabaları üzerinde yoğunlaşacak. Bazı çalışanlar "değişik saiklerle" TMSF'ye yanıltıcı bilgi verdiler. Bu kişiler arasında Uzanlar'la işbirliği içinde oldukları tespit edilenler de bulunduğu için mali takip genişletilecek. 
   
   Üçte ikisi paravan 
   Şirketlerin önemli bölümünün "paravan" olduğu belirlendi. "mobil seyyar " diye tanımlanan bu şirketler arasında bir yıl çalışıp sonraki yıl hiçbir işlem yapmayanlar bulunduğu anlaşıldı. Örneğin TMSF'nin "diğer şirketler" adı altında topladığı 14 şirketten ancak 2 ya da 3'nün sürekli faal olduğu görüldü. Telsim'e hizmet verdikleri bildirilen 16 - 17 şirketin de gerçekte "tanımlanmış" belli işler için "istenen" zamanlarda faaliyet gösterdiği ortaya çıktı. Bir TMSF yetkilisi, "217 şirketten belki de 150 kadarı paravan" diye konuştu. 
   
   İade edilecekler 
   Şirketlerin mali durumunu gösteren dökümler henüz tamamlanamadı. TMSF'nin "neyi devraldığı" 2 - 3 hafta içinde netleşecek. Bu aşamadan sonra TMSF, el konulan her şirket için "yönetimini elimizde tutmamızın anlamı var mı" sorusunu soracak. Tahsilata katkısı olmayacak ya da satılamayacak durumdaki şirketler Uzan Grubu'na iade edilebilecek. 
   
   Limit 7.5 katrilyon 
   TMSF, yönetimini devraldığı bütün şirketleri "borcun tahsiline katkısı" çerçevesinde değerlendirecek. Bu nedenle haciz yoluyla gerçekleştirilecek şirket satışları 7.5 katrilyon liralık bedel tahsil edilinceye kadar devam edecek. Örneğin Telsim, 7.5 katrilyon liranın tamamını karşılayacak olursa, diğer şirketler Uzan Grubu'na iade edilebilecek. 
   
   TİM Bize yarayabilir 
   Bu arada Aycell ile birleşen Aria'nın ortağı Telecom Italia'nın TİM Başkanı Marco Tranchetti Provera, Milano'da analistlerin sorularını yanıtlarken, Türkiye'deki çalkantının işlerine yarayabileceğini söyledi. Provera, "Türkiye'de rasyonalizasyon gerçekleşirse gelecekte pozisyonumuzu güçlendirmemiz mümkün olabilir" dedi. 
   
   
</TEXT>
</DOC>
