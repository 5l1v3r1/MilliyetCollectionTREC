<DOC>
<DOCNO> 222331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/siyaset/siy09.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şu halime bak Namık 
</HEADLINE>
<TEXT>

   Dışişleri Bakanı Gül, foto muhabirimiz Mustafa İstemi'nin armağan ettiği albüme bakarken, "Saçlar son bir yılda beyazladı" diye hayıflandı 
      
   Şu günlerde gençlik resimlerine bakıp "iç geçiren" ünlü bir siyasetçimiz var. 3 Kasım seçimlerinin ardından AKP Genel Başkanı Recep Tayyip Erdoğan'a devretmek üzere Başbakanlık koltuğuna oturan, Irak savaşının patlak verdiği dönemde Dışişleri Bakanlığı'nı üstlenen, Türkiye'nin AB üyeliği için yoğun bir mesai yürüten Abdullah Gül, Kıbrıs sorununu çözmeye çalışırken yaşlandı 
   Milliyet'i üç gün önce konuk eden Gül'e, deneyimli foto muhabirimiz Mustafa İstemi'nin armağan ettiği fotoğraf albümü, Gül'ün "bıçkın" günlerine duyduğu özlemi ortaya çıkardı. 1991'de ilk milletvekili oluşu ve Meclis kürsüsünde ilk yemin edişine ilişkin fotoğrafları görünce heyecanlanan Gül, odada bulunan Dışişleri Sözcüsü Namık Tan'a "Ne kadar gençmişim, şu halime bak Namık" demekten kendini alamadı. Tan ve bakan danışmanı Gürcan Türkoğlu, "Çok farkınız yok" diyerek moral vermeye çalıştı, ama yararı olmadı. Tan'ın "Hiç olmazsa yanımızda bunu söylemeyin" serzenişi de işe yaramadı. Gül hem saçlarına, hem gençlik yıllarına duyduğu özlemle, "Seçimlerden sonra çok yoğun tempoya girdik, çok önemli sorunlarla uğraştık, saçlar son bir yılda beyazladı" diye iç çekti. 
   
   
   
</TEXT>
</DOC>
