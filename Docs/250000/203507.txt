<DOC>
<DOCNO> 203507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun07.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya, yüzlerce militanın adını verdi... 
</HEADLINE>
<TEXT>

     İngiliz basını, Libya Devlet Başkanı Muammer Kaddafi'nin kitle imha silahları programını tasfiye kararının ardında, ABD ve İngiltere'nin Libya'nın silah programına ilişkin somut deliller elde etmesinin bulunduğunu öne sürdü. 
     The Sunday Telegraph gazetesi, bu delillerin, kitle imha silahlarının yayılmasını önlemek amacıyla kurulan PSI adlı ABD öncülüğündeki uluslararası kuruluşun operasyonu sonucunda sevkıyat sırasında ele geçirilen silahlar olduğunu öne sürdü. Gazete, ''Ele geçirilen bu somut delillerin ardından Kaddafi'nin üzerindeki baskı büyüdü ve adım atması kaçınılmaz hale geldi'' diye yazdı. 
     Libya ile İngiltere arasında konuyla ilgili görüşmelerin son ayağının geçen hafta Londra'nın merkezindeki ''Seyyahlar Kulübü''nde yapıldığını belirten gazete, İngiliz istihbarat örgütü MI6 yöneticileriyle görüşmeye gelen Libya gizli servis görevlisi 3 kişiye vize verilebilmesi için mevzuatta gizli bazı değişiklikler yapıldığını kaydetti. 
     The Observer gazetesi ise Libya ile yapılan anlaşma çerçevesinde bu ülkenin istihbarat örgütünün, yüzlerce El Kaide üyesi ve diğer köktendinci militanın adını verdiğini öne sürdü. 
     Libya istihbaratının elindeki belgelere ulaşma hakkının İngiltere ve ABD'ye verilmesinin ülkeler arasında yapılan pazarlığın en önemli ayaklarından biri olduğunu savunan gazete, Libya gizli servis örgütünün gerek Afrika, gerekse Ortadoğu'da son derece etkili olduğunu yazdı. 
     The Observer, Libya'yı kitle imha silahlarını yok etme kararına götüren görüşmeler sırasında bu ülkeyi İngiltere'nin bir zamanlar ''en tehlikeli isimler'' arasında gördüğü bir kişinin temsil ettiği iddiasının, İngiltere Başbakanlığı tarafından doğrulandığı belirtti. 
     Bu kişinin bir zamanlar İrlanda Cumhuriyet Ordusu'na IRA terör ihraç etmekle suçlanan Musa Kusa olduğunu kaydeden gazete, ''Bu görüşmelerde Libyalı yetkililer sadece kitle imha silahlarının imha edilmesi değil, Libya gizli servisinin elinde bulunan istihbaratın paylaşılması konusunda da anlaşmaya vardı'' iddiasına yer verdi. 
     
</TEXT>
</DOC>
