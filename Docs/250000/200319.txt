<DOC>
<DOCNO> 200319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/spor/yercan.html </URL>
<DATE> 2003/12/07/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
O her zaman Kocaman 
</HEADLINE>
<TEXT>

   
   Boyuyla değil hep soyadıyla vardı futbolculuk yıllarında da sahada... Cüssesi ufak tefek, çelimsiz gibiydi belki... Ama futbolu hep KOCAMAN'dı.. Sakaryaspor'u birinci lige, Fenerbahçe'yi şampiyonluğa taşırken, gol krallığı koltuğunda da üç kez "göğsünü gere gere" bağdaş kurup oturmuştu. Şaşalı ve başarı dolu bir mazinin ardından teknik adamlığa soyunan Aykut Kocaman, göz kamaştıran sağlam adımlarla ayrılıyor her sınavından. 
   Yaşadığı ekonomik sorunlar bir yana, kendi sahasında bile deplasman baskısı gören bir ekibi derleyip toparlamak, oyuna motive etmek, hele Galatasaray gibi Avrupa'dan zaferle dönmüş bir devin karşısına "dikmek" öyle her "babayiğidin" harcı değildir. Dün bunu başardı İşte Aykut Kocaman. Maç içinde sık sık değiştirdiği "taktik oyunları"ile Galatasaray'ı önce şaşkına çevirdi, sonra işini bitirdi. Sağ kanatta Hakan Ünal'ın "oyuncağı" haline gelen Mehmet Yozgatlı'yı oyuna küsmeden sol kanada çekerek ilk "düşeş"ini attı. Balili'nin şok golüyle Galatasaray'ın sıkıntı yaşadığı dakikalarda defansa çekilme yerine zaman zaman forveti dörtleyerek oyuna seyir zevki kattı. 
   Galatasaray biraz "zafer sarhoşu", bir o kadar da Juventus yorgunu olarak çıktı sahaya. İstanbulspor gibi ligde kendini kanıtlamış bir takım karşısında Hakan Şükür'ü tek forvet oynatarak gol bulma düşüncesine giden Terim, Bratu ve Ümit Karan değişikliği ile bu fikrinden vazgeçince Cim - Bom biraz canlanır gibi oldu. Takviyeler doğru, yedek kulübesine çağrılanlar yanlıştı. Son haftalarda eski günlerine dönüşün sinyallerini veren ve form grafiği hızla yükselen Hakan Ünsal, rakibin sağ tarafını felç ettiği bir ilk yarının ardından oyundan alındı, Galatasaray'ın çalışan tek kanadı ortasından kırıldı. Hakan'ın şık kafa golü Galatasaray'ı ateşlerken, direkten dönen bir diğer kafa vuruşu maçın kaderini belirledi. İstanbulspor "fırsatçı kimdir " sorusuna "tez" konusu olacak birbirinin kopyası iki golle sahanın yıldızı olan Balili ve orta sahanın beyni Saidou'un muhteşem futboluyla farka giderken, Galatasaray'ı rüyadan uyandırdı ve karabasan günlerin kucağına itti. 
   
      
   
</TEXT>
</DOC>
