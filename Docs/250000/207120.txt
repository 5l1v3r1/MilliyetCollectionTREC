<DOC>
<DOCNO> 207120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur32.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük ikramiye bilmecesi çözülemiyor... Bilet çalındı mı .. 
</HEADLINE>
<TEXT>

     Milli Piyango'nun yılbaşı özel çekilişinde 10 trilyon liralık ikramiyenin isabet ettiği çeyrek biletlerden Turhal'dakinin sahibi parasını almasına rağmen ''büyük ikramiye bilmecesi'' devam ediyor. 
     Çekilişin ertesi günü ikramiyenin kendisine isabet etmesine rağmen daha sonra ''bileti kaybettiği, çaldırdığı'' gibi çelişkili beyanlarda bulunan 25 yaşındaki belediye işçisi Volkan Ateş'in bunalıma girdiği ve Yavuz Selim Mahallesi'ndeki evinde istirahat ettiği öğrenildi. Ateş'in Almanya'da yaşayan babası Halil ve annesi Fatma Ateş de ilçeye geldi. 
     
     ''PARA DEĞİL, OĞLUM ÖNEMLİ'' 

     AA muhabirinin evlerinde görüştüğü baba Ateş, durumu Almanya'da televizyondan öğrendiklerini belirterek, oğlunun bileti çaldırdığına inandığını söyledi. Oğlunun televizyondaki görüntülerinden ikramiyeyi kazandığına inandıklarını belirten baba Ateş, ''Oğlum biletini çaldırdı, çok saf birisi, kim aldıysa hayrını görmesin, adalete güveniyorum'' dedi. 
     Bileti alan kişinin tanıdık çıkması durumunda parayı alamayacağını öne süren baba Ateş, ikramiyeyi alan kişinin ortaya çıkmasıyla her şeyin anlaşılacağını kaydederek, ''İsterse 25 trilyon lira çıksın. Ben oğlumun sağlığını düşünüyorum, para bizim için önemli değil'' dedi. 
     Anne Fatma Ateş da 3 kızıyla birlikte Almanya'da yaşadıklarını belirterek, oğlunun bu durumunu televizyondan gören kızlarının da sağlık durumunun bozulduğunu, artık paradan çok çocuklarının sağlık durumlarını düşündüklerini dile getirdi. 
     Bir oğullarını trafik kazasında kaybettiğini belirten anne Ateş, ''Bu oğlum da aklını kaybederse ben ne yaparım '' diye konuştu. 
     Bu arada evinde yatan Volkan Ateş ise kendisinin olduğunu öne sürdüğü bileti kimin nasıl aldığını savcının tespit edeceğini belirterek, ''Parayı eğer akrabam benim adıma alsaydı, benim burada ne işim var Niye yatayım Adalete güveniyorum'' dedi. 
     Öte yandan, Volkan Ateş'in suç duyurusu üzerine Turhal Cumhuriyet Başsavcılığı'nın başlattığı soruşturma da devam ediyor. 
     
</TEXT>
</DOC>
