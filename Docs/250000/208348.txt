<DOC>
<DOCNO> 208348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko14.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk sendikasyon kredisi Oyak'a... 
</HEADLINE>
<TEXT>

     Oyak, uluslararası piyasalardan 115 milyon dolar tutarında sendikasyon kredisi sağladı. 
     Oyak'tan yapılan açıklamaya göre, 370 gün vadeli sendikasyon kredisinin faiz oranı libor artı yüzde 0.90 olarak belirlendi. Beklenenin üzerinde bir talep gelen işleme, ABN Amro, HSBC, ING Bank, Societe Generale, Standard Bank of London ve West LB'nin liderliğinde 10 yabancı banka katıldı. 
     Oyak'ın tarihinde, uluslararası kaynaklar kullanılarak ilk kez yapılan bu dolar bazlı kredi işlemi, kurumun uluslararası pazarlara açılma stratejisi kapsamında gerçekleştirildi. 
     Bu kredi diğer yandan uluslararası bankaların yeni yılda Türkiye'ye verdikleri ilk sendikasyon kredisi olma özelliği taşıyor. 
     Oyak Genel Müdürü Coşkun Ulusoy, bu kredi işlemi ile 2004 yılında gündeme gelebilecek büyük ölçekli özelleştirme projeleri öncesinde Oyak'ın uluslararası sermaye piyasalarında tanınılırlığının artırılmasını hedeflediklerini belirtti. 
     
</TEXT>
</DOC>
