<DOC>
<DOCNO> 210678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo09.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize başkente gitti 
</HEADLINE>
<TEXT>

     Çaykur Rizespor, Ankaragücü ile yapacağı maç için başkentte gitti. 
     Teknik Direktör Hikmet Karaman, Ankaragücü maçının puanla ayrılmaları gereken bir maç olduğunu belirterek, ''Artık puanlar toplamamızın zamanı geldi. Rakibimizle zorlu bir maç oynayacağımızı biliyoruz, ancak bu maçtan puansız dönmek istemiyoruz'' dedi. 
     Ankaragücü maçında kaleyi üçüncü kaleci konumundaki Serkan'ın koruyacağını da ifade eden Karaman, ''Daha önce söylediğim gibi kaleci bir takım için çok önemli. Ancak elimizdeki futbolculara güvenmek zorundayız. Ayrıca, diğer oyuncular da bunu tamamlamak zorunda. Zaman zaman her takımın ve her kişinin kötü anı olabilir. Böyle bir anda diğerlerinin ortaya çıkması gerekiyor'' diye konuştu. 
     Dün akşam yaptıkları antrenmandaki oyuncuların hırsından memnun olduğunu da dile getiren Karaman, şöyle devam etti 
     ''Herkes maçta hazır göründü. Takım içindeki rekabetten son derece memnunum. Bu rekabet bir de kaleye yansırsa, takımın çıtasının daha yükseleceğini düşünüyoruz. Yönetimin bu konuda çalışması var. Bu transfer çalışmaları bittiği zaman tam hazır hale geleceğiz.'' 
     
     İLK 11 
     Çaykur Rizespor'da cezalı oyuncular Murat ve Koray'ın yanı sıra sakatlığı süren Victoria Ankaragücü maçında forma giyemeyecek. 
     Karadeniz ekibinin zorlu maça, Serkan Şen, Ahmet, Kürşat, Alper, Gürol, Zafer, Cem Baki, Nene, Sedlak, Okan ve Duro ilk 11'i ile çıkması bekleniyor. 
     
</TEXT>
</DOC>
