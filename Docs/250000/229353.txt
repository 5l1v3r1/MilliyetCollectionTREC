<DOC>
<DOCNO> 229353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo12.html </URL>
<DATE> 2004/04/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ç. Rizespor Fenerbahçe maçı için tüm kent kenetlenmiş durumdayız 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Fenerbahçe ile 9 Nisan Cuma günü sahalarında yapacakları maç öncesi tüm kentin kenetlendiğini söyledi. 
     Yılmaz Zehiroğlu, A.A muhabirine yaptığı açıklamada, Fenerbahçe'yi en iyi biçimde ağarlayacaklarını belirterek, ''Onları yenip göndereceğiz. Futbolcularımız ve hocamız bu maçın bilincinde. Tüm kent kenetlenmiş durumdayız. Fenerbahçe'yi eli boş göndereceğiz'' dedi. 
     Yeşil-mavili futbolcularla sürekli görüştüklerini de kaydeden Zehiroğlu, şöyle konuştu 
     ''Onlara, kulaklarınızı herşeye tıkayın. Size yakışanı yapın. Aslanlar gibi mücadelenizi edin. Fenerbahçe de Türkiye liglerinde diğer takımlar gibi bir takım. 11'e 11 maçlar oynanıyor. Fazla büyütmenin bir anlamı yok. Ona göre sahaya çıkın. Size yakışanı yapın. Gerisini merak etmeyin dedik. Futbolcularımızın bize bir galibiyet vereceğine inanıyoruz.'' Zehiroğlu, Fenerbahçe maçı öncesi sakat ve cezalı oyuncularının bulunmadığını kaydetti. 
     
     SAFFET ''3 MAÇIN TELAFİSİ OLACAK'' 

     Çaykur Rizespor'un golcü oyuncusu Saffet Akyüz, bu sezon Fenerbahçe ile 4. kez karşılaşacaklarını belirterek, ''Fenerbahçe karşısında bu yıl 3 kez başarısız olduk. Bu maç, o 3 maçın telafisi olacak'' dedi. 
     Fenerbahçe'yi yeneceklerine inandıklarını kaydeden Saffet, şöyle konuştu 
     ''Fenerbahçe galibiyetiyle ses getireceğiz. Bu hedefimizi gerçekleştirirsek, şampiyonluk yarışı daha değişik bir boyut kazanır. Lige yeniden bir heyecan gelir. Biz de üst sıralardaki yerimizi iyice sağlamlaştırmak istiyoruz. Taraftarlarımızın desteği ile onlara güzel bir galibiyet hediye etmek amacındayız.'' 

     
</TEXT>
</DOC>
