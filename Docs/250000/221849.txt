<DOC>
<DOCNO> 221849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur04.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkan adayından ilginç seçim vaatleri... 
</HEADLINE>
<TEXT>

     Bingöl'ün Solhan İlçesi'nde belediye başkan adayı olan Vehbi Bıçak, seçmenlere ilginç seçim vaatlerinde bulunuyor. 
     AA muhabirinin edindiği bilgiye göre, 1994 seçimlerinde bağımsız belediye başkan adayı, 1999'da ise HADEP'ten belediye başkan adayı olan ancak, kazanamayan Bıçak, 2004 seçimlerinde ise bağımsız belediye başkan adayı oldu. Şimdiye kadar 6 adet kaset çıkaran 39 yaşındaki şarkıcı Bıçak'ın 12 çocuğu bulunuyor. Resmi nikahı bulunmayan ve halen 2 kadınla birlikte yaşamını sürdüren Bıçak, çocuklarının nüfus cüzdanı olmaması nedeniyle hiçbir çocuğunu okula göndermeyip, evinin bir odasını sınıf olarak düzenleyip, burada çocuklarına okuma ve yazma öğrettiyor. 
     
     İLGİNÇ VAATLER.. 
     Bağımsız belediye başkan adayı Bıçak, seçim çalışmaları kapsamında hazırladığı ilginç vaatlerini, fotokopiyle çoğaltarak seçmenlere dağıttı. 
     Belediye başkanı seçilmesi halinde Solhan halkına yapacağı ilginç hizmetlerden bazıları şöyle 
     ''- Şayet Allah sizi şaşırıp da beni belediye başkanı olarak seçerseniz vay sizin halinize. Çevrenizde en ufak bir pislik görürsem günde üç defa üst üste ceza keseceğim. Siz düzelene kadar bu kural ve bu cezalar devam edecektir. 
     - Birinci işim, belediyede bir genel temizlik yapmak. İkinci işim Solhan'da genel temizlik yapmak. 
     - Ben bunu yaparım, şunu yaparım dersem yalan olur. Hepiniz bunu zamanla görürsünüz. Size uzun süre reislik yapacağımı zannetmeyin, sadece reislik nasıl yapılır size onu göstereceğim. Hepsi bu kadar anlayana bu fazla bile. 
     - Su parası, çöp vergisi ve benzeri vergiler kalkacak. Halktan hiçbir şey alınmayacak. Memleketin eksikleri çoktur, anlatmakla bitmez. 
     - Allaha şükür hiç bir sorunumuz yok. Sağ olsunlar bizden önceki başkanlarımız bütün sorunlarımızı çözmüşler. Bize yapacak birşey bırakmamışlar. 
     - Herkes belli bir yerlere gelmek istiyor hizmet değil. Eğer maksatları hizmetse belediyeye gerek yok. Durumu iyi olanlar gelsin el ele verip beraber memlekette hizmet edelim. Benim durumum yeterince iyi olmuş olsaydı onlara da gerek kalmazdı. 
     - Benim sizlerden son bir isteğim insanlık namına adamcılığı, aşiretçiliği ve de üç günlük menfaatçılığı birkez olsun bırakın. Her konuda sizlere zarardır. Birkez olsun memleket için elinizi vicdanınıza koyun ve ona göre oy kullanın. 
     - Tahsilim, ilkokuldan sürgün ettiler ve ortaokuldan kovdular.'' 
     
</TEXT>
</DOC>
