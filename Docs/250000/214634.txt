<DOC>
<DOCNO> 214634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/magazin/mag01.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim kurtaracak bu G.O.R.A.'yı 
</HEADLINE>
<TEXT>

   Cem Yılmaz, filmi için Kültür Bakanı Erkan Mumcu'ya gitti. Ancak Mumcu, "Bu konuda yetki fonda" dedi 
      YILDIZ YAZICIOĞLU Ankara 
   
   Şovmen Cem Yılmaz'ın, 'G.O.R.A.' filminin vizyona girmesi için Kültür ve Turizm Bakanı Erkan Mumcu'dan yardım isteme girişimi sonuçsuz kaldı. 
   Yılmaz, martta vizyona sokmak istediği film için Mumcu'nun devreye girmesini rica etti. Mumcu da bürokratlarından bilgi istedi. Kültür ve Turizm Bakanlığı Sinema ve Telif Genel Müdürlüğü, Böcek Yapım Şirketi tarafından çevrilmesine rağmen, filmin işletme belgesi hakkının Uzan grubuna bağlı Türk Filmi AŞ'ye ait olduğunu bildirdi. Bunu öğrenen Mumcu da Yılmaz'a müjdeli haber veremedi. 
   
   Sözleşme geçerli 
   Böylece Böcek Yapım ve Türk Filmi arasında G.O.R.A. ile ilgili yapılan sözleşmenin geçerli olduğu ortaya çıktı. Sözleşme gereği Böcek Yapım, çekimlerinde tüm masrafları karşılamasına rağmen G.O.R.A.'nın vizyona sokulmasında yetkili değil. Bu nedenle Sinema ve Telif Hakları Genel Müdürlüğü, Böcek Yapım'a film işletme belgesi veremedi. Genel Müdürlük, işletme belgesinin Türk Filmi'ne ihtiyati tedbir koyduran Tasarruf Mevduatı Sigorta Fonu'na TMSF verileceğini bildirdi. 
   
   'Tedbir kapsamının değişmesi gerekir'    Ankara Üniversitesi Siyasal Bilgiler Fakültesi öğretim üyesi Prof. Dr. İbrahim Kaplan, "Filmin vizyona girmesine, ancak ihtiyati tedbire neden olan alacaklarını karşılayacak biçimde izin verilebilir. Bunun için TMSF mahkemeye başvurmalı, ihtiyati tedbir kararının kapsamını değiştirmelidir" dedi. 
   
</TEXT>
</DOC>
