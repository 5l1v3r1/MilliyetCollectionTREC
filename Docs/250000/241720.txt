<DOC>
<DOCNO> 241720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo04.html </URL>
<DATE> 2004/05/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Zayıflamak için başladılar, şampiyon oldular... 
</HEADLINE>
<TEXT>

     Fazla kiloları nedeniyle ''kickboks'' sporuna başlayan Meral Seçilir 22 ve Fatma Siyimer 19 , bu sayede hem zayıfladılar, hem de Türkiye şampiyonlukları ve uluslararası dereceler elde ettiler. 
     A.A muhabirinin edindiği bilgiye göre, Kayseri'de yaşayan Meral Seçilir, fazla kilosu olduğunu düşünerek bir spor merkezinde step yapmaya başladı. 
     Stepten istediği sonucu alamayan Seçilir, ABD kökenli bir savunma sporu olan kickboks yapmaya karar verdi. Kayseri Özayspor'a gelerek bu spora başlayan Seçilir, çalıştırıcılarından aldığı destekle bu sporda kendini geliştirdi. 
     Bu arada antrenmanlardaki başarısıyla çalıştırıcılarının dikkatini çeken Seçilir, yapılan elemelere katılarak Kickboks Milli Takımı'nda yerini aldı. 
     Kickboksun çeşitli kategorilerinde Türkiye şampiyonlukları elde eden Seçilir, 2003 yılında ise Tayland'da yapılan Kicboks Dünya Şampiyonası'nda üçüncülük elde etti. 
     Bu spora başladığında 74 kilo olduğunu anlatan Seçilir, şunları söyledi 
     ''Bu spora başlarken yalnızca kilo vermek istiyordum. Bu kadar başarı elde edeceğim hiç aklıma gelmezdi. Zaman içinde kickbokstan büyük keyif almaya başladım. Antrenmanlara sürekli devam ettim. Böylece hem istediğim kiloya ulaştım, hem de azimle çalışmanın sonunda bu dalda dünya üçüncüsü olarak kendimi kanıtladım. Yeni hedefim 60 kiloda Dünya Şampiyonu olmak.'' Seçilir, hobi olarak başladığı kickboksta aldığı başarılardan dolayı Erciyes Üniversitesi Beden Eğitimi ve Spor Yüksek Okulu'nda okumaya da hak kazandığını anlattı. 
     
     12 KİLO VERDİ, DÜNYA İKİNCİSİ DE OLDU 

     Fatma Siyimer de, takım arkadaşı Seçilir gibi fazla kiloları nedeniyle kickboksa başladığını söyledi. 
     Ailesinin de kendisini desteklediğini belirten Siyimer, genelde erkeklerin ilgi gösterdiği kicboksa başlarken biraz çekindiğini bildirdi. 
     Ancak başladıktan sonra bu spordan büyük keyif aldığını vurgulayan Seyimer, şunları söyledi 
     ''Okuldan sonra antrenmanlara devam ettim. Çalışmalarım sonuç verdi ve milli takıma seçildim. Geçen yıl yapılan Dünya Şampiyonası'nda ikinci oldum. Bu derecemden dolayı Erciyes Üniversitesi Beden Eğitimi ve Spor Yüksek Okulu'nda okumaya da hak kazandım. Bu spor, kilo problemine de çözüm oldu. Kickboksa başladıktan sonra 74'ten 62 kiloya düştüm.'' Kayseri Özayspor'da bu sporu sürdüren Siyimer, yeni hedefinin 62 kiloda dünya şampiyonluğu olduğunu söyledi. 
     
</TEXT>
</DOC>
