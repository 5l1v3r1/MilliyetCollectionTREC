<DOC>
<DOCNO> 204046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/ekonomi/eko05.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
49 hisse yüzde 100'ün üstünde kazanç sağladı 
</HEADLINE>
<TEXT>

   292 hisseden 49'u yılbaşından bu yana borsada yüzde 100'ün üstünde prim yaptı. En yüksek kazancı yüzde 345.21 ile Kardemir B hisseleri sağladı 
   
   Borsa, geçmiş iki yıldaki zararlarını telafi etmeye başladı. Yılbaşından bu yana 292 hisseden 49'unun değer artışı yüzde 345 ile yüzde 100 arasında gerçekleşti. Söz konusu 49 hisseden 20'sinin fiyatı yılbaşında 1.000 liralık nominal değerlerinin de altında bulunuyordu. 
   19 Aralık itibariyle yılın en çok kazandıran hissesi yüzde 345.21 ile borçlarını yeniden yapılandırma sürecine sokan Kardemir'in B tipi hisseleri oldu. İhlas Holding şirketlerinden İhlas Ev Aletleri yüzde 331.13 ile ikinci olurken, Garanti Yatırım Ortaklığı yüzde 324.66 ile üçüncü sırayı aldı. Yılbaşından bu yana 241 şirketin hisseleri artarkan, 50'sinin düştü, 1'inin ise değişmedi. 
   
   Lokomotifler 
   Yüzde 100'ün üstünde prim yapan ve İMKB - 30 Endeksi içinde yer alan lokomotif hisselerin getirileri şöyle 
   Ford Otosan yüzde 167.14, Doğan Yayın Holding yüzde 154.64, Doğan Holding yüzde 151.92, Ereğli Demir Çelik yüzde 143.28, Tofaş yüzde 126.62, İş Bankası C yüzde 118.39, Finansbank yüzde 117.95, Yapı Kredi Bankası yüzde 112.73, Garanti Bankası yüzde 106.45 ve Alarko Holding yüzde 101.10. 
   
   Olumlu yansıma 
   2002 yılını 10,369 puandan kapatan İMKB - 100 Endeksi de 19 Aralık itibariyle 18,206 puana yükselirken, hisselerin ortalama değer artışı da yüzde 75.57 oldu. Gedik Yatırım Ortaklığı Genel Müdürü Uğur Yılmaz, düşen enflasyon ve faizlerle birlikte ekonomideki iyileşmenin borsaya olumlu yansıdığını belirterek, "Şirketlerin hisse fiyatları kelepirdi şimdi belli bir seviyeye geldi" dedi. 
   
   Deniz Yatırım hisseleri uçuyor    Fenerhahçe Sportif AŞ'nin halka arzında lider aracı kurum olarak görev alacak olan Zorlu Grubu şirketlerinden Deniz Yatırım, borsada son bir haftada kendisinden en çok konuşulan aracı kurum oldu. Deniz Yatırım Ortaklığı hisseleri, Fenerbahçe Sportif AŞ ile ilgili geçen hafta düzenlenen halka arz toplantısından önce borsada başlattığı ralliyi sürdürüyor. Hisseler dünkü yüzde 21.82'lik değer artışıyla borsanın en çok kazandıran hissesi oldu. Hisselerin son 7 iş günündeki artışı yüzde 114 olarak gerçekleşti. Deniz Yatırım Ortaklığı hisseleri yılbaşından bu yana yüzde 162 değer kazandı. 
   
   
</TEXT>
</DOC>
