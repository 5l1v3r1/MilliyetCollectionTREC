<DOC>
<DOCNO> 208473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/siyaset/siy01.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Örnek olsun 
</HEADLINE>
<TEXT>
   Simitis bıraktı PASOK yükseldi 
   Başbakan Simitis'in görevi Papandreu'ya bırakma kararı, PASOK'la ana muhalefet partisi arasındaki oy farkını 2.4'e düşürdü 
      Yorgo Kırbaki 

   
   Yunanistan Başbakanı Kostas Simitis'in 7 Mart genel seçimleri öncesi görevi Papandreu'ya bırakma kararı alması, Yunan kamuoyunda parti adına olumlu etki yaptı. 
   Kamuoyu araştırmaları, PASOK ile ana muhalefet partisi Yeni Demokrasi arasındaki farkın giderek kapandığını ortaya koydu. Geçen haftaya kadar Yeni Demokrasi partisi kamuoyu araştırmalarında PASOK'tan 8 - 9 puan önde gidiyordu. Yunanistan'ın önde gelen kamuoyu araştırmaları şirketlerinden Alko'nun son anketine göre fark, birkaç gün içinde yüzde 2.4'e düştü. Ankete göre bugün seçim yapılsa Yeni Demokrasi oyların yüzde 39.7'sini, PASOK yüzde 37.3'ünü alıyor. Görüş belirtmeyenlerin oranı da yüzde 10. Ankette "Kim daha başarılı başbakan olur " sorusuna verilen cevapların yüzde 46.3'ü "Papandreu", yüzde 39.5'i Yeni Demokrasi lideri "Konstantin Karamanlis" oldu. 
   
   Simitis'in vizyonu 
   Simitis, ülkesi için vizyonunun "Gençlerin Türkiye ile gerilim ve krizler hakkında okuyup bunların ne anlama geldiğini bilmediği ve bu konularda hiç tecrübelerinin olmadığı bir Yunanistan" olduğunu söyledi. 
   Simitis, PASOK milletvekili adaylarına hitaben yaptığı konuşmada, hükümetinin icraatını anlatırken, Türk - Yunan anlaşmazlıklarını ikili sorun olmaktan çıkarıp AB çerçevesinde çözümlenecek meseleler haline dönüştürmeyi başardığını belirtti. 
   Simitis, PASOK liderliğinden istifa edip parti başkanlığı için Dışişleri Bakanı Yorgo Papandreu'ya yolu açması ile ilgili olarak da "Hayatta bazen tecrübeye, bazen bilgiye, bazen de gençliğe, yeniliğe, değişime ihtiyaç vardır" dedi. 
   
   
</TEXT>
</DOC>
