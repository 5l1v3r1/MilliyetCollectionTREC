<DOC>
<DOCNO> 204027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur34.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
E-mail ile terör eylemi uyarısı 
</HEADLINE>
<TEXT>

     İstanbul Emniyet Müdürü Celalettin Cerrah, emniyet içindeki bir iç yazışmanın, bazı özel güvenlik birimlerine tebliğ edilmesine ilişkin soruşturma başlatıldığını bildirdi. 
     Cerrah, AA muhabirinin, ''emniyet tarafından bazı özel güvenlik birimlerine tebliğ edilen uyarı yazısına'' ilişkin sorusu üzerine, şunları söyledi 
     ''Emniyet içindeki bir iç yazışmanın bazı özel güvenlik birimlerine tebliğ edilmesine ilişkin soruşturma başlatıldı. Sehven bu hatayı yapan başkomiserin görev yeri değiştirildi. Bu şubeye daha tecrübeli bir müdür ataması da yapılabilir.'' 
     
     EMNİYET MÜDÜRLÜĞÜ AÇIKLAMASI 

     Bu arada, İstanbul Emniyet Müdürlüğü Basın Protokol ve Halkla İlişkiler Şubesi'nce yapılan yazılı açıklamada, bugün e-mail yoluyla dağıtılan, müdürlüğe ait bir dokümanda, 15 ve 20 Kasım 2003 tarihlerinde meydana gelen bombalı saldırı olayları benzeri istihbari bilgilerin yer aldığının tespit edildiği kaydedildi. 
     Bombalı saldırı olaylarıyla ilgili soruşturmaların sürdürüldüğü hatırlatılan açıklamada, şöyle denildi 
     ''İlimizde meydana gelebilecek muhtemel saldırı olaylarının önlenmesine yönelik olarak edinilen istihbari bilgiler, ilgili birimlerimizin, müteyakkız bulunmaları ve daha duyarlı olmaları, güvenlik önlemlerini daha üst düzeyde almaları için uyarı ve önlem mahiyetinde bildirilmektedir. Bu bilgilendirmeler, olay tarihinden bugüne kadar düzenli olarak yapılmaktadır. 
     Bu nedenle değişik zamanlarda gönderilen yazışmalar, istihbari nitelikteki bilgilere yönelik tedbir alınması amacıyla yapılan bilgilendirme yazışmalarıdır.'' 
     
     Akmerkez ile ilgili tehlike yok 

     Akmerkez Genel Müdürü Zeynep Akdilli Oral, ülkedeki genel güvenlik hassasiyeti dışında Akmerkez ile ilgili özel ve tehlikeli bir durum olmadığını bildirdi. 
     Oral, dün akşamdan bu yana internette e-mail yoluyla dağılan ve aralarında Akmerkez'in de bulunduğu bazı yerlere terörist saldırı ihtimalini içeren uyarı yazısına ilişkin bir açıklama yaptı. 
     Konuya ilişkin olarak kendisinin Beşiktaş İlçe Emniyet Müdürlüğü'ne başvurduğunu ve İlçe Emniyet Müdürü ile bizzat görüştüğünü belirten Oral, şunları kaydetti 
     ''İlçe Emniyet Müdürümüzün İstanbul Emniyet Müdürü ile görüşerek verdiği bilgiye göre, basına da yansıdığı gibi noel ve yılbaşı arifesinde genel bir uyarı yapılması konusu gündeme gelmiştir. 
     Ancak söz konusu mesajı içeren yazıyı kaleme alan kişi, dikkatsizce bir ifade kullanarak, Akmerkez'e yönelik özel bir tehdit varmış izlenimini uyandırmış ve maalesef ilgili birimin müdürünün bile haberi olmadan bizzat kendisi kaleme aldığı yazının tebligatını yapmıştır. 
     Bu sorumsuzca yazılan yazı, başta Akmerkezliler olmak üzere pek çok vatandaşımızı tedirgin etmiştir. Ancak ilçe Emniyet Müdürümüzün de özellikle teyit ettiği gibi Akmerkez'e yönelik spesifik bir tehdit söz konusu değildir. Ülkemizdeki genel güvenlik hassasiyeti dışında Akmerkez ile ilgili özel ve tehlikeli bir durum yoktur.'' 
     
</TEXT>
</DOC>
