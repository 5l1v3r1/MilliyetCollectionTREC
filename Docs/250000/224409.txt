<DOC>
<DOCNO> 224409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun07.html </URL>
<DATE> 2004/03/22/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
ABD'de seçim kampanyaları sertleşti.. Seçmen endişeli... 
</HEADLINE>
<TEXT>

     ABD Başkanlık seçimleri için yürütülen kampanyalarda kullanılan üslubun giderek sertleşmesinin seçmenleri siyasetten uzaklaştırarak yabancılaştıracağı ve seçimleri kazanan hangi aday olursa olsun meşruiyeti konusundaki algılamaları olumsuz etkiyeceği kaydedildi. 
     Demokrat Parti'nin önde gelenlerinden Arizona Senatörü John McCain, Fox News'e yaptığı açıklamada, Cumhuriyetçilerin adayı Başkan Bush ile Demokrat rakibi Senatör John Kerry arasında havada uçuşan sataşmaların seçimlere katılım oranını düşürebileceğini ifade etti. 
     McCain, ''Çevremde, şayet seçim kampanyaları bu tarz sürdürülmeye devam edilirse oy kullanmaya bile gitmem diyenleri duymaya başladım,'' diyerek sözlerini güçlendirdi. 
     Demokrat Parti'den Connecticut Senatörü ve eski başkan adayı Joseph I. Liberman da benzer görüşleri dile getirerek, ''Toplum siyaseten tam olarak ikiye bölünmüş durumda. Her iki partide de adaylara partilerinin ideolojik tabanını kızıştırarak zafere ulaşma tavsiyesinde bulunan danışmanlar var'' dedi. 
     Kampanyalarda özellikle Irak Savaşı'nın birinci yıldönümünün yaşandığı geçtiğimiz hafta endişe verici bir sertleşme yaşandığı gözlendi. Başkan Yardımcısı Dick Cheney tarafından ve Başkan Bush için yapılan reklam kampanyalarında, sürekli olarak, seçilmesi halinde Kerry'nin ABD'nin güvenliği için bir tehdit olacağı ifade ediliyor. Demokrat aday Kerry ise mevcut yönetimin dış politikasını ''küstahça'' şeklinde değerlendiriyor ve ABD askerlerinin Irak'ta batağa saplandığını ve hedef haline getirildiğini ifade ediyor. 
     Nebraska'dan Cumhuriyetçi Senatör Chuck Hagel'de sertleşen ve bölücü bir hüviyete bürünen kampanyaların ABD'nin yurtdışındaki çıkarlarına da zarar vereceğine dikkat çekiyor. ABC televizyonuna konuşan Hagel, ''Bu durum böyle sürerse ve ülke siyaseten bölünürse önümüzdeki dört yıl boyunca Irak, Afganistan ve teröre karşı savaşımızda yürüttüğümüz politikaların hiçbirini sürdüremeyiz,'' dedi. 
     Demokratların bir diğer eski adayı olan Howard Dean de CBS'e verdiği demeçte Bush yönetiminin yurtdışında ölen Amerikan askerleri için hiçbir vicdan azabı duymadığını söyledi ve ''Onlar için askerleri ölüme göndermenin bir mahsuru yok'' dedi. 
     
</TEXT>
</DOC>
