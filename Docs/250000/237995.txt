<DOC>
<DOCNO> 237995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/siyaset/asiy.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'YÖK tasarısı laikliğe aykırı' 
</HEADLINE>
<TEXT>


Genelkurmay Başkanlığı, YÖK yasa tasarısının, öğrenim birliği ve laik eğitim ilkelerini zedeleyeceğini belirtti. Açıklamada, yasanın kabulünün, ilave ciddi sorunları beraberinde getireceği kaydedildi 

ANKARA Milliyet 


Genelkurmay Başkanlığı Genel Sekreterliği, TBMM Milli Eğitim Komisyonu'nda kabul edilen YÖK yasa tasarısının laikliğe aykırı olduğunu vurguladı. 
Genelkurmay'dan dün yapılan açıklamada şöyle denildi 
"Türk Silahlı Kuvvetleri, Avrupa Birliği sürecinde ülkemizin önünü açıcı ve yapıcı katkı sağlamak amacıyla, son Anayasa değişiklikleri içerisinde yer alan doğrudan kurumumuzla ilgili konularda dahi karşı görüş belirtmek için haklı gerekçeleri olduğu halde, görüş belirtmekten özenle kaçınmıştır. Nisan 2004'de gerçekleştirilen basın toplantısında, kamuoyuna yeterince yansıtılmayan ancak, kurumumuzun vazgeçilmez kabul ettiği ve açıkça taraf olduğu konular açıklanmıştı. 
Bu çerçevede, Türkiye Büyük Millet Meclisi'ne sunulan Yükseköğretim Kanunu Değişiklik Tasarısı'na ilişkin gelişmeler dikkatle izlenmektedir. 1739 Sayılı Milli Eğitim Temel Kanunu'nun 32. maddesi 'imam hatip liseleri imamlık, hatiplik ve Kuran kursu öğreticiliği gibi dini hizmetlerin yerine getirilmesiyle görevli elemanları yetiştirmek üzere, Milli Eğitim Bakanlığı'nca açılan ortaöğrenim sistemi içinde, hem mesleğe hem yüksek öğrenime hazırlayıcı programlar uygulayan öğretim kurumlarıdır' hükmünü amirdir. Kanun maddesinin gerekçesinin yazılı olduğu Meclis ve Senato komisyon raporlarında da belirtildiği gibi, burada kastedilen yükseköğrenim kurumlarının, kendi alanlarındaki yükseköğrenim kurumları olduğu açıktır. Ayrıca, 430 Sayılı Tevhidi Tedrisat Kanunu'nun 4. maddesi, Milli Eğitim Bakanlığı'nca, dini bilgiler konusunda yüksek uzmanlar yetiştirmek üzere üniversitede bir ilahiyat fakültesi kurulmasını ve ayrıca, imamlık ve hatiplik gibi dini hizmetlerin yerine getirilmesiyle görevli memurların yetişmesi için de ayrı okullar açılmasını öngörmektedir. Görüldüğü üzere, söz konusu kanunlar imam hatip liselerini, sadece din hizmetinde görevlendirilecek eleman yetiştiren öğretim kurumları olarak tanımlamaktadır. Olaya bu açıdan bakıldığında, söz konusu değişiklik tasarısının bahse konu bu kanunların lafzına ve ruhuna uygun olduğunu söylemek mümkün değildir. 

'Öğrenim birliği zedelenir' 
1739 Sayılı Milli Eğitim Temel Kanunu'nun 32 ve 430 Sayılı Tevhidi Tedrisat Kanunu'nun 4. maddeleriyle tesis edilen sistemin dışına çıkacak uygulamaların, söz konusu maddelerin amaçladığı 'öğrenim birliği' ve 'laik eğitim ilkelerini' zedeleyeceği açıktır. 
Bu nedenle, cumhuriyetin temel niteliklerine bağlılığı şüphesiz olan kesim ve kurumların bu değişiklik tasarısını benimsemesi beklenemez. 
Değişiklik tasarısının getirdiği diğer önemli husus, Yükseköğretim Kanunu'nun 6. maddesindeki Yükseköğretim Kurulu'na ait bazı yetkilerin üniversitelere devrine imk n veren değişikliktir. Bu yetki devriyle amaçlanan hususlar üzerinde de hassasiyetle durulması gerekmektedir. 

Ne değişti 
Hatırlanacağı gibi, Ekim 2003 içinde, meslek liselerine ilişkin bir kanun tasarısı Türkiye Büyük Millet Meclisi'ne sunulmuş, ancak kamuoyunda oluşan tepkiler üzerine gündemden düşürülmüşken, yaklaşık 6 ay sonra ne değişmiştir ki, aynı kapsamda bir kanun tasarısı, birçok kurum ve kesimin karşı çıkmasına rağmen yeniden gündeme getirilmiştir Bu tavrı görmezden gelmek mümkün değildir. 
Elbette yükseköğretim sisteminin düzeltilmesi gereken pek çok yönü bulunmaktadır. Burada esas olan, 'çağdaş uygarlık düzeyi'ni hedefleyen bir toplum için öğretimin kalitesini artırmak, öğretim ve istihdam arasındaki dengeyi sağlamaktır. Bu düzenlemeler bilimsel kavramlar içinde, Anayasa ve kanunlarla çizilen çerçevede eğitim ve öğretim sistemini bir bütün olarak ele almak suretiyle yapılmalıdır. 

Tavrımız aynı 
Türk Silahlı Kuvvetleri'nin cumhuriyetin demokratik, laik ve sosyal bir hukuk devleti nitelikleriyle ilgili düşünceleri ve tavrı dün neyse bugün de aynıdır ve yarın da aynı olacaktır. Hiç kimsenin Türk Silahlı Kuvvetleri'nin bu düşünce ve tavrı üzerinde şüphe ve yanılgı içinde olması düşünülemez. 
Türkiye'nin son derece hassas meselelerinin olduğu bir ortamda, gereksiz yere ilave ciddi sorunları beraberinde getireceği açık olan bu değişiklik tasarısına, ilgili kurum ve kuruluşların dikkatle ve sağduyu içinde yaklaşacaklarına ve Yüce Milletimizin bu konuya gerekli hassasiyeti göstereceğine inanılmaktadır." 




</TEXT>
</DOC>
