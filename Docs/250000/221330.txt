<DOC>
<DOCNO> 221330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur17.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Kırcı'ya tahliye yok... 
</HEADLINE>
<TEXT>

     Yargıtay, 7 TİP'li öğrenciyi öldürdüğü için 7 kez idam cezasına çarptırılan Haluk Kırcı'nın cezasının, 48 ayı hücrede olmak üzere müebbet ağır hapis cezasına dönüştürülmesine ilişkin Ankara 5. Ağır Ceza Mahkemesi'nin kararını onadı. 
     Yüksek mahkeme, onama kararı dikkate alınarak Kırcı'nın yararlanacağı infaz statüsünün yerel infaz mercilerince değerlendirilmesi gerektiğine karar verdi. 
     Ankara 5. Ağır Ceza Mahkemesi, idam cezalarını müebbet ağır hapis cezasına dönüştüren 4771 sayılı Yasa'nın yürürlüğe girmesinden sonra, Kırcı'nın 7 kez idam cezasını, ''48 ayı geceli-gündüzlü bir hücrede tecrit ile müebbet ağır hapis cezasına'' dönüştürdü. 
     AA muhabirinin aldığı bilgiye göre, Yargıtay 1. Ceza Dairesi, resen temyize tabi kararın incelemesini tamamladı. 
     Dairenin kararında, yerel mahkemenin kararı önce usul yönünden incelendi. 
     
     USUL YÖNÜNDEN İNCELEME 
     Kararda, Kırcı'nın, 7 kez idam cezasının yanı sıra aynı davada, Türk Ceza Kanunu'nun TCK ''suç işlemek için çete oluşturmak suçunu'' düzenleyen 313. ve 315. maddelerinden 9 yıl 4 ay ağır hapis cezasına mahkum edildiği anımsatıldı. 
     TCK'nın 313. maddesinin değiştirildiği, 315. maddenin de kaldırıldığına işaret edilen kararda, bu hükümlülüğün infaza konu olmaktan çıkarılması olasılığı gözetilerek yerel mahkemece bu hususun araştırılmaması ve içtimaya konu olup olmayacağının değerlendirilmemesinin usul eksikliği sayılmadığı kaydedildi. 
     Kırcı'nın 1993- 1996 yılları arasında yine TCK'nın 313. maddesinden Susurluk Davası 4 yıl ağır hapse mahkum edildiği anımsatılan kararda, bu cezanın içtima işlemine dahil edilmediğinin saptandığı belirtildi. 
     
     ''59. MADDENİN TARTIŞILMASI GEREKSİZ'' 
     Bu mahkumiyetin infaz sürecinde alınmış bazı kararlara yansıtıldığı, ilk hükme konu 7 idam cezasının kesinleşmesinden sonra Terörle Mücadele Yasası uyarınca toplam 70 yıllık ağır hapis cezasının 36 yıla indirildiği belirtilen kararda, şahsi hürriyeti bağlayıcı başka bir cezanın içtimaen ilave edilemeyeceği ifade edildi. Kararda, bu nedenle bu cezanın hücreli içtimaya dahil edilmemesinin yasaya aykırı olmadığı vurgulandı. 
     Kararda, yerel mahkemenin uygulanma olanağı bulunmayan TCK'nın iyi hal nedeniyle cezada indirimi öngören 59. maddesini tartışmasının da gereksiz olduğu kaydedildi. 
     
     ESASA YÖNELİK İNCELEME 
     İdam cezalarını müebbet ağır hapis cezasına dönüştüren 4771 sayılı Yasa'nın TCK'nın adam öldürmeye idam cezasını öngören 450. maddesinde lehe düzenleme olduğu kaydedilen kararda, yerel mahkemenin her bir idam cezasını ''infaz statüsü ağırlaştırılmış müebbet ağır hapislere'' dönüştürdüğü belirtildi. 
     Bu cezaların ayrı ayrı infazının yasalara göre mümkün olmadığına işaret edilen kararda, ''Sonuç itibariyle, 48 ay geceli-gündüzlü bir hücrede tecrit ile müebbet ağır hapsinin infazına karar vermek suretiyle infaza konu olacak yeni hükmün belirlenmesinde isabetsizlik görülmemiştir'' denildi. 
     Yargıtay 1. Ceza Dairesi, bu gerekçelerle Ankara 5. Ağır Ceza Mahkemesi'nin kararını usul ve yasaya uygun bularak oybirliği ile onadı. 
     
     ŞARTLA TAHLİYE İSTEMİNİN REDDİ 
     Yargıtay'ın kararına göre, Kırcı'nın avukatı, şartla tahliye isteminin reddine ilişkin karara karşı Adalet Bakanlığı'ndan yazılı emir yoluna başvurulmasına istedi. 
     Adalet Bakanlığı'nın, Ankara 5. Ağır Ceza Mahkemesi'nin kararı kesinleşmediği için yazılı emir yoluna başvurulamayacağını belirttiği ifadelerin de yer aldığı kararın bu bölümü şöyle 
     ''İncelemenin 'yeni hükmün TCK'nın 2 2 maddesince belirlenmesi kapsamıyla sınırlı kalması ve hükümlünün şartla tahliye isteminin reddine ilişkin Ödemiş Ağır Ceza Mahkemesi'nce verilen kararına itirazın reddine dair Salihli Ağır Ceza Mahkemesi'nin kararının bu evrede yazılı emre konu edilemeyeceğine, yeni cezanın tespitine ilişkin Ankara 5. Ağır Ceza Mahkemesi'nin resen temyiz incelemesine konu kararının kesinleşmesinin beklenmesine' yönelik Adalet Bakanlığı Ceza İşleri Genel Müdürlüğü'nün yazısı gözetilerek, bu onama kararı nazara alınmak suretiyle, hükümlünün yararlanabileceği infaz statüsünün yerel infaz mercilerince değerlendirilmesine karar verilmiştir.'' 
     
     İZOL'UN TAHLİYESİ 
     Yargıtay 1. Ceza Dairesi, 1980'de işlediği suçlar nedeniyle 12 kez idam cezasına çarptırılan Mustafa İzol'un tahliyesine karar vermişti. 
     Bu karardan sonra Kırcı'nın avukatı Hüseyin Ayan, Kırcı'nın da tahliye edilmesi gerektiğini ileri sürmüştü. 
     Yargıtay Cumhuriyet Başsavcılığı, 1. Ceza Dairesi'nin kararına, İzol'un tahliye edilmeyeceği gerekçesiyle itiraz etmişti. İtirazı, önümüzdeki günlerde Yargıtay Ceza Genel Kurulu karara bağlayacak. 
     
</TEXT>
</DOC>
