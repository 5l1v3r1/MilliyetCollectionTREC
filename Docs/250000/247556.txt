<DOC>
<DOCNO> 247556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko14.html </URL>
<DATE> 2004/06/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kurt mu, domuz mu daha zararlı 
</HEADLINE>
<TEXT>

     Tarladaki ürüne zarar veren ve sayıları giderek artan domuzlara karşı doğaya bırakıldığı iddia edilen kurtlar, Beyşehir ve Seydişehirli çobanların korkulu rüyası haline geldi. 
     Konya'nın Beyşehir İlçesi Ziraat Odası Başkanı Dursun Ersözlü, AA muhabirine yaptığı açıklamada, son iki yıldır domuz sayısında inanılmaz artış olduğunu söyledi. 
     Giderek çoğalan domuzların tarlalara inerek ürünlere ciddi boyutlarda zarar verdiğini ifade eden Ersözlü, çiftçilerin bu konuda yoğun şikayetinin bulunduğunu ancak ellerinden fazla bir şey gelmediğini bildirdi. 
     Özellikle domuz yavrularını yemesi için son aylarda doğaya kurt bırakıldığını ileri süren Ersözlü, şunları kaydetti 
     ''Beyşehir ve Seydişehir İlçeleri'ne bağlı belde ve köylerde helikopterle doğaya kurt bırakıldığını gören çobanlarımız var. Domuz sayısının azaltılmasında tek çare kurt oldu. Ancak ürünlerdeki tahribat azalırken büyükbaş ve küçükbaş hayvanlar telef olmaya başladı. Son dönemde çok sayıda küçükbaş ve büyükbaş hayvan kurtlar tarafından parçalandı.'' Son olarak Karahisar Köyü'nde 20 keçinin kurtlar tarafından parçalandığını belirten Ersözlü, ''Kurtlar, çobanların korkulu rüyası haline geldi. Bu kurtların vurulması da yasak. Öldürenlere büyük oranlarda ceza geliyor. Ne yapacağımızı şaşırdık. Kurtun mu, yoksa domuzun mu daha zararlı olduğunu çözemedik'' dedi. 
     Öte yandan Beyşehir'e bağlı Karahisar Köyü yaylalarında çobanlık yapan Ahmet Yalçınkaya, doğaya bırakıldığını iddia ettiği kurtların domuz yavrusu yerine, küçükbaş hayvanlarını telef ettiğini savundu. 
     Çobanların mağdur olduğunu dile getiren Yalçınkaya, ''Kurtlarla mücadele edemiyoruz. Tüfeklerimizi kullanamadığımız için de bizden korkmadan sürüye girip hayvanlarımızı parçalıyorlar'' diye konuştu. 
     
</TEXT>
</DOC>
