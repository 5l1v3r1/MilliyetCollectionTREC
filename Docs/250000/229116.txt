<DOC>
<DOCNO> 229116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/ekonomi/eko06.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'dan Demirel itirazı 
</HEADLINE>
<TEXT>

   Murat Demirel'in de aralarında bulunduğu üç kişinin Halkbank'ı 350 trilyon zarara uğrattığını belirten Yargıtay, sanıklara verilen beraat kararının bozulmasını istedi 
   
   Yargıtay Başsavcılığı, Halk Bankası'nı "dolandırdıkları" gerekçesiyle yargılandıkları davada beraatlerine karar verilen Egebank'ın eski sahibi, 9. Cumhurbaşkanı Süleyman Demirel'in yeğeni Yahya Murat Demirel ile ortağı Gökalp Baştürk ve Halk Bankası eski Genel Müdür Yardımcısı Hüsnü Barbaros Olcay hakkındaki kararın bozulmasını istedi. Tebliğnamede, üç sanığın bankayı 350 trilyon lira zarara uğrattığı kaydedildi. 
   İstanbul 4. Ağır Ceza Mahkemesi'nin, Demirel'in de aralarında bulunduğu 8 sanık için verdiği beraat kararı temyiz edildi. 
   
   Paravan ithalat 
   Yargıtay Savcısı Ahmet Gündel'in tamamladığı bağlayıcılığı bulunmayan tebliğnamede, Demirel ve Baştürk'ün, şirketleri DEMPA ve DEMPANEL'in yapacağını taahhüt ettiği ithalat için Halk Bankası'ndan kredi istediği, o dönemde Halk Bankası'nın Genel Müdür Yardımcısı olan Olcay'ın krediye "olur" verdiği, böyle bir ithalatın ise ortada bulunmadığı kaydedildi. Tebliğnamede, ithalat yapılacağı belirtilen yurtdışındaki Estone SA ve TFP şirketlerinin paravan olduğu anlatıldı. 
   
   
</TEXT>
</DOC>
