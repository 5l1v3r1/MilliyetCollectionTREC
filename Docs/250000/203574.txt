<DOC>
<DOCNO> 203574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur32.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Japonya ile uluslararası plandaki yaklaşımlarımız örtüşüyor" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Japonya'ya yaptığı resmi ziyareti tamamlayarak yurda döndü. 
     Bakan Gül, ''Temas ve görüşmelerimde, Türkiye ve Japonya'nın uluslararası plandaki yaklaşımlarının büyük ölçüde örtüştüğünü gördüm'' dedi. 
     Gül, Japonya Dışişleri Bakanı Yoriko Kawaguchi'nin davetlisi olarak gittiği Japonya'dan dönüşünde, Atatürk Havalimanı VIP Salonu'nda temasları hakkında bilgi verdi. 
     Abdullah Gül, ekonomik ve ticari konuların ağırlık taşıdığı temasları sırasında Japonya'nın önde gelen büyük şirketlerinin temsilcilerine Türkiye'deki yatırım ortamını, Türkiye'de bir sene içinde ekonomik hayattaki değişmeleri anlattığını söyledi. 
     Bakan Gül, Japonya'daki Türk vatandaşları ile de biraraya gelerek sorunlarını dinlediğini belirterek, şöyle devam etti 
     ''Temas ve görüşmelerimde, Türkiye ve Japonya'nın ulaslararası plandaki yaklaşımlarının büyük ölçüde örtüştüğünü gördüm. Muhataplarımda, ilişkilerimizi her alanda daha ileriye götürme bakımından güçlü bir arzunun mevcudiyetini memnuniyetle izledim. Ekonomik ve ticari ilişkilerimizin gerçek potansiyeli yansıtacak düzeye çıkarılması hususunda ortak anlayış içerisinde olduğumuzu da gördüm. 
     Özellikle Irak'ın yeniden yapılanmasında Türk ve Japon şirketlerinin beraber yapabilecekleri birçok konuyu görüştük ve bu konuda Japonya'nın çok büyük bir ilgi gösterdiğini gördük. Japonya Irak'ın yeniden yapılanmasına 5 milyar dolar civarında bir fon ayırmıştır. Bunu Türkiye ile birlikte değerlendirmesinin iyi olacağını kendilerine izah ettim.'' Abdullah Gül, Japonya'da yaptığı görüşmelerde güncel uluslararası konuların da gündeme geldiğini belirterek, ''Irak, Ortadoğu sorunu ve uluslararası terörizm olmak üzere yararlı görüş alışverişlerinde bulunduk'' diye konuştu. 
     
</TEXT>
</DOC>
