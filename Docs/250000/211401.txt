<DOC>
<DOCNO> 211401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yazar/guclu.html </URL>
<DATE> 2004/01/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK kazanı kaynıyor 6 
</HEADLINE>
<TEXT>

   
   YÖK ile üniversiteler arasında kılıçlar çekilmiş durumda. Arada güven bunalımı olduğu kesin. Perşembe günü toplanacak Üniversitelerarası Kurul'da aradaki buzlar da eriyebilir. İpler de kopabilir. Şu anda görünen tablo bu yönde. 
   YÖK Başkanı Erdoğan Teziç de, Üniversitelerarası Kurul Başkanı Ayhan Alkış da gerilimden yana değil. Aralarındaki gerginliğin kamuoyuna yansımasından da fazlasıyla rahatsızlar. Ama her iki taraf da kendilerini haklı görme konusunda ısrarlı. 
   Önceki gün, üniversitelerin, YÖK Başkanı Teziç'e neden tepki duyduklarını yazmıştım. Teziç de bu konulara açıklık getirdi. İşte satır başları 
   Anayasa'ya göre yükseköğretim kurumlarımızı temsil eden tüzel kurum Üniversitelerarası Kurul değil YÖK'tür. Anayasa değişmediği sürece bu böyle devam edecektir.Hazırladığımız taslakta YÖK'ün görevlerini artırmadık. Anayasal görevleri aynen korunduk.Hükümeti oyalamadık. Görüşmelerimiz devam ediyor. Ayrıca hükümet ile Üniversitelerarası Kurul'un bilgisi dahilinde olmayan bir pazarlık yapmadım.Sayın Cumhurbaşkanı'na YÖK'ün ve Üniversitelerarası Kurul'un tasarılarını birlikte sundum. 
   YÖK Başkanı Teziç, rektörlerin kendisine karşı aldığı tavırdan rahatsız. Bunun sorumlusu olarak da kendisini görmüyor. Aradaki sorunların da medya önünde değil, kapalı toplantılarda tartışılması gerektiğine inanıyor. Bazı rektörlerin, önceki davranışları ile şimdiki davranışları arasındaki farklılığa da bir anlam veremediğini vurguluyor... 
   Perşembe günü gerçekleşecek Üniversitelerarası Kurul'a katılacak mı, katılmayacak mı Katılmama eğiliminin ağır bastığı söyleniyor. Oysa katılıp tansiyonu düşürmesi yönündeki talepler bir hayli fazla... 
   
   Rektörler h l kızgın 
   YÖK ile ÜAK arasındaki gerginlik, MEB'in çok hoşuna gidiyor. Böyle devam etmesi halinde YÖK yasasını kendi istekleri doğrultusunda daha rahatlıkla çıkartabileceklerine inanıyorlar. Aslında bu durum, tüm rektörlerin en fazla rahatsızlık duydukları konuların başında geliyor. Ama YÖK Başkanı Teziç'e karşı kırgınlıklarını da bir türlü aşamıyorlar. 
   Türkiye'nin dört bir yanından çok sayıda rektörle, dün, uzun uzadıya bu konuyu konuştum. Kırgınlık kesinlikle bireysel değil. Kurumsal. Kendilerini dışlanmış hissediyorlar. Cumhurbaşkanı Sezer ve Başbakan Erdoğan, kendilerine fazlası ile önem verirken, YÖK'ün kendilerini muhatap almamasına kızıyorlar. 
   Pek çok rektör, telefonla da olsa Başkan Teziç'e ulaşamamanın sıkıntısını yaşadığını belirtiyor... 
   Prof. Teziç'in, bana karşı çıkmak, Cumhurbaşkanı'na karşı çıkmaktır sözüne de bir hayli alınmışlar. Gürüz, Demirel'in arkasına saklanıyordu, Teziç de Sezer'i kalkan olarak kullanıyor yorumunu getiriyorlar. 
   Özetin özeti Teziç tanıdıkça sevilen, tanıdıkça daha çok saygı duyulan bir isim. Onu soğuk, katı ve diyalogdan kaçan birisi olarak görenlerin görüşleri, eminim en kısa sürede değişecektir. ÜAK ve YÖK arasında şimdi kavga değil, güç birliği zamanı. Bu aşamada önemli olan kimin haklı olduğu değil, çıkacak yasanın üniversitelere neler kazandıracağı ya da neler kaybettireceğidir. Gerginlik bilim adamlarına hiç yakışmıyor. 
   
      
   
</TEXT>
</DOC>
