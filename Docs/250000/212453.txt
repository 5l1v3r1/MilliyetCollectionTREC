<DOC>
<DOCNO> 212453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/dunya/dun01.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta kanlı arife 19 ÖLÜ, 58 YARALI 
</HEADLINE>
<TEXT>

      DIŞ HABERLER SERVİSİ 

   
   Irak'ta Kurban Bayramı arifesinde düzenlenen 5 ayrı saldırıda 3 Amerikalı askerle, biri Türkmen, 19 kişi öldü, 58 kişi yaralandı. Irak'ın üçüncü büyük kenti Musul'da bir polis karakoluna bomba yüklü araçla yapılan saldırıda, sivil ve polis 9 kişi öldü, 45 kişi yaralandı. 
   Irak'ın kuzeyinde 4. Piyade Tümeni'nden bir askeri konvoya düzenlenen saldırıda ise 3 Amerikan askeri öldü. Saldırı konvoyun Tikrit - Kerkük arasında devriye görevi yaparken yola yerleştirilen bir bombanın patlamasıyla gerçekleşti. Bağdat'ın doğusundaki Baladiyat'ta Filistinlilerin yaşadığı mahallede meydana gelen patlamalarda ise 6 kişi öldü, 7 kişi yaralandı. Roket ya da havan saldırısı olduğu düşünülen patlamaların ardından bölgeyi ABD askerleri kuşattı. 
   Irak'ın güneyindeki Basra kentinnde Danimarkalı yardım kuruluşu Danchurchaid'e ait bir araca yönelik uzaktan kumandalı bir bombayla düzenlenen saldırıda 2'si kuruluş çalışanı, 3'ü yoldan geçen olmak üzere 5 kişi yaralandı. 
   
   Kerkük'te Türkmen Cephesi'ne saldırı 
   Irak Türkmen Cephesi ITC yetkililerinden Mehdi Hüseyin, dün sabah Kerkük yakınlarında düzenlenen saldırıda öldürüldü. ITC'den yapılan açıklamada, bayram davetiyesi dağıtmaya çıkan 5 kişinin bulunduğu aracın tarandığı ve Tazehurmatı Beldesi ITC meclis üyesi Mehdi Hüseyin'in öldüğü, ITC sorumlularından Hüseyin Mali'nin ise yaralandığı bildirildi. Görgü tanığı olmayan saldırıyı kimin, neden yaptığının bilinmediği belirtildi. 
   
   
   
</TEXT>
</DOC>
