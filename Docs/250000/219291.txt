<DOC>
<DOCNO> 219291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur03.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman'da deprem 6 ölü... 
</HEADLINE>
<TEXT>

     ÇELİKHAN Adıyaman , DHA 

ADIYAMAN'ın Çelikhan İlçesi 5 gün aradan sonra yeniden sallanırken, Çelikhan'İlçesi'ne bağlı Yağızatlı Köyü'nün Bistika Mezrası'nda çöken evin enkazı altında 6 kişi öldü, 2 kişi yaralı kurtarıldı. 
     Boğaziçi Üniversitesi Kandilli Rasathanesi Deprem Araştırma Enstitüsü'nün merkez üssünü Çelikhan yakınları olarak saptadığı Richter ölçeğine göre 3.8 büyüklüğündeki deprem, saat 01.55'te meydana geldi. İlçe merkezi ve diğer köylerde can kaybına neden olmayan depremde, Bistika Mezrası'nda taş ve çamurla yapılan evlerden biri yıkıldı. Enkaz altında kalan 70 yaşındaki Ali Bakırcı, 65 yaşındaki Meryem Bakırcı, 9 yaşındaki Yusuf Bakırcı, 12 yaşındaki Nurgül Bakırcı, 10 yaşındaki Bünyamin Bakırcı ve 5 yaşındaki Seda Bakırcı yaşamını yitirdi. Enkaz altından yaralı kurtarılan 33 yaşındaki Hanım Bakırcı ve 13 yaşındaki Hatice Bakırcı da Malatya Devlet Hastanesi'ne kaldırıldı. 
     Adıyaman Çelikhan'da geçen perşembe sabahı saat 06.15'de meydana gelen 5 büyüklüğünde deprem can kaybına neden olmamış, ancak 102 konutta hafif, 12 konut da orta hasara neden olmuştu. Depremde hasar gören binalar arasında Kaymakamlık binası da bulunuyordu. 
     
     JAPONYA'DA NELER OLMUŞTU 

     Japonya'da 18 Şubat 2003'te Hokkaido adasını etkileyen 5.9 büyüklüğündeki deprem can ve mal kaybına yol açmadı. 
     26 Mayıs 2003'te ülkenin kuzeydoğusunu sallayan 7 büyüklüğündeki deprem toprak kayması, elektrik kesintisi ve trafikte aksamaya neden oldu. 23 kişi yaralanırken, en büyük zararı raflardan düşen içki şişelerinin kırıldığı mağazalar gördü. 
     26 Eylül 2003'te yine Hokkaido adası açıklarında meydana gelen 8 büyüklüğündeki depremde bir pertrol tesisinde yangın çıktı, yollarda dev çatlaklar oluştu, 479 kişi yaralandı. Tek can kaybı, yola dökülen cam parçalarını süpüren 61 yaşındaki bir adama otomobil çarpmasıyla gerçekleşti. 
     
     AYDIN'DA DEPREM 

     Bu arada Aydın ve çevresi de merkez üssü Koçarlı İlçesi olan Richter ölçeğine göre 3.4 büyüklüğündeki depremle sallandı. Saat 03.58'de meydana gelen deprem can ve mal kaybına neden olmadı. 

     
</TEXT>
</DOC>
