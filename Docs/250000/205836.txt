<DOC>
<DOCNO> 205836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur24.html </URL>
<DATE> 2004/12/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Alacak nedeniyle işkence yapıp, fotoğraflarını çektiler 
</HEADLINE>
<TEXT>

     Sakarya'da, bir işyeri sahibinden alacak tahsilatı yapmak için yanında çalışan 2 kişiyi kaçırıp, işkence yaptıkları ve bunu görüntüledikleri idida edilen 4 kişi yakalandı. 
     AA muhabirinin aldığı bilgiye göre, Adapazarı'nda oto galerisi bulunan M.D, Sakarya Emniyet Müdürlüğü'nü telefonla arayarak, alacak meselesi yüzünden darp edildiğini, iki araç ile cep telefonunu gasp eden kişilerin yanında çalışan Osman Acar ve Taci Ateş'i kaçırdığını bildirdi. 
     İhbar üzerine çalışma başlatan Kaçakçılık ve Organize Suçlarla Mücadele Şubesi ile İstihbarat Şubesi ekipleri, galeri sahibinin adlarını verdiği Mustafa A. ile arkadaşları Mehmet F, Hikmet K. ve Savaş D'yi, Sapanca İlçesi'nde yakaladı. Kaçırılan Osman Acar ve Taci Ateş ise zanlıların verdiği bilgi doğrultusunda, Karasu İlçesi'nde bir evde işkence edilmiş halde bulundu. 
     Zanlıların üzerinde, hortum, pvc boru, demir sopa, masa ayağı, kemer gibi nesnelerle gün boyunca dövüldükleri belirlenen, bıyıkları kesilen Ateş ve Acar'a işkence yapılırken çekilmiş fotoğraflar da ele geçirildi. 
     Operasyonda, galeriden çalınan 3 cep telefonu, 2 otomobil, 2 tabanca ve işkence aletleri ele geçirildi. 
     Yetkililer, olayla ilgili Levent A'nın da arandığını kaydettiler. 
     
     ''SUÇ ÇETELERİNE GÖZ AÇTIRMAYACAĞIZ'' 
     Sakarya Emniyet Müdürü Mustafa Aydın, operasyona ilişkin düzenlediği basın toplantısında, ''Suç çetelerine göz açtırmayacağız'' dedi. 
     İşkence gören 2 kişinin fotoğraflarını gazetecilere gösteren, darp edilen ve işçileri kaçırılan işyeri sahibinin de Sakarya'yı terk ettiğini bildiren Aydın, ''Halkı böyle korkutan, kazancına göz diken grupları yok etmekte kararlıyız'' diye konuştu. 
     Sakarya'da daha önce iki önemli organize suç örgütünün çökertildiğini ve sivrilmek isteyen grupların da pasif hale getirildiğini belirten Aydın, ''Organize suçlarla mücadeleyi kararlılıkla sürdüreceğiz. Vatandaşlarımız bu tür olayları bize bildirsinler. Kesinlikle kimlikleri gizli tutulacaktır'' diye konuştu. 
     
</TEXT>
</DOC>
