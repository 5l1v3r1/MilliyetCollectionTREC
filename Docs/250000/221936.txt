<DOC>
<DOCNO> 221936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/spor/spo04.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan sonuca sevindi 
</HEADLINE>
<TEXT>

   Tecrübeli teknik adam, futbol kalitesi olarak çok üst düzeyde olmadıklarını, ancak zorlu deplasmanda alınan üç puanın kendilerini mutlu ettiğini söyledi 
      İLHAN GÜLER 

   'Kapanmak yanlıştı' 
   DAHA önce Beşiktaş forması giymiş iki teknik adamı buluşturan maçta gülen taraf Ziya Doğan oldu. Trabzon'un hocası, "Beşiktaş maçı sonrası beklediğimiz düşüş olmadı. Futbol kalitesini istediğimiz gibi yansıtamamış olsak bile mücadele azmimizle sonuca gittik. 2-0'ı yakaladıktan sonra tecrübesizce hareket ettik. Oyuncular iç güdüsel olarak kapandı. Bu yanlıştı. Çok pozisyon bulduk ama rakibi de ceza alanımıza çok soktuk. Her şeye rağmen galibiyet için mutluyuz" dedi. 
   
   Çalımbay'ın isyanı 
   ANKARAGÜCÜ Teknik Direktörü Rıza Çalımbay bireysel hatalardan yakındı. Genç teknik adam, "İkinci yarıda oynadığımız oyunun karşılığını alamadık. Yaptığımız bireysel hatalardan iki gol yedik. Son paslarda dikkatli olabilseydik sahadan puanla ayrılırdık" dedi. Başkan Cemal Aydın ise, "İkinci yarıda sahada iyi mücadele ve güzel futbol vardı. Trabzonspor iki gol attığına göre galibiyeti hak etti. Sonuçtan çok tribündeki taraftarların tavrı bizi sevindirdi" diye konuştu. 
   
   
</TEXT>
</DOC>
