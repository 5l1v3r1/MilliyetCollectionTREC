<DOC>
<DOCNO> 201390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo01.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Kahveci İstediğimizi aldık... 
</HEADLINE>
<TEXT>

     Futbolda Avrupa Şampiyonlar Ligi D Grubu'ndaki son maçında deplasmanda İspanyol ekibi Real Sociedad ile 1-1 berabere kalan Galatasaray'da, teknik direktör Fatih Terim, ''İkinci yarıda gelen erken gol ümitleri de beraberinde götürdü'' dedi. 
     Erken gol bulmalarının iyi olmadığını belirten Terim, ''Oyun planımızda Real Sociedad'ın üzerimize gelmesi ve bizim hızlı ataklarla gol bulmamız vardı. Bunu maçta başaramadık. Çünkü top tutamadık. Erken gol bulmamız iyi olmadı. Daha sonra baskıya maruz kaldık. Basit bir gol yedik. Eksik olan topa basamamızdı. Maçta şut pozisyonu bulamadık ki futbolda şut çok önemlidir'' diye konuştu. 
     Fatih Terim, Galatasaray'ın hiçbir şeyi oluruna bırakmadan ve pes etmeden yoluna devam edeceğini vurgulayarak, ''Hem istikbale, hem düne dönük düşüncelerimizi hayata geçirmeye çalışacağız'' diyerek sözlerini tamamladı. 
     
     NİHAT ''BURUK BİR SEVİNÇ YAŞIYORUM'' 

     Real Sociedad takımının Türk futbolcusu Nihat Kahveci de maçtan sonra yaptığı açıklamada, istediklerini aldıklarını söyledi. 
     Buruk bir sevinç yaşadığını anlatan Nihat, ''Ama tur atladığımız için de sevinçliyim. Galatasaray ve Beşiktaş'a UEFA Kupası'nda başarılar dilerim. Hakan abi tecrübesiyle çok güzel bir gol attı. Ama devre arasında gol atacağımıza emindik'' şeklinde konuştu. 
     
     MAÇTAN NOTLAR 

     -Avrupa Şampiyonlar Ligi maçlarında 3. kez forma giyen De Paula ilk golüne imza attı. 
     -İspanyol taraftarlar, Galatasaraylı futbolcu Arif'i oyuna girişi sırasında uzun süre alkışladı. 
     -Karşılaşma başlamadan önce seyircilere yönelik olarak yapılan anonsta, UEFA'nın ırkçlığa karşı birlik çağrısına bulunduğu ve statlardaki tüm ırkçılık hareketlerine karşı olduğu duyuruldu. 
     -Mücadelede her iki takım taraftarlarından da alkış alan tek futbolcu Nihat Kahveci oldu. 
     -Beklenenlerin aksine maçı az sayıda Türk taraftar izledi. 
     -Real Sociedad tarihinde ilk kez katıldığı Avrupa Şampiyonlar Ligi'nde 2. tura çıkmayı başardı. İspanyol temsilci 29 Ekim tarihinden bu yana galip gelememe geleneğini Galatasaray karşısında da sürdürdü. 
     -Maçın bitiminde bir Galatasaraylı futbolcunun soyunma odasında fenalaştığı, kulüp doktorunun ismi açıklanmayan oyuncuya müdahale ettiği, ancak futbolcunun önemli bir şeyinin olmadığı öğrenildi. 
     
</TEXT>
</DOC>
