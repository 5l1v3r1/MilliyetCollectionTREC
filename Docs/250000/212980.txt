<DOC>
<DOCNO> 212980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/guncel/agun.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğinin hayatını emzirerek kurtardı 
</HEADLINE>
<TEXT>

   Ailesiyle enkazda kalan Hatice Türkoğlu, molozlar arasında sürünerek ulaştığı 1 yaşındaki bebeğini emzirerek besledi... 
   3 yaşındaki kızını da bulan Türkoğlu, bir yandan da bağırarak sesini ekiplere duyurdu. Ve 7.5 saat sonra çocuklarıyla sağ kurtarıldı 
      
   Konya'da yerle bir olan Zümrüt Apartmanı'nda sürdürülen arama kurtarma çalışmaları kah hüzünlü sahnelere kah sevinç gözyaşlarına sahne oluyor. Olaydan 7.5 saat sonra enkazdan iki çocuğuyla birlikte yaralı olarak çıkarılan Hatice Kübra Türkoğlu'nun hikayesinde olduğu gibi... Moloz yığınlarının arasında 3 yaşındaki kızı Fazilet'e sıkı sıkı sarılan, 1 yaşındaki Hüsniye'yi de emzirerek hayatta tutmayı başaran Hatice Kübra Türkoğlu, saatler süren operasyonun ardından kurtarıldıklarında sevinçten ağlıyordu. 
   
   Eşinin öldüğünü bilmiyor 
   Eşi Nuri ve kayınvalidesi Fazilet Türkoğlu'nun enkazda can verdiğinden habersiz gazetecilere yaşadıkları dehşeti şöyle anlattı "Önce sallandık, ardından bina göçünce betonların arasında kaldık. Çocuklarımı bulmaya çalıştım. Yığınlar arasında seslenerek onlara ulaştım. Sonra da sabah 03.00'e kadar bağırarak kurtarma ekiplerine sesimi duyurmaya çalıştım. Allaha şükür kurtulduk. Eşim ve kayınvalidem de kurtulmuştur inşallah." 
   
   '10 akrabam enkazda' 
   Kızı ve torunlarının kurtulmasına sevinen, ancak damadı ve onun annesinin ölümünden haberi olmayan Hatice Kübra Türkoğlu'nun babası Mehmet Taş da, "Kızım can havliyle boğuşurken, bir yandan da küçük torunumu emzirmiş. Allah yüzümüze baktı" diye konuştu. Yıkılan apartmanın 8. katında oturduklarını anlatan Ahmet Türkoğlu 57 da, 10 saniye kadar süren sallantı başladığında evde misafirleri ile birlikte toplam 13 kişi olduklarını söyledi. Beş torunundan ve eşinden haber alamadığını ifade eden Türkoğlu, "Kurtulduğuma sevinemedim. 10 akrabam göçük altında" dedi. 
   
   20 saat sonra hayata 'merhaba' dedi 
   Çöken 11 katlı binadaki arama ve kurtarma çalışmaları gün boyu sürdü. Enkazdan çıkarılan cesetler moralleri bozarken, dün bir mucize oldu... Binanın 5. katındaki holde mahsur kalan 42 yaşındaki Sabiha Akpınar, yaklaşık 20 saat sonra hayata yeniden "merhaba" dedi. Hafif yaralı olarak kurtarılan Sabiha Hanım, vatandaşların alkışları arasında sedyeye kondu. Azrail'le yaptığı savaşı kazanan Akpınar, hastaneye kaldırıldı. 
   
      Her şey 10 saniyede oldu 
   Bayram nedeniyle İstanbul'dan babasına misafirliğe gelen 34 yaşındaki Gökhan Küçükoğlu, enkazdan sağ kurtulanlar arasındaydı. Ancak aynı enkaz 2.5 yaşındaki kızı Selin ile annesi Naciye Küçükoğlu'na mezar oldu. Yakınlarının ölümünden habersiz olan Küçükoğlu, 5. katta otururken duydukları sarsıntı üzerine deprem olduğunu zannettiklerini belirterek "Gürültü ve sarsıntı yaklaşık 10 saniye sürdü. Dışarıda merdiven boşluğunda insan sesleri duyduk. Deprem diye düşünerek, hepimiz kapıya yöneldik. Bina çöktü. Ben kurtarıldım. Diğerleri ne oldu bilmiyorum" dedi. 
   Emekli astsubay baba Saadettin Küçükoğlu 57 da, bayram nedeniyle oğlu, torunu ve gelininin ziyarete geldiklerini belirterek "Bina sallandı. 'Deprem' diye bağırarak fırladık. Yürek parçalayan sesler geliyordu. Bina göçtü, nasıl kurtarıldığımızı hatırlamıyorum" diye konuştu. 
   
   En zor görev... 
   Konya'ya akın eden arama kurtarma gönüllülerinin arasında biri vardı ki, onun görevi çok daha zordu. Doğal Afet Dayanışma Derneği Alanya Kurturma Timi üyesi Güner Kutlu, enkazda bacanağını aradı. Kutlu'nun bacanağı Ömer Merkum, eşi Şükran Merkum ve oğlu Emrah Merkum, enkaz altında yaşam mücadelesi verirken, Kutlu, dışarda onları kurtarma gayretindeydi. 
   
   'Maça gideceğiz' 
   Konyaspor altyapı sorumlusu Süleyman Güzel, gece enkaz kaldırma çalışmalarına katılırken, göçük altındaki 2.5 yaşındaki Sera ile konuşarak, bilincinin açık kalmasını sağladı. Güzel, "Sera'nın annesi kızına yaşam alanı bırakıp kendini feda etmiş. Onunla sürekli konuştum. 'Seni kurtaracağız, beraber maça gideceğiz' diye moral verdim. Bilinci yerindeydi. Onu kucaklayıp enkaz arasından götürürken yüzü toz içindeydi" dedi. 
   
   'Cep'ten son mesaj 
   Apartmanın 8. katındaki kayınpederine bayram ziyaretine giden Belge ailesinden Hülya Belge yaralı kurtarıldı, ancak evdeki eşi Ahmet Belge 38 ile çocukları Muhammet 6 ve Ahmet Sayit'e 3 ulaşılamadı. Ahmet Belge göçükten yaklaşık 20 dakika önce arkadaşı Fehmi Mıngır'a cep telefonuyla mesaj çekerek bayramını kutladı. Mıngır, "Televizyonlarda apartmanın göçtüğünü duyunca koşarak geldim" dedi. 
   
   'Dışarı çıktım, çöktü' 
   Kayınpederinin evine misafir geldiklerini söyleyen Tamer Özkan da isyan ediyordu "Sarsıntı olunca kendimi dışarı attım. Apartman kapısından çıkmamla gürültü koptu, bina çöktü. Daha önce kayınpederim "Binanın 'çürük raporu' olduğu konusunda söylentiler var" demişti. Eğer bunu yapanların, denetleyenlerin hatası varsa, cezalandırılmalarını istiyoruz. Benim sekiz yakınım göçük altında kurtarılmayı bekliyor." 
   
   
   
</TEXT>
</DOC>
