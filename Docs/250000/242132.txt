<DOC>
<DOCNO> 242132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko03.html </URL>
<DATE> 2004/05/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dünya Bankası KKTC'ye üstümüze düşen yardımı yapmaya hazırız 
</HEADLINE>
<TEXT>

     Dünya Bankası Türkiye Direktörü Andrew Vorkink uluslararası tarafların önerilerini ortaya koymasının ardından, Dünya Bankası olarak, KKTC'ye üstlerine düşen yardımı yapmaya hazır olduklarını bildirdi. 
     Vorkink, A.A muhabirine, KKTC konusunda yaptığı değerlendirmede, Kıbrıs'taki en önemli konunun, taraflar arasındaki ''adilliğin, eşitliğin sağlanması'' olduğunu vurguladı. 
     Kıbrıs'taki referandumun sonucunun, büyük hayal kırıklığı yarattığını belirten Vorkink, ''Kıbrıs'ın birleşmesi için çok büyük bir fırsat yaratılmıştı, bunun sonucunda çok güçlü bir ekonomik büyüme sağlanabilirdi'' diye konuştu. 
     Kıbrıs'ta iki kesim arasındaki gelir farkının bulunduğunu, KKTC'nin, Güney'in üçte biri oranında bir gelire sahip olduğunu belirten Vorkink, Kuzey'deki ekonomik büyüme oranı yüzde 6 iken bu oranın Güney'de yüzde 2 oranında bulunduğunu, yani KKTC'nin büyüme potansiyelinin daha yüksek olduğunu vurguladı. 
     KKTC Başbakanı Mehmet Ali Talat'ın başarılı çalışmalarını desteklediklerini kaydeden Vorkink, KKTC'ye ekonomik olarak ne yapılabileceğinden önce ekonomideki sorunların belirlenmesi gerektiğinin altını çizdi. 
     
     KKTC'NİN TURİZM POTANSİYELİ DAHA YÜKSEK... 
     ''KKTC'de, bankacılık, kamu yönetimi ve sosyal güvenlik alanlarında reforma ihtiyaç var. Büyük oranlı mali açığın da daraltılması gerekiyor'' diye konuşan Vorkink, şöyle devam etti 
     ''Eğer KKTC'nin statüsünün netleştirilmesi halinde, çok büyük oranda yabancı sermaye yatırımının yapılacağını tahmin ediyoruz. KKTC'nin turizm potansiyeli, Güneyin turizm potansiyelinden çok daha yüksek. Bu alana yabancı yatırım yapılacağına inanıyoruz. 
     Uluslararası siyasi topluluğun, KKTC'nin uluslararası ilişkilerdeki durumu konusunda biran önce karara varması, KKTC'de yapılacaklar açısından büyük önem taşıyor.'' KKTC Başbakanı Mehmet Ali Talat ile geçenlerde görüştüğünü belirten Vorkink, Talat'ın, uluslararası tanınırlık statüsünden önce, uluslararası bir destek aradığını, bu desteğin de Kuzey'in ekonomik izolasyonuna son vermeyi sağlayacak bir destek olduğunu kaydetti. 
     
     KKTC'YE BM VE ABD DESTEĞİ... 
     ''Örneğin, sayın Talat, KKTC'ye doğrudan uçuşların olması için çalışıyor ki bu çok önemli. ABD, AB ve diğer uluslararası kurumlardan doğrudan mali destek alma konusunda bu ülkeler gerekli desteği verecekler'' ifadesini kullanan Vorkink, bu ayın sonunda, BM yetkililerinin, BM Güvenlik Konseyi'ne KKTC konusunda bir rapor sunmalarının beklendiğini belirterek, şunları söyledi 
     ''ABD Dışişleri Bakanı Colin Powell'ın, 2-3 hafta içinde, KKTC konusunda bir öneri paketini ortaya koyacağı yolunda bilgimiz var. Bildiğimiz kadarıyla, bu öneri paketi, sayın Talat'ın ABD'deki temasları sırasında ortaya koyduğu ihtiyaçları doğrultusunda olacak. 
     Uluslararası toplumun, KKTC'ye adil bir yaklaşımda bulunacağına ve ekonomik ihtiyaçları konusunda destek vereceğine inanıyoruz. 
     KKTC'ye yapılacak uluslararası doğrudan ve dolaylı mali yardım, Türkiye'nin de mali yükünün hafiflemesine katkıda bulunur.'' 
     
</TEXT>
</DOC>
