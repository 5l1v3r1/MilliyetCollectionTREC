<DOC>
<DOCNO> 226684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonyas08.html </URL>
<DATE> 2004/03/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
"Dağınık masa sendromu"... 
</HEADLINE>
<TEXT>

     Bilim adamları, evrak yığılı ve dağınık masaların çalışanları rahatsız ettiğini belirtti. 
     NEC-Mitsubishi adlı grup tarafından yapılan araştırma sonuçlarının, yeni bir rahatsızlığın varlığına işaret ettiği ve milyonlarca çalışanın bu durumdan etkilendiğini ortaya koyduğu kaydedildi. 
     Ofis çalışanlarında görülen bu rahatsızlığı, ''dağınık masa sendromu'' olarak adlandıran bilim adamları, uzun çalışma saatleri, karmaşık masa düzeni ve işlerin kötü gitmesinin çok sayıda kişinin ruhunda derin yaralar açtığını ifade etti. 
     Bilgisayar monitörleri üreten NEC-Mitsubishi firması tarafından yaptırılan araştırma, düzenli tatiller ve kişinin masa düzenini kendine göre ayarlamasının, hastalığın ortaya çıkması ihtimalini azaltabileceğini de ortaya koydu. 
     2 bin kişinin katıldığı ankette katılımcıların yüzde 67'si, 2 yıl öncesine göre daha çok masa başında olduklarını söyledi. Bu kişilerin yüzde 40'ı da günlerini geçirdikleri masanın dağınıklığından şikayetçi oldu. 
     Ankete katılanların yüzde 35'i sırt ve boyun ağrılarından şikayet ederken, bunu da masalarında rahatsız pozisyonda oturmalarına bağladı. 
     
</TEXT>
</DOC>
