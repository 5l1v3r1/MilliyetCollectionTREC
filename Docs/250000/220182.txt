<DOC>
<DOCNO> 220182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/spo02.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çupi ölümsüzleşiyor 
</HEADLINE>
<TEXT>

   Fenerbahçe Başkanı Aziz Yıldırım yakın bir zamanda numaralı tribünleri yıkacaklarını açıkladı. Yıldırım "İslam Çupi'nin adına yakışır bir basın tribünü yapacağız" diye konuştu 
      
   'Kolej havası var' 
   FENERBAHÇE Başkanı Aziz Yıldırım, Fener TV'de ilginç açıklamalar yaptı. Genç bir takım oldukları için ilk yarıda zorlandıklarını ancak çabuk toparlandıklarını söyleyen Yıldırım, "Tam bir kolej havasına girdik ve aile olduk. Geçen gün gazetede yedek oyuncularımızın halay çekerken fotoğraflarını gördüm. Bu büyük bir olaydır. Bunun iyi analiz edilmesi lazım" ifadelerini kullandı. 
   
   Daum'a yeni teklif 
   TAKIMDAKİ olumlu gelişmede Daum'un büyük katkısı olduğunu kaydeden Aziz Yıldırım, "Hocamıza sözleşmesini uzatmasını, 100. yılda da bizimle olmasını teklif ettik. Rakibimiz Beşiktaş herşeyin yolunda gideceğini düşünüyordu. Biz kazandıkça güvenimiz geldi. Onlar psikolojik olarak geriledi. Hakem hataları en aza inerse yarışı Fenerbahçe önde tamamlar diye düşünüyorum" dedi. 
   
   'Yönetim dağılmamalı' 
   YILDIRIM, altı yıl önce "Herkes bir gün Fenerbahçeli olacak" sloganıyla yola çıktıklarını belirtti, "Bunun anlamı, Fenerbahçe'yi dünya kulübü yapmak, herkesin imreneceği ve taraftarı olmak isteyeceği güçlü bir Fenerbahçe yaratmaktı. Bu yolda önemli mesafe katettik. Kurduğumuz kadro önümüzdeki yıllara damga vuracaktır. Şu anki yönetimin dağılmasını istemem" diye konuştu. 
   
   Çupi için tribün 
   YAKIN bir zamanda numaralı tribünü de yıkacaklarını söyleyen Fenerbahçe Başkanı, "Bunun için uygun bir zamanı bekliyoruz. Takım etkilensin istemiyoruz. İslam Çupi'nin ismine yakışır bir basın tribünü de yapacağız" dedi. Yıldırım, Fenerbahçe Üniversitesi'nin de kurulacağını belirtirken, gelecek yıl voleybolda şampiyonluk hedeflediklerini, erkek basket takımını da güçlendireceklerini sözlerine ekledi. 
   
   'Nasıl mutlu olabilirim ki'    Rebrov, 15-20 dakika oynamanın kariyerini etkilediğini söyledi 
   YUSUF KOBAL 

   Daum'a sitem 
   TEKNİK Direktör Daum'dan yeteri kadar şans bulamayan ve sezon sonunda Fenerbahçe'den ayrılmayı planlayan Sergei Rebrov, evinin kapılarını Milliyet'e açtı. Ukraynalı yıldız, Alman hoca ile karşılıklı hiç konuşmadığını belirtti, "Çünkü o benimle konuşmak istemiyor. Bir teknik direktör oyuncularıyla konuşmuyorsa, oyuncular da gidip ben seninle görüşmek istiyorum demez" ifadesini kullandı. 
   
   Ayrılık yakın 
   TÜRKİYE'DE mutlu olduğunu ancak asık suratla dolaşmasında oynayamamanın sıkıntısının bulunduğunu kaydeden Rebrov, "15 - 20 dakika sahada kalmak kimseyi mutlu etmez. Başkan kalmamı istese bile bu durumu anlatıp gideceğimi söyleyeceğim" dedi. Ukraynalı yıldız, fikstür avantajını iyi kullanacaklarını, herkesin şampiyonluğa inandığını belirtti, "Yeter ki taraftar desteğini çekmesin" diye konuştu. 
   
   Daum kararsız    Alman çalıştırıcı, sahaya süreceği kadroyu bu sabah belirleyecek. Kemal'in ilk onbirde oynaması bekleniyor 
   Petkov da gitti 
   GENÇLERBİRLİĞİ ile bugün deplasmanda karşılaşacak olan Fenerbahçe dün sabah Samandıra Tesisleri'nde yaptığı bir saatlik çalışmanın ardından Ankara'ya gitti. Sakatlıkları süren Volkan, Serhat ve İsmail kadroda yer almazken, Teknik Direktör Daum, 19 kişilik kafileye Petkov'u da dahil etti. Alman hocanın sahaya süreceği onbir konusunda ise h l kararsız olduğu öğrenildi. 
   
   Üç oyuncu sınırda 
   KART cezası nedeniyle Galatasaray maçında oynayamayan Kemal'e şans vermesi beklenen Daum'un Ali Güneş, Fatih ve Mahmut Hanefi üçlüsünden ikisini de yedeğe çekeceği belirtildi. Bu arada Fenerbahçe'de, Gençlerbirliği maçı öncesi Van Hooijdonk, Tuncay ve Luciano'nun 3'er sarı kartları bulunuyor. Bu oyuncular bugünkü maçta da kart görürlerse cezalı duruma düşecekler. 
   
   Almanya'dan moral verdi    GALATASARAY maçında omuzundan sakatlanan ve uzun süre forma giyemeyecek olan Volkan, kaleyi teslim alan Recep'i telefonla arayarak başarılar diledi. Almanya'da tedavisini sürdüren genç kaleci, Recep'e, "Moralini yüksek tut. Sana inanıyor ve güveniyorum" dedi. 
   
   Kongre heyecanı    28 - 29 Şubat tarihlerinde çoğunluk sağlanamadığı için gerçekleştirilemeyen Fenerbahçe Olağan Kongresi bugün ve yarın yapılacak. Genel Kurul'un ilk gününde 2004 yılı için öngörülen bütçe üyelerin oylamasına sunulacak, başkanlık seçimi ise yarın yapılacak. 
   
   Corinthians para arıyor    BREZİLYA'NIN Corinthians Kulübü'nün Ariel Ortega ile pazarlık masasına oturduğu belirtildi. Arjantinli yıldıza 450 bin dolar peşin, ayda 40 bin dolar maaş teklif edildiği kaydedildi. Corinthians'ı çalıştıran Oswaldo de Oliveira, görüşmeleri doğrularken, Brezilya Kulübü'nün Fenerbahçe'ye ödenecek parayı bulmak için bankalardan kredi aramaya başladığı öğrenildi. 
   BAŞKAN Aziz Yıldırım ise Ortega'nın Fenerbahçe'de forma giymek için Arjantin Futbol Federasyonu Başkanı'ndan yardım istediğini belirtti. Yıldırım, "İsviçre'deki toplantıda kendisine başka bir oyuncu ile anlaşmak üzere olduğumuzu, şartlarımızı kabul ederse dönebileceğini bildirdik. Bu ay sonuna kadar süresi var. Cevabını bekliyoruz" ifadesini kullandı. 
   
   
</TEXT>
</DOC>
