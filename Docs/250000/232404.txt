<DOC>
<DOCNO> 232404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/ekonomi/aeko.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizme taze kan 
</HEADLINE>
<TEXT>

   Turizm yatırımcılarına tahsis edilecek kamu arazilerine yüzlerce başvuru olduğunu söyleyen Bakan Mumcu, bu arazilerin üzerine yapılması teklif edilen toplam yatırımın 7 milyar doları bulduğunu bildirdi 
      FEHİM GENÇ Belek 
   
   Kültür ve Turizm Bakanı Erkan Mumcu, turizmdeki yeni arsa tahsislerine yatırımcıların çok büyük ilgi gösterdiğini belirterek, "Her parsel için 30 başvuru var" dedi. Belek Turizm Yatırımcıları Birliği'nin düzenlediği 'Birinci Belek Turizm Paneli'nin açılışında konuşan Mumcu, ikinci turizm hamlesi doğrultusunda başlayan arsa tahsisine yüzlerce başvuru olduğunu kaydederek, "Keşke her başvuran turizmciye arsa verebilsek" dedi. 
   Mumcu, tahsis edilecek araziler için gelen tekliflere göre toplam yatırım miktarının 7 milyar doları bulduğunu bildirdi. Arazi tahsisi konusunda bazı kesimlerin endişelerini dile getirdiklerini belirten Mumcu, şöyle konuştu 
   "Hiç endişe etmeyin. Benim yaptığım iş röntgen filmi gibi şeffaftır. Ciğerine, böbreğine kadar görünür." 
   
   'Özal'la helalleşin' 
   Turizm Bakanlığı bu yılın başında Türkiye'nin çeşitli yerlerindeki toplam 117 kamu arazisinin turizm yatırımcılarına tahsis edileceğini duyurdu. Araziler için başvuru süresi 26 Mart'ta sona erdi. 
   Turizmde ilk arsa tahsisini yapan Turgut Özal ile sektörün h l helalleşmediğini anlatan Mumcu, şunları söyledi 
   "Belek'teki arsalar turizme açıldığında yatırımcılar 'Bize bataklık verdi' diye şikayet etmişlerdi. Hatta bir çoğu arsaları iade etmişti. Özal bu arazilere ortak olduğu söylentileriyle mücadele etmek zorunda kalmıştı. O nedenle sektör artık Özal'la helalleşmeli. Türkiye'de turizmin bir numaralı mimarı Özal'dır." 
   
   Marslılara davet 
   Antalya Valisi Alaattin Yüksel, geçen yıl Belek'te toplam 1 milyon turistin ağırlandığını söyledi. Turizmde hedeflerinin büyük olduğunu belirten Yüksel, "Hatta turizmcilere marsta hayat varsa marslıları da Belek'e getirmelerini öneriyorum" dedi. 
   
   'AKP rozetine halel getirmeyin'    AHMET ERHAN ÇELİK Belek 
   AKP hükümeti Hazine arazilerinin turizm yatırımcılarına tahsisinde "siyasi kayırma" sınavından geçecek. Turizm Bakanlığı bünyesindeki komisyonun arazi tahsislerine 45 gün içinde karar vereceği tahmin edilirken teklif sahipleri hükümetten adil davranmasını beklediklerini ifade etti. Belek'teki Turizm Paneli'ne katılan AKP yetkilileri ise Başbakan Tayyip Erdoğan'ın arazi tahsisleri ile ilgili olarak sık sık "Parti rozetimize halel getirmeyin" telkininde bulunduğunu kaydettiler. Hazine arazilerinin tahsisine iki aşamada karar verilecek. İlk aşamada teklif sahipleri yeterlilik elemesine tabi tutulacak. Yeterlilik alanlar ikinci aşamada altyapı katılım bedeli pazarlığına davet edilecek. En yüksek bedeli ödeyen teklif sahibine arazi tahsisi yapılacak. Arazi tahsislerinde başarılı olunursa yıl sonuna doğru daha büyük sayıda arazi için yatırımcı aranacak. 
   
   
</TEXT>
</DOC>
