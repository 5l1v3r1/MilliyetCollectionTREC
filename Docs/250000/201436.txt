<DOC>
<DOCNO> 201436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur14.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, İstanbul adaylığı konusunda noktayı koydu... 
</HEADLINE>
<TEXT>

     CHP Genel Başkan Yardımcısı Kemal Derviş, bir süreden beri kulislerde devam eden İstanbul Büyükşehir Belediye Başkan adaylığı ile ilgili tartışmalara son noktayı koydu. Derviş, ''Benim bildiğim ve kendimi güçlü hissettiğim konular makro ekonomi ve dış ilişkilerdir. Herkes her işi iyi yapamaz. İyi yapabildiğim konulardaki katkılarımı sürdürmek istiyorum'' dedi. 
     CHP kulislerinde İstanbul Büyükşehir Belediye Başkanlığı için bir süreden ismi geçen Kemal Derviş, AA muhabirinin yerel seçimler ve adaylık tartışmalarına ilişkin sorularını yanıtladı. Parti yönetiminin yerel seçimler için en uygun adayları bulacağını ve bu yöndeki çalışmaların sürdürüldüğünü belirten Derviş, şunları söyledi 
     ''Beni tanıyan herkes bilir, ben takım çalışmasına inanan bir insanım. Her insanın hayatta her işi yapabileceğine inanmıyorum. Her insanın iyi yapabileceği bir iş vardır ve o insanın o işi yapması topluma en büyük katkıdır. Benim de bildiğim kendimi güçlü hissettiğim konular makro ekonomi, ekonomik sorunlar ve dış ilişkilerdir. 
     Geçmişte de bu doğrultuda görevler yaptım. Bilgiye dayalı bir çaba ve siyasi tecrübe istiyorum. Bu konularda çalışmak istiyorum. Bunun dışına çıkmam uygun olmaz. Her insan kendi bildiği dallarda çalışma yapabilir diye düşünüyorum.'' Derviş, adaylığı konusunda ısrar edilmesi durumunda kararının değişip değişmeyeceğinin sorulması üzerine de ''Bunlara kesin inanıyorum katkım budur, iyi yapabileceğim şeyler bunlardır. Bu konulardaki katkılarımı devam ettirmek istiyorum'' dedi. 
     
     ''YEREL SEÇİMDE KADIN KOTASI UYGULANMALI'' 
     Geçtiğimiz günlerde Hatay Belediye Başkanı İris Şentürk'ün CHP'ye katıldığını anımsatan Derviş, ''Sosyal demokratların yavaş yavaş toparlandıklarını, bunda yarar olduğunu'' söyledi. 
     İris Şentürk'ün belediye başkanlığında başarı sağlamış önce bir kadın olduğunu ifade eden Derviş, ''Kadınların siyasete üst düzeyde katılmaları Türkiye için çok önemi. Öncü kadınlara ihtiyaç var. Ben kota yoluyla kadın adayların çoğalmasını istiyorum. Parti olarak böyle bir karar yok parti ama ben bunu savunacağım. Geçici de olsa kadın kotası zorunlu. Parti Meclisi'nde olduğu gibi belediye adaylarında da milletvekili adaylarında da kota uygulanması gerekiyor'' diye konuştu. 
     
</TEXT>
</DOC>
