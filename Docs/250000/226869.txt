<DOC>
<DOCNO> 226869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko22.html </URL>
<DATE> 2004/03/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Asgari ücretli vergide kuyumcuyla yarışıyor... 
</HEADLINE>
<TEXT>

     Samsun'da 2003 yılı beyannameleri üzerinde yapılan değerlendirmelerde, bir çok meslek grubunun asgari ücretli kadar beyanda bulunmadığı anlaşıldı. 
     Edinilen bilgiye göre, geçen yıla ait gelir vergisi beyanname verme süresinin 15 Mart'ta sona ermesinin ardından bazı mükellefler 31 Mart'a kadar süre uzatımı talebinde bulunurken, elde edilen beyannameler üzerinde yapılan incelemelerde ise ilginç verilerle karşılaşıldı. 
     Yapılan çalışmalar sonucunda bir çok meslek grubunun asgari ücretli kadar beyanda bulunmadığı anlaşılırken, beyan edilen ortalama vergi gelirlerinde ise bazı meslek gruplarının çok düşük gelir gösterdikleri ortaya çıktı. 
     2003 yılında bir asgari ücretli 409 milyon lira vergi öderken, beyannamelere göre kuaförler 69, lokantacılar 264, bakkallar 276, ayakkabıcılar 291, giyim satıcıları ise 399 milyon lira ortalama beyanları ile asgari ücretlilerin altında kaldı. 
     Vergilen beyannamelerde ortaya konan gelir düzeylerine bakıldığında kuyumcular ortalama 475, mobilyacılar 570, doktorlar 726 milyon, avukatlar ise 1.5 milyar lira ortalama beyanda bulundular. 
     Yetkililer, 2003 yılının gelir ve kurumlar vergisi beyanlarının objektif kriterlerle teknik açıdan incelenerek hangi sektörlerde vergi kaçağı olduğunun tespit edileceğini söylediler. 
     
     ''PERFORMANS DERECELENDİRME'' 

     Bildirimde yer alan bilgiler doğrultusunda incelemeye alınacak mükelleflerin belirleneceğini kaydeden yetkililer, ayrıca Maliye Bakanlığı tarafından 2003 yılı gelirlerinin beyanından başlamak üzere ticari, zirai ve mesleki kazançları dolayısıyla gerçek usulde vergilendirilen mükellefler için yıllık beyannameleriyle birlikte ''Performans Derecelendirme Bildirimi'' verme zorunluluğu getirildiğini de hatırlattılar. 
     Öte yandan,16 Büyükşehir Belediyesi'nden biri olan Samsun, 2003 yılı vergi gelirleri tahakkuku sıralamasında 21'inci olurken, geçen yıl 516.5 trilyon lira vergi tahakkuk eden Samsun'da bu verginin 435.2 trilyon lirasının tahsil edilebildiği bildirildi. 
     
</TEXT>
</DOC>
