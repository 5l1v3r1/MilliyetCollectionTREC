<DOC>
<DOCNO> 202969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko08.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, Türkiye'ye doğalgaz akışını kesti... 
</HEADLINE>
<TEXT>

     İran, soğuk hava koşulları yüzünden artan iç tüketim ve Gazvin kentinde bulunan istasyondaki bazı sorunlar nedeniyle Türkiye'ye doğalgaz akışını kesti. 
     Tehran Times gazetesinin bugünkü haberine göre, Petrol Bakanlığı'ndan adı açıklanmayan bir yetkili, son günlerde havaların soğumasıyla iç tüketimin artmasının gaz basıncının hızla düşmesine yol açtığı ve Türkiye'ye doğalgaz akışında bazı sorunlar ortaya çıktığını söyledi. 
     İki ülke arasında yapılan doğalgaz anlaşmasındaki ''zorunla hal'' koşuluna dayanarak Türkiye'ye doğalgaz akışının kesilmesinin doğru olduğunu söyleyen yetkili, son günlerde bazı Türk yetkililerin doğalgaz anlaşması üzerinde görüşmelerde bulunmak için İran'ı ziyaret ettiğini ve Gazvin istasyonunu ziyaret ederek, buradaki sorunun nedenini rapor ettiklerini belirtti. 
     Yetkili, Türkiye'ye doğalgaz akışının ne zaman kesildiği ya da ne zaman tekrar başlayacağına ilişkin bilgi vermedi. 
     
</TEXT>
</DOC>
