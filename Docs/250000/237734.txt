<DOC>
<DOCNO> 237734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun17.html </URL>
<DATE> 2004/05/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Cezaevlerinden yeni fotoğraflar çıktı... 
</HEADLINE>
<TEXT>

     The Washington Post gazetesinde bugün, Amerikalı askerlerin Iraklı savaş esirlerine uyguladığı kötü muameleyi sergileyen yeni fotoğraflar yayımlanırken, bu fotoğrafların askeri istihbarat yetkililerinin isteğiyle çekildiği belirtildi. Gazeteye göre, Iraklılara işkenceyle suçlanan iki askeri temsil eden avukatlar ve suçlanan bazı askerlerin akrabaları, bu resimlerin çekilmesinin, askeri istihbarat yetkilileri tarafından emredildiğini, amacın ise tutukluları küçük düşürerek diğer tutukluları işbirliğine zorlamak olduğunu savundular. 
     Iraklı askerin boynuna geçirilmiş kayışı tutan kadın askerin 21 yaşındaki Lynndie England olduğunu tespit eden gazete, England'ın ailesiyle ve arkadaşlarıyla da konuştu. England'ın annesi Terrie, gazeteye, CBS televizyonunun fotoğrafları yayımlamasının ardından kızının kendisini aradığını ve ''Anne, yanlış zamanda yanlış yerdeydim'' dediğini anlattı. 
     Gazete, ele geçirdiği diğer fotoğraflarda, yaralı adamlar, ölüler, çürümekte olan ceset resimlerinin yer aldığını, fotoğraflardan birinde bir Amerikan askerinin, ölmüş bir adamın üstüne eğilip gülerek baş parmağını yukarı kaldırıp ''işler yolunda'' mesajını verdiğini anlattı. 
     Washington Post, bazı fotoğraflarda derisi yüzülmüş, kafası parçalanmış bir inek başıyla askerlerin fotoğrafının ve bir diğerinde de parçalanmış kedi kafasıyla çekilmiş düzinelerce fotoğrafın bulunduğunu kaydetti. 
     Gazetenin manşetten verdiği haberde, yerde yatan çıplak bir Iraklının boynuna geçirilmiş kayışı tutan Amerikalı bir kadın asker fotoğrafı yer almıştı. Gazete, fotoğrafların, Amerikan askerlerinin uyguladığı işkenceye daha fazla kanıt getiriyor olabileceğini de yazdı. 
     Fotoğraflardan birinde, başına kadın iç çamaşırı geçirilmiş, bir ranzaya sırtı dönük ve kolları açık olarak kelepçelenmiş bir Iraklı, başka bir fotoğrafta, kafasına torba geçirilmiş, kolları demir parmaklıklara kelepçelenmiş bir Iraklı, diğer fotoğrafta da koridorda yerde çıplak olarak üst üste birbirine kelepçelenmiş bir grup Iraklı ve etraflarındaki Amerikan askerleri görülüyor. 
     Gazete, Amerikan askerlerinin cami önünde, deveye binerken çektirdiği fotoğraflar gibi, boynunda kayış takılı bir Iraklıyla da resim çektirdiğini yazdı. 
     İşkencenin ilk fotoğrafları, CBS televizyonunda ve New Yorker dergisinde yayımlanmıştı. Washington Post, ele geçirdiği bin kadar dijital fotoğrafta bazı Amerikan askerlerinin kimlik bilgilerinin de görüldüğünü, ancak gazetenin, bunların sahte olabileceği ihtimalini de hesaba kattığını yazdı. 
     Bu resimlerin, askeri soruşturmayı yürüten yetkililer tarafından ele geçirildiği ve bir şekilde gazeteye ulaştığı belirtildi. 
     ABD'de yayınlanan Washington Post'un yayınladığı fotoğraflar, CBS televizyonu ile New Yorker dergisinde yayınlanan fotoğraflarla benzerlik taşıyor. 
     Bir başka fotoğrafta ise Iraklı esirin yüzüne kadın iç çamaşırı geçirilmiş olduğu gözleniyor. 
     İlk fotoğrafların şokunu atlatmak için imaj atağına kalkan ABD'nin, yeni fotoğraflarla bir kez daha sarsıldığı belirtiliyor. 
     Yeni fotoğraflarda da Amerikalı askerlerin, ellerindeki Iraklı esirleri aşağılamak için ellerinden geleni yaptıkları görülüyor. ABD'li yetkililer ise fotoğrafların cezaevinde bir isyan sonrasında çekildiğini öne sürüyorlar. İşte Washington Post'un yayına soktuğu görüntüler. 
     
</TEXT>
</DOC>
