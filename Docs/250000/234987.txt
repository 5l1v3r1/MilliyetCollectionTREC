<DOC>
<DOCNO> 234987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo39.html </URL>
<DATE> 2004/04/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İtalyan basını Emre sahaya çıkınca oyun ritim kazanıyor... 
</HEADLINE>
<TEXT>

     FC İnter'in dün SS Lazio ile golsüz berabere kalmasının ardından yapılan değerlendirmelerde, Emre Belözoğlu İtalyan basınından övgü aldı. 
     Basında bugün yer alan haberlerde, Emre'nin 47. dakikada oyuna girmesiyle birlikte, siyah-mavililerin daha iyi oynadıkları vurgulandı. 
     La Gazzetta dello Sport, oyuncuların performansını değerlendirdiği haberi, ''Emre ritim kazandırdı'' başlığıyla verdi. La Gazzetta dello Sport, milli oyuncumuza 6,5 vererek, ''Emre sahaya çıkınca oyun ritim kazanıyor'' diye yazdı. 
     Corriere dello Sport ise 6 verdiği Emre'nin maçtaki oyununu şu sözlerle değerlendirdi ''2-3 hücumda önemli bir rol oynadı, uzaktan çektiği şutu ise kaleci Peruzzi kurtardı.'' Emre'ye Tuttosport gazetesi de 6 verdi. Tuttosport, ''Emre oyuna girince İnter daha güzel oynadı. Emre giderek kendine geliyor. İnter'in sezon sonunda Şampiyonlar Ligi'ni garantilenmesi açısından yararlı bir oyuncu'' ifadelerini kullandı. 
     İtalyan basınındaki haberlerde, 57. dakikada oyundan alınan Christian Vieri'nin İnterli taraftarların ıslıklı protestosuna maruz kalmasına da dikkat çekildi. Teknik direktör Zaccheroni'nin ise geçtiğimiz günlerde kendisiyle polemiğe giren Vieri hakkındaki protesto için, ''Bence iyi oynadı. Protesto edilecek bir durum yok'' dediği belirtildi. 
     31. haftadaki golsüz beraberlik sonrasında, FC İnter, İtalya Birinci Futbol Ligi'nde Serie A 31 puanla 4. sırada yer alıyor. FC İnter, bu hafta deplasmanda Lecce ile mücadele edecek. 
     
</TEXT>
</DOC>
