<DOC>
<DOCNO> 202296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo31.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Alınan üzücü sonuçların sorumlusu yönetimdir 
</HEADLINE>
<TEXT>

     Galatasaray Kulübü Başkanı Özhan Canaydın, son dönemlerde alınan üzücü sonuçların sorumluluğunu üstlenerek, ''Bunun sorumlusu ben ve yönetim kurulundaki arkadaşlarımdır'' dedi. 
     Galatasaray Sportif A.Ş'nin Mecidiyeköy'deki binasında gerçekleştirilen ve yaklaşık 4,5 saat süren yönetim kurulu toplantısı sonrasında basın mensuplarına bir açıklama yapan Canaydın, sarı-kırmızılı futbolcuların ve teknik heyetin de alınan sonuçlar nedeniyle en az taraftarlar kadar üzgün olduğunu söyledi. 
     Canaydın, ''Galatasaray, bugüne kadar olduğu gibi yine prensipleriyle hareket edecektir. Böyle şeyler daha önce de yaşandı ve biz ayakta kaldık. Bugünleri de atlatacağız'' diye konuştu. 
     Kadroda olası değişiklikler için ilk yarının bitmesini beklediklerini ifade eden başkan Canaydın, önlerinde Türkiye Kupası'ndaki Türk Telekomspor ve ligde Elazığspor maçları bulunduğunu, bu maçların ardından teknik heyetin kendilerine rapor vereceği ve buna göre takımda kimin kalıp, kimin gideceğine karar verileceğini bildirdi. 
     
     ELEŞTİRİLERE YANIT 
     Başkan Özhan Canaydın, Trabzonspor maçı sonrası kendisine yönelik eleştirilerin hatırlatılması üzerine, ''Gerekli hukuksal işlemler için başvurumuzu yaptık. Hakaret seviyesine varan konuşmaların cevabı bu yolla verilecek'' dedi. 
     Yeni Ali Sami Yen Stadı Projesi ile ilgili çalışmaların sürdüğünü ve önümüzdeki günlerde yetkili bir heyetin bu konuyla ilgili ABD'ye gideceğini anlatan Canaydın, kendisinin de yarın 2 gün için yurtdışına çıkacağını, Galatasaray'ı ilgilendiren konuları da içeren bazı görüşmelerde bulunacağını söyledi. 
     
</TEXT>
</DOC>
