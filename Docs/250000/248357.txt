<DOC>
<DOCNO> 248357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun25.html </URL>
<DATE> 2004/06/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İngiltere'deki davada işkence fotoğraflarının yayınlanması gündemde 
</HEADLINE>
<TEXT>

     İngiltere Savunma Bakanlığı, Iraklı mahpuslara işkence ve kötü muamele fotoğraflarının, konuyla ilgili dava sırasında yayımlanabileceğini açıkladı. 
     Iraklı mahpusların birbirleriyle cinsel ilişkiye zorlanmaları ve benzeri işkence görüntülerinin, 4 İngiliz askerin Almanya'nın Hamburg kenti yakınlarındaki üste yargılanmaları sırasında, sürecin ''açıklığı ve şeffaflığının sağlanması'' adına yayınlanabileceği bildirildi. 
     3 askerle ilgili benzeri davaların da açılabileceğine dikkat çeken İngiliz basını, halen 75 şikayetin de incelenmekte olduğunu ve bu soruşturmaların sonucunda yeni davaların ortaya çıkabileceğini kaydetti. 
     Bu arada, Liberal Demokrat Parti adına yapılan açıklamada, yargı sürecinin açıklık ve şeffaflığına büyük önem verildiği, ancak bu sağlanırken Iraklı mahpusların kimliklerinin açıklanmaması konusuna önem verilmesi gerektiği vurgulandı. 
     
</TEXT>
</DOC>
