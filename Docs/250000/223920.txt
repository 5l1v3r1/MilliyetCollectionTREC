<DOC>
<DOCNO> 223920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/asiy.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylara değil partilere oy 
</HEADLINE>
<TEXT>

   İzmir'de AKP'ye oy vereceklerin yüzde 73.1 ve İstanbul'daki seçmenlerin yüzde 81.4'ü "aday değil parti önemli" diyor 
      İSTANBUL Milliyet 

   
   Tarhan Erdem yönetimindeki A G Araştırma Şirketi'nin yaptığı araştırmaya göre, AKP seçmenleri, İstanbul'da partiye, Ankara'da ise adaya oy verecek. AKP'nin yüzde 50'yi geçtiğini gösteren araştırmada, İstanbul'da AKP'ye oy vereceğini belirtenlerin yüzde 81.4'ü partiye, yüzde 18.6'sı ise adaya yani Kadir Topbaş'a oy vereceğini belirtiyor. 
   
   İzmir partiye göre 
   Ankara'daki AKP seçmenleri için ise bu denge, Melih Gökçek lehine bozuluyor. Ankara'da oy vereceklerin yüzde 57.5'i adaya, yüzde 42.5'i ise partiye yöneliyor. İzmir'de de AKP seçmeni, yüzde 73.1 oranında partiye göre oy vereceğini belirttiyor. 
   CHP seçmeni ise İstanbul ve Ankara'da partiye yönelirken, İzmir'de açık ara adaya yani Ahmet Piriştina'ya oy vereceğini söylüyor. CHP seçmeni İstanbul'da yüzde 64.7 oranında, Ankara'da yüzde 86.2 oranında partiye yönelirken, İzmir'de Piriştina için oy veren CHP'li seçmen oranı yüzde 66. 
   
   Mevcut başkan başarılı 
   Seçmenler, İstanbul, İzmir ve Ankara'da mevcut başkanların başarılı olduğunu düşünüyor. İstanbul'da yüzde 57.6, Ali Müfit Gürtuna'yı başarılı, yüzde 27.8 kısmen başarılı, yüzde 14.9 da başarısız buluyor. Ankara'da Melih Gökçek'i başarılı bulanlar yüzde 62.5, başarısız bulanlar ise yüzde 15.7. İzmir'de ise Piriştina'yı ankete katılanların yüzde 52.4'ü başarılı, yüzde 18.4'ü başarısız buluyor. Ankete katılanların "Adayları tanıyor musunuz " sorusuna verdikleri cevaplar, Gökçek ve Piriştina'nın, Kadir Topbaş'a göre daha yüksek oranda tanındığını ortaya koydu. Ankara'da Gökçek yüzde 88.2, SHP adayı Murat Karayalçın yüzde 38.2, CHP adayı Yılmaz Ateş ise yüzde 37.4 oranında tanınıyor. İzmir'de ise CHP adayı Piriştina yüzde 63.3, AKP adayı Yüksel Aksoy yüzde 29.6, DYP adayı Yalova ise yüzde 19.4 oranında tanınıyor. 
   İstanbul'da Topbaş'ın tanınma oranı yüzde 46, CHP'li Sefa Sirmen'in yüzde 33.9, MHP'li Meral Akşener'in yüzde 17.1, Ahmet Vefik Alp'in de yüzde 14.5. 
   
   'Oranlar değişebilir' 
   Araştırmacı - yazar Tarhan Erdem, NTV için üç büyük kentte yaptığı anket sonuçlarının kesin olmadığını, oranların değişebileceğini söyledi. Erdem, "Üç büyük il ülke geneli için belirleyicidir" dedi. Anketin taraflı olduğu yönündeki eleştirileri yanıtlayan ve "Sağlıklı bir anket yaptığımıza inanıyorum. Seçimlerden önce kamuoyu yoklaması yapılması olağandır. Dünyanın pek çok ülkesinde yıllardır yapılır" diye konuşan Erdem, bazı kesimlerin anketten hoşlanmadıkları için eleştiri yönelttiğini söyledi. 
   
   
   
</TEXT>
</DOC>
