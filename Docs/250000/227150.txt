<DOC>
<DOCNO> 227150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun31.html </URL>
<DATE> 2004/03/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Filistin Başbakanı Kurey İntihar saldırıları barışın önünde engel 
</HEADLINE>
<TEXT>

     Filistin Başbakanı Ahmed Kurey, İsraillilere yönelik intihar saldırılarının, barışın önünde engel olduğunu söyledi. 
     Kurey, parlamentoda yaptığı konuşmada, İsrailli sivillerin hedef alınmasını sert dille kınadı. 
     Filistin Başbakanı, ABD heyetinin bölgeye gelmesinden bir gün önceye rastlayan konuşmasında, Hamas'ın kurucusu ve dini lideri Şeyh Ahmed Yasin'in İsrail tarafından öldürülmesinin kızgınlığı içinde bulunan Filistinlilerden sakin olmalarını istedi. 
     Konuşmasında, ''İsrail'in işgal suçuna karşı Filistin direnişi, İsrailli sivilleri hedef alan saldırılardan yeteri kadar çekti'' diyen Kurey, saldırıların nefreti artırdığını, iki halk arasındaki güveni azalttığını ve barış sürecinde engel teşkil ettiğini kaydetti. 
     Kurey, ahlaki açıdan yanlış olarak nitelediği saldırıları daha önce de kınadıklarını, bugün de kabul etmedikleri bu saldırıların milli mücadelelerine zarar verdiğini söyledi. 
     İsrail'in, Gazze Şeridi'nden ve Batı Şeria'nın bir kısmından çekilme planlarından memnuniyet duyduklarını da ifade eden Kurey, bunun, barış çabalarının ilk adımı olduğunu belirtti. 
     Kurey, İsrail'in Filistin topraklarından çekilmesinden temelde memnuniyet duyduklarını, ancak bunun, barış sürecine geri dönülmesinde olanak sağlaması ve İsrail'in Batı Şeria'dan tamamen çekilmesiyle devam etmesi gerektiğini kaydetti. 
     
</TEXT>
</DOC>
