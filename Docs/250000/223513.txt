<DOC>
<DOCNO> 223513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo15.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Maçın son dakikasındaki direncimiz yenmemizi sağladı 
</HEADLINE>
<TEXT>

     Basketbolda Erkekler Avrupa Ligi 2. tur E Grubu'nda mücadele eden Efes Pilsen'de, grubun güçlü takımı Skipper Bologna'yı yenmenin sevinci yaşanıyor. 
     Efes Pilsen İdari Menajeri Engin Özerhun, maçın son dakikasına kadar mücadele ettiklerini, son dakikadaki dirençleriyle Skipper Bologna'yı yenmeyi başardıklarını söyledi. 
     Özerhun, önemli bir galibiyet aldıklarını belirterek, ''Maça iyi başladık. Ancak ikinci periyotta alışık olmadığımız şekilde çok sayı yedik. Rakibimiz de sert ve mücadeleci bir ekip. Dış şutlarda çok etkili olabiliyorlar. Şimdi PAU Orthez ve Skipper Bologna ile önemli iki maç yapacağız'' dedi. 
     Son dönemdeki savunma sıkıntılarına da değinen menajer Özerhun, ''Sakatlıktan yeni çıkan oyuncularımız henüz form tutamadı. Bu önemli bir etken. Granger'da da bir form düşüklüğü var. Bu savunma zafiyetlerine de yansıyor. Takım oyunu oynamaya çalışan bir takımız. Bazı noktalar aksayınca bu takım oyununa etkide bulunuyor. Kaya ve Prkacin de sakatlıklarının ardından henüz form tutamadılar'' şeklinde konuştu. 
     
     MAHMUTİ ''TAKIMIN HOMOJEN YAPISI BOZULDU'' 
     Efes Pilsen Antrenörü Oktay Mahmuti ise yaşadıkları sakatlıklar sonrası takımın homojen yapısının bozulmasından şikayet etti. 
     Mahmuti, oyun içinde devamlılık sağlayamadıklarını vurgulayarak, şöyle konuştu 
     ''Skipper Bologna ile çok sert bir maç yaptık. Maç içinde devamlılığı istediğimiz ölçüde yapamıyoruz. Nitekim ilk çeyrekte elde ettiğimiz avantajı ikinci çeyrekte kaybettik. Oyunun sonlarına kadar iki takım da çok iyi ve arzulu oynadı. Maç kopmadan son anlara kadar geldik. Tabii ki daha farklı bir skorla kazanmamız bizim için iyi olurdu. Ancak ne olursa olsun bu galibiyet çok önemli. Artık oynayacağımız 3 maçta kayıp vermememiz gerekiyor ve bu seriye gelecek hafta PAU Orthez maçı ile başlıyoruz.'' 
     
</TEXT>
</DOC>
