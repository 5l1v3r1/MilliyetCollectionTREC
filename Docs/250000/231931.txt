<DOC>
<DOCNO> 231931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun02.html </URL>
<DATE> 2004/04/16/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Weston Rumlardan 'hayır' çıkarsa siyasetimizi gözden geçiririz 
</HEADLINE>
<TEXT>

     ABD Dışişleri Bakanlığı'nın Kıbrıs Özel Koordinatörü Thomas Weston, Kıbrıs Rum kesiminin 24 Nisan'daki referandumda Annan planına ''hayır'' demesi halinde, ABD'nin Kıbrıs siyasetini gözden geçireceğini söyledi. 
     Weston, Brüksel'de düzenlediği basın toplantısında, ''böyle bir senaryonun Kıbrıslı Türkler üzerindeki can sıkıcı etkisini düzeltmek için ABD'nin tüm siyasetini inceleyeceğini'' ifade etti. 
     Referandumlarda Türk tarafından ''evet'', Rum tarafından ''hayır'' çıkması ihtimalini değerlendiren Weston, ABD'nin siyasetini gözden geçirmesinin ne gibi sonuçları olabileceğini belirtmedi. Weston, ''BM planının iki taraf tarafından da kabul edilmesini ümit ettiğini'' söyledi. 
     ABD, Brüksel'de yapılan Kıbrıs ile ilgili Uluslararası Bağışçılar Konferansı hazırlık toplantısında, Kıbrıs'ta gelecek hafta sonu yapılacak referandumlardan olumlu sonuç çıkması halinde 400 milyon dolar mali yardımda bulunacağını açıklamıştı. 
     Toplantıya katılan tüm temsilcilerin, referandumların adanın birleşmesi için ''eşsiz imkan'' sunduğunu düşündüklerini belirten Weston, ''bu imkanın hemen değerlendirilmesi gerektiğini'' ifade etti. 
     Weston, ''Dünya Bankası ve Uluslararası Para Fonu'nun IMF da birleşmiş Kıbrıs'ın maddi açıdan rahat olacağını tahmin ettiklerini'' kaydetti. 
     Amerikalı yetkili, Kıbrıslılara yardım için aktarılacak kaynakların, sadece BM planına ''evet'' denmesi halinde verileceğini vurguladı. 
     
</TEXT>
</DOC>
