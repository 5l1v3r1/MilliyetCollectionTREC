<DOC>
<DOCNO> 225577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur01.html </URL>
<DATE> 2004/03/25/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Gaspçılar, aralarında emekli polisin de olduğu 5 kişiyi dövdü 
</HEADLINE>
<TEXT>

     İzmir'in Karşıyaka ve Çiğli ilçelerinde gaspçılar, gece, 5 kişiyi döverek değerli eşyalarını aldılar. Gaspçılardan biri yakalandı, 2'si kaçtı. 
     AA muhabirinin edindiği bilgiye göre, gasp olaylarından ilki Karşıyaka'da meydana geldi. Şemikler 6303 Sokak'ta Mehmet Ali Atak 56 , evinin yakınında 3 kişinin saldırısına uğradı. Atak'ı dövenler, üzerinde bulunan 150 milyon lira ile cep telefonunu alarak kaçtı. Çiğli'deki Atatürk Organize Sanayi'de bir fabrikada servis şoförlüğü yaptığı belirtilen Mehmet Ali Atak'ın tedavisi Karşıyaka Devlet Hastanesi'nde ayakta yapıldı. 
     Olaydan kısa süre sonra aynı gaspçılar, bu kez Şemikler 6313 Sokak'ta Aydın Özgen'in 22 yolunu kestiler. Özgen'i de döven gaspçılar, 270 milyon lira para ile cep telefonunu alarak kaçtılar. Özgen'in tedavisi, Karşıyaka Devlet Hastanesi'nde yapıldı. 
     
     EMEKLİ POLİSİ DÖVDÜLER 
     Karşıyaka'daki gasp olaylarının ardından saat 02.30 sıralarında Çiğli Ata Sanayi'de bir müzikhol önünde Kasım Çolak 48 , kimlikleri belirlenemeyen 3 kişinin saldırısına uğradı. Çolak'ı döven gaspçılar, içinde para bulunan cüzdanını alarak kaçtılar. 
     Olay yerine gelen güvenlik güçleri, emekli polis olduğu anlaşılan Kasım Çolak'ı ambulansla Karşıyaka Devlet Hastanesi'ne gönderdiler. Çolak'ın tedavisi ayakta yapıldı. 
     Bu olaydan kısa süre sonra Çiğli Tren Yolu üzerinde Hasan Yiğit 55 ile Umut Başkurt 28 dövülmüş olarak bulundu. Yaralılardan, Hasan Yiğit Karşıyaka Devlet, Umut Başkurt ise Ege Kent Devlet Hastanesi'ne götürüldü. Başkurt ve Yiğit'in de hayati tehlikesinin olmadığı belirtildi. 
     
     ELİ SATIRLI GASPÇI ETKİSİZ HALE GETİRİLDİ 
     Çiğli'de birbiri ardına meydana gelen olaylardan sonra eşkalleri belirlenen gaspçıların peşine düşen güvenlik güçleri, elinde satır olan Cafer A'yı 20 , 8759 Sokak'ta kıstırdı. Gaspçı, satırı boğazına dayadı ve kendisini yaralamaya kalkıştı. Bu arada 2 gaspçı ise kaçtı. 
     Olay yerine gelen takviye ekiplerle birlikte Cafer A, etkisiz hale getirilerek yakalandı. Eli satırlı gaspçının üzerinden 2 adet cep telefonu, 1 cüzdan, bir kol saati ile 247 milyon lira para çıktı. 
     Yapılan araştırmada, Cafer A'nın Karşıyaka ve Çiğli'deki gasp olaylarını kaçan arkadaşlarıyla birlikte gerçekleştirdiği ortaya çıktı. Cafer A, gözaltına alındı. Kaçan gaspçıların yakalanmasına çalışılıyor. 
     
     MÜZİK ALETLERİNİ BIRAKIP KAÇTILAR 
     Bu arada Buca'da sabaha karşı meydana gelen olayda, hırsızlar çaldıkları müzik aletlerini bırakıp kaçtılar. 
     Şirinyer'de devriye görevi yapan güvenlik güçlerini gören 3 genç, ellerinde bulunan gitar ve sazı, Enhoşlar Mahallesi'nde bir inşaata atarak kaçtı. 
     Yapılan araştırmada, hırsızların attığı müzik aletlerinin, 346 Sokak'ta bulunan Metronom Müzik Mağazası'nın camının kırılarak çalındığı belirlendi. Hırsızların yakalanmasına çalışılıyor. 
     
</TEXT>
</DOC>
