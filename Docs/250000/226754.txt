<DOC>
<DOCNO> 226754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yasam/yas03.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
3 bin miniğin canı raporlara emanet 
</HEADLINE>
<TEXT>

   Marmara depreminde hasar gören Ümraniye'deki ilköğretim okulunda 3 bin öğrenci okuyor. Ve binayla ilgili yazışmalar tam 5 yıldır sürüyor... 
      Ümran Avcı 
   
   Üç binin üzerinde öğrencinin eğitim gördüğü Ümraniye Şehit Öğretmen Sevda Aydoğan İlköğretim Okulu, beş yıl önceki Marmara Depremi'nde hasar gördü. 
   Veliler uzun süre binanın güçlendirilmesini bekledi ama yapılmayınca boykot kararı alıp çocuklarını bir hafta okula göndermedi. Okul yönetimi bu süre içinde Milli Eğitim Müdürlüğü'ne başvurarak binanın onarılması gerektiğini bildirdi. 
   
   Bina aynı, rapor farklı 
   Ama güçlendirme beklenirken, rapor komedisi yaşanmaya başlandı. Bayındırlık ve İsk n Müdürlüğü'nden gelen uzmanlar altı gün arayla iki farklı rapor verdi. 22 Eylül 1999 tarihli teknik raporda 'bina eğitim açısından sakıncalı' bulundu. Altı gün sonra yine Bayındırlık ve İsk n Müdürlüğü ekipleri, bu kez 'binanın eğitime açılmasında sakınca olmadığını' bildirdi. Bunun üzerine okul yönetimi, bir dilekçe ile, 'Binanın depreme karşı güçlendirilmesi için gereğini' İstanbul Valiliği'ne arz etti. Başvuru üzerine, okula daha önce 'az hasarlı' raporu veren İstanbul Teknik Üniversitesi'nden İTÜ yeni rapor istendi. 
   
   'Tek çivi çakılmadı' 
   Okul, şimdi de İTÜ'nün raporunu bekliyor. Okulun öğretmenlerinden Eğitim - Sen İstanbul 2 No'lu Şube Başkanı Hasan Toprak, durumu, "Binanın ağır hasarlı olduğunu herkes biliyor, ancak bürokrasi yüzünden tek çivi bile çakılmadı. Öğrenciler ve veliler kadar öğretmenler de tedirgin" diyerek özetliyor. 
   Okulla aynı bahçede bulunan Cumhuriyet Anaokulu da depremde ağır hasar gördü. 3 - 6 yaş grubu çocukların devam ettiği anaokulu raporlara rağmen yıllarca onarılmadı. Anaokulu ancak 2003 - 2004 yılında eğitime kapatıldı. 
   
   
</TEXT>
</DOC>
