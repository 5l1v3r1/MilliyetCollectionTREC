<DOC>
<DOCNO> 229645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko54.html </URL>
<DATE> 2004/04/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Piyasalarda bugün... Borsa düştü, dolar yükseldi 
</HEADLINE>
<TEXT>

     Borsa'da işlem gören hisse senetleri haftanın dördüncü işlem gününde ortalama yüzde 3.10 değer kaybetti. 
     İMKB Ulusal 100 Endeksi, 1. seansı yüzde 3.15 düşüşle 19,409.32 puandan tamamladı. Endeks, 2. seansta yüzde 0.05 artışla, günü 19,419.79 puandan kapattı. 
     İlk seansta gerçekleşen 630.78 puanlık düşüş dikkate alındığında, endeksin günlük bazdaki kaybı 620.31 puan ve yüzde 3.10 oldu. Endeks böylece üstüste 4. günü de kayıpla kapatırken, 18 Mart'tan bu yana ilk kez 20,000 puanın altında bir kapanış yapmış oldu. 
     Hisse senetleri piyasasında, toplam 849 trilyon 961.7 milyar liralık işlem hacmi kaydedildi. 
     Borsa uzmanları, Kıbrıs konusundaki gelişmelere olumsuz tepki veren piyasada bugün yoğun satışların yaşandığını belirterek, Kıbrıs'ta, Denktaş'ın ardından Papadopulos'un da hayır kampanyası başlatmasının, ayrıca Fransa'nın Türkiye'nin AB üyeliğine sıcak bakmadığıyla ilgili açıklamaların bugünkü satışların nedeni olduğunu ifade ediyor. 
     Uzmanlar, Irak'ta yaşanan çatışmaların da olumsuz etkisinin olduğunu, döviz piyasalarındaki yoğun alımların da borsayı olumsuz etkilediğini savunuyor. 
     
     DÖVİZ 
     Kapalıçarşı'da dün 1 milyon 325 bin liradan kapanan dolar, güne 1 milyon 332 bin liradan, 1 milyon 602 bin liradan kapanan euro da 1 milyon 624 bin liradan başladı. 
     Kapanışta, doların satış fiyatı 1 milyon 340 bin lira, euronun satış fiyatı 1 milyon 622 bin lira oldu. 
     Merkez Bankası, doların bugünkü efektif kurunu alışta 1 milyon 334 bin 574 lira, satışta 1 milyon 343 bin 963 lira olarak açıkladı. 
     Böylece dolar, Merkez Bankası'nın dünkü kurlarına göre, alışta 17 bin 597 lira, satışta 17 bin 721 lira arttı. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören 24 Ağustos 2005 vadeli tahvilin, bugün valörlü işlemlerinde basit getiri yüzde 23.31, bileşik getiri yüzde 22.40 oldu. 
     Bu kağıdın aynı gün valörlü işlemlerinin bileşik getirisi, dünkü kapanışa göre 0.49 puan yükseldi. 
     İMKB Tahvil ve Bono Piyasası Repo Pazarı'nda gecelik faiz ise ortalama yüzde 21.99 olarak belirlendi. 
     
</TEXT>
</DOC>
