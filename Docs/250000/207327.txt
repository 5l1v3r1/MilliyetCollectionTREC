<DOC>
<DOCNO> 207327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo08.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, rotayı Kamerun'a çevirdi 
</HEADLINE>
<TEXT>

     Konyaspor, İstanbulsporlu Yordanov ve Çek stoper Tomash'da istediği sonuca ulaşamayınca, transferde rotayı Kamerun'a çevirdi. 
     Kulüp basın sözcüsü ve futbol şubesi sorumlusu İbrahim Kaplan, takımda sorun olan mevkilerde önemli eksikliklerin giderildiğini kaydetti. 
     İleriye dönük kalıcı ve başarılı bir takım oluşturmayı planladıklarını, bu nedenle futbolcu arayışlarının süreceğini vurgulayan Kaplan, hedeflerinin Birinci Süper Lig'in korkulan takımı durumuna gelmek olduğunu söyledi. 
     Halen Ziya Doğan'ın talepleri doğrultusunda bazı futbolcularla görüşmelerin sürdüğünü ifade eden Kaplan, ''Şimdi rotayı Kamerun'a çevirdik. Bu ülkeden 2 stoper ve 1 orta alan futbolcusu gelecek. Antalya Belek'te süren kampta denedikten sonra uygun görülürse transferleri gerçekleşecek'' dedi. 
     Kaplan, şu anda hazırlık çalışmalarının hırslı ve oldukça keyifli geçtiğini vurgulayarak, ''Türkiye Kupası'nda Bursaspor ile eşleştik. Deplasmanda Bursaspor'u yenerek yolumuza devam etmeyi hedefliyoruz. Kupada gücümüzün yettiği yere kadar gideceğiz'' diye konuştu. 
     
</TEXT>
</DOC>
