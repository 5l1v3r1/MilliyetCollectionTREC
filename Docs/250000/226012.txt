<DOC>
<DOCNO> 226012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/siyaset/siy03.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Planı'nın 4'üncü versiyonunda ne var 
</HEADLINE>
<TEXT>

   Merkezi devletin senatosunun yapısı, Kuzey ve Güney'e geçişler ile ikamet sorununun çözümünün yer aldığı planda, son rötuşlar yapılıyor 
   YORGO KIRBAKİ Atina 

   
   Birleşmiş Milletler BM , Annan Planı'nın 4. ve son versiyonununun rötuşlarını yapıyor. Rum basınına göre, planın 4. versiyonundaki değişikliklerden bazıları şunlar 
   1 - Merkezi devletin senatosundaki 48 sandalyenin 24 - 24 kurucu devletlere değil, Kıbrıslı Türklere ve Rumlara ait olduğu belirtilecek. Bu şekilde Kuzey'e geçecek Rumların Kıbrıs Türk Kurucu devletinden seçilerek senatoya girmeleri önlenecek. 
   2 - Kuzey'e ve Güney'e geçme hakkı bulunan Rumlara ve Türklere, vatandaşı olmadıkları kurucu devletlerde "ikinci eve sahip olma hakkı" tanınacak. Bu şekilde özellikle Rumların Kuzey'de evi olsa bile daimi ikametlerinin Güney'de kalması sağlanacak. Daimi ikametleri bulunmayacağından da Kıbrıs Türk kurucu devletinde seçimlerde oy kullanamayacaklar. 
   3 - KKTC'de 1974'ten önce toprak arazisi sahibi olan Rumlar, bu arazilerin sadece yüzde 33'ünden yararlanabilecek, geri kalan yüzde 67 için kendilerine tazminat ödenecek. Aynı şey Güney'de arazi sahibi olan Kıbrıslı Türkler için de geçerli olacak. 
   4 - Türkiye'nin AB üyeliğinden sonra bile KKTC'ye geçecek Rum sayısı, KKTC nüfusunun üçte birini aşmayacak. Annan Planı'nda öngörülen geçiş süreleri sona erse bile Rumların oranı Türk nüfusun üçte birini geçmeyecek. 
   5 - Türkiye'nin AB üyeliğinden sonra bile Kıbrıs'a gidip yerleşecek Türkiye ve Yunanistan vatandaşlarının oranı kurucu devletlerdeki nüfusun yüzde 5'ini geçmeyecek. 
   
   
   
</TEXT>
</DOC>
