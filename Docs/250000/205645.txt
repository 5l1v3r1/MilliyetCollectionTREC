<DOC>
<DOCNO> 205645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/siyaset/asiy.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de istifa sancısı 
</HEADLINE>
<TEXT>


Afyon Milletvekili Balandı'nın İl Başkanı Burhanettin Çoban'la yaşadığı gerginlik sonucu istifa etmesi, AKP'de krize yol açtı. Milletvekilleri Balandı'ya destek olurken, Çoban Ankara'ya çağrıldı 

SEZER KÜÇÜKKURT, SEFA KARACAN Afyon DHA 


Afyon Milletvekili Reyhan Balandı, AKP grup yönetiminin ardından Meclis Başkanlığı'na da istifa dilekçesini sundu. AKP'nin Afyon vekilleri İ. Hakkı Aşkar ve Mahmut Koçak ile Afyon Belediye Başkanı Abdullah Kaptan, istifasında Milli Görüş çizgisinden gelen AKP Afyon İl Başkanı Burhanettin Çoban ile yaşadığı gerginlik etkili olan Balandı'ya destek verdi. AKP yönetiminin diğer istifaları önlemek için Ankara'ya çağırdığı Çoban'ın istifasını isteyebileceği belirtildi. 
Seçim sürecinde kadın milletvekili aday adayı olmaması üzerine başvurduğu AKP'de örgütçe, 'vitrin için konuldu', 'tırnakları ojeli' diye tepki gören Balandı, seçimde AKP 6. sıradan Meclis'e girdi. Teşkilattan kabul göremeyen Balandı, seçimde kendisini yalnız bırakan Kadın Kolları Başkanı Hatice Özkal'ı görevden aldırdı. Çoban, Özkal'ı parti yönetimine alarak Balandı'nın tepkisini çekti. Çoban ve Balandı, yerel seçimde de Afyon Belediye Başkanlığı adayı konusunda ters düştü. Başbakan Erdoğan'ın aday gösterdiği Kaptan seçimi kazandı. Kaptan'la Çoban arasındaki gerginlikte Genel Merkez Çoban'dan yana tavır aldı. 
İl başkanının "Bizi istemeyenler için il kongresi yapıp hesaplaşmaya hazırız" sözlerinin ardından istifa eden Balandı, şunları söyledi "Çoban, başı açık kadınlarla el sıkışmıyor. Kadınların telefonlarına çıkmıyor. Sırf kadın olduğum için davetiyelerde 'sayın' kelimesini ve milletvekili titrimi kullanmıyor." 
"Törenlerde elini sıktığımı kameralar görüntülemiştir. Diğer vekillere nasıl davetiye gönderiyorsak, aynısını ona da yaptık" diyen Çoban'ın dün de Balandı'nın bakanlarla kurduğu diyaloğu "gayri meşru ilişkiler" olarak tanımladığı iddia edildi. Bu iddiayla ilgili olarak, "kişiliğimi ve dünya görüşümü hedef alan saldırılarla karşı karşıya kaldım" diyen Balandı'nın istifadan önce de Erdoğan'a, "Namusum sizin namusunuz değil mi Namusumla oynuyorlar. Vekilin bir bakanı gece yarısı araması suç mu " dediği öne sürüldü. 
Afyon'daki sorunların tahammül sınırlarını aştığını kaydeden Aşkar ve Kaptan, birleştirici olması gereken Çoban'ın, "Kavgacı tavır sergilediğini ve yetersiz kaldığını" belirtti. Kaptan ve Aşkar, Çoban'ın milletvekiline karşı olan tavırlarının istifayı tetiklediğini bildirdi. Koçak da "İl yönetimi görevden alınmalı" dedi. 


</TEXT>
</DOC>
