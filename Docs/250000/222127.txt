<DOC>
<DOCNO> 222127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/siyaset/siy03.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'ye barış çağrısı 
</HEADLINE>
<TEXT>

   Başbakan, 3 Kasım seçimleri öncesi gezisini iptal ettiği Tunceli'de, dün barış çağrısında bulunarak, "Geçmişin çirkinliklerini, karanlıklarını bırakalım" dedi 
      ABDULLAH KARAKUŞ Tunceli 

   
   Başbakan Recep Tayyip Erdoğan, en son eski DYP Genel Başkanı Tansu Çiller'in 1994'te ziyaret ettiği Tunceli'de devletin halkına zulmetmeyeceğini belirterek barış çağrısı yaptı. Erdoğan, "Gelin el ele, omuz omuza verelim. Bırakalım geçmişin çirkinliklerini, karanlıklarını. Geleceğe farklı ve umutla bakalım" dedi. 3 Kasım seçimleri öncesi Tunceli'deki mitingini son dakikada iptal eden Erdoğan, dünkü mitingde, birlik ve beraberlik çağrısında bulundu. Düşünce özgürlüğü ve anadilde yayın başta olmak üzere demokrasiyi iyileştirecek birçok yasal düzenlemeye imza attıklarını kaydeden Erdoğan, şöyle devam etti "Ancak ideal noktaya ulaşmadık. Sağlıklı doğum bile 9 ay 10 günde olur. Ben de şiir okuduğum için hapse girdim. Oradan gelen biriyim. Demokrasi mücadelesi kolay olmuyor. Mücadeleyi beraber vereceğiz, ideale ulaşacağız." 
   Hükümetin üç kırmızı çizgisini "bölgesel, ırka dayalı ve dine dayalı milliyetçilik" olarak sıralayan Erdoğan, "Tunceli'nin haline bak. Barajları var. Ama 'su yok' diyorlar. Yani un, şeker, yağ var, helva yok. Gelin helvacıyı bulalım" dedi. 
   Erdoğan, Elazığ'da da türban konusuna değinerek, "Bazıları siyasette başörtüsünü araç olarak kullanıyor, bazıları muhalefet yapıyor. Biz bunun ne tüccarlığını yaparız, ne de muhalefet yapanların yanında oluruz. Biz ikisinin ortasındayız" diye konuştu. 
   
   Ezan okunurken konuştu 
   Yoğun güvenlik önlemlerinin alındığı Tunceli'de pankart açmak isteyen sol ittifak üyesi parti teşkilatları miting alanına sokulmadı. 500 kişilik grup, Erdoğan'ın geçeceği yol güzerg hını kapatınca Çevik Kuvvet olaya müdahale etti, Erdoğan da miting alanına başka güzerg htan getirildi. 
   Konuşmasını ezan okunurken sürdüren Erdoğan, Güneydoğu'ya gelmek istememelerine rağmen Tunceli'ye 20 uzman hekim atandığını söyledi. 
   Erdoğan, Tunceli'de şansı en yüksek aday olarak gösterilen sol ittifakın adayı Songül Azdil'in önünü kesmek için mitinge Devlet Bakanı Güldal Akşit ve AKP Genel Başkan Yardımcısı Nükhet Hotar'ı da getirdi. 
   Erdoğan, Tuncelispor'a destek isteyen vatandaşlara "Torpil istiyorsanız, bu adalete yakışmaz. Bir sporcu olarak size bakıyorum, aslan gibisiniz, söke söke alırsınız" dedi. 
   Erdoğan, Tunceli Valiliği'nde brifing aldıktan sonra çıkışta polis çocuklarına Ülker marka çikolata ve bisküviler dağıttı. 
   
   
   
   
   
</TEXT>
</DOC>
