<DOC>
<DOCNO> 217593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/aspo.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Hooijdonk'un ikinci baharı 
</HEADLINE>
<TEXT>

   Pierre van Hooijdonk, Fenerbahçe'de kendini Real Madridli Beckham veya Arsenalli Henry gibi hissettiğini söyledi, "Hollanda'da yaşlı kurt, yılların tecrübesi benzetmelerine sinir olurdum. Burada durum farklı" dedi 
      MEHMET DEMİRCAN 

   
   Johan kapak yaptı 
   HOLLANDA futbolunun efsanevi ismi Johan Cruyff'un dergisi "Johan" bu ayki sayısında Fenerbahçe'nin yıldızı Pierre van Hooijdonk'u kapağına taşıdı. Röportajın girişinde, "Sokaktaki çocuklar ona "abi" diyor. Kızlar onu görünce gülmeye başlıyor. Spor yazarları ondan "Profesör Hooijdonk" ya da "Silindir Pierre" diye bahsediyor. Anadolu yakası ona Beckhammania gibi yaklaşıyor. Bazı Fenerliler ise 'Hooijdonk sayesinde yaşamaktan daha büyük zevk alıyorum' diyor" ifadelerine yer verildi. 
   
   'İlk gün çok korktum' 
   HOOIJDONK, Türkiye'deki ilk yedi ayını değerlendirirken, "Fenerbahçe'de kendimi bazen Real Madridli Beckham veya Arsenalli Henry gibi hissediyorum" yorumunu yaptı. Hollandalı golcü, "Türkiye'ye ilk geldiğimde havalimanında büyük bir kargaşa yaşandı. Binlerce taraftar beni ilk anda inanın korkuttu. İlk zamanlarda burası benim için bir kabusa dönüşebilir diye düşündüm. İstanbulspor'a 3 - 0 yenildiğimizde bu düşüncem gerçekleşebilir diye panik yaşadım. Ancak Trabzon galibiyetiyle rahatladım" dedi. 
   
   'İnsanın itibarı artıyor' 
   İLK haftalarda kötü oynamalarına rağmen galip gelmeyi başardıklarını söyleyen van Hooijdonk, "Türkiye'de kazanmak çok önemli. İnsanın itibarı artıyor. Hollanda'da ise herkes haklı olmak istiyor. Ancak iyi performans gösteren oyuncuya burada çok daha fazla sahip çıkılıyor. Hollanda'da "Yılların tecrübesi" veya "Yaşlı kurt" deyimlerine sinir olurdum. Burada işler farklı. Görevini yaparsan yaş önemli değil. Hatta Fenerbahçe benimle 3 yıllığına anlaşmak istedi. Ben 2 yıl şimdilik yeter dedim" diye konuştu. 
   
   Taraftar gözüyle 
   Johan Dergisi'nin muhabiri Eric Brouwer, Fenerbahçeli Pierre van Hooijdonk için taraftarlarla da sohbet etti. İşte ilginç demeçler 
   Bir ara Pierre'i gördüm. Hemen yanına koştum. Ancak bir panik yaşadığı için arabasına bindi, gaza bastı. Az kalsın arabanın altında kalıyordum. Van Hooijdonk'un arabası beni ezmiş olsaydı, ne güzel olurdu. 
   Bir taraftara sorsanız dininizi mi değiştirirsiniz takımınızı mı diye. Yanıt kesin olarak dini olur. Çünkü Fenerli takımını asla değiştirmez. 
   Gaziantepspor maçı öncesi kendimi namaza verdim. Günde beş kez dua etmeye başladım. Allahım Pierre sarı kart görmesin diye. Çünkü Galatasaray karşısında o oynamalı. O oynamazsa işimiz zor. Dualarım kabul gördü. Pierre, Hagi'den bile daha iyi. 
   
   İnciler 
   Hollandalılar bana göre Türk futbolunu çok hafife alıyor. İnanın buradaki kalite çok yüksek. 
   İstanbul'da çok mutluyum. Evim harika, Nottingham, Glasgow hatta Lizbon'da bile böyle bir evim yoktu. 
   Önce idmandan sonra kimse özel çalışmıyordu. Şimdi çalışma bittikten sonra birçok kişi sahada benimle kalıyor. 
   Bir gün, iki genç oyuncu benimle TV'den futbol DVD'si izlemek istediklerini söylediler. Benim eve gittik. Eski maçlarıma baktılar. Ne düşündüklerini öğrenemedim. Çünkü ben Türkçe, onlar İngilizce bilmiyor. 
   Bazen antrenörden daha çok takım arkadaşlarından bir şeyler öğrenebilirsin. 
   Sağ ayağımın benim için altın değerinde olduğunu biliyorum Çünkü "O" beni hiç yanıltmıyor. O'na gözlerim kapalı güvenebilirim. 
   
   
</TEXT>
</DOC>
