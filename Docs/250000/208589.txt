<DOC>
<DOCNO> 208589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko18.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına, sebze ve meyve fiyatlarını vurdu 
</HEADLINE>
<TEXT>

     Turfanda üretim merkezi Antalya ve ilçelerinde hafta sonu meydana gelen fırtına, sebze ve meyve fiyatlarını vurdu. 
     Antalya Büyükşehir Belediyesi Toptancı Hal Şube Müdürü Hüseyin Kara, hafta sonu yaşanan fırtınanın, özellikle sera üretiminin fazla olduğu merkez, Kumluca, Finike ve Kale ilçelerinde büyük zarar verdiğini söyledi. 
     Seraların tahrip olması nedeniyle pazara ürünün az geldiğini belirten Kara, biber, domates ve patlıcan fiyatlarının yüzde 25-30 oranında arttığını bildirdi. Kara, ''Fırtına, sebze fiyatlarını fena vurdu. Yaz üretimine kadar sebze fiyatlarının yüzde 25 oranında artabileceğini tahmin ediyoruz. Ispanak fiyatları da yüzde 20 artabilir. Fiyat artışları Mayıs ayına kadar devam eder'' dedi. 
     Narenciye bahçelerinin de fırtınadan olumsuz etkilendiğini ve ürünlerin ağaçlardan döküldüğünü kaydeden Kara, bu nedenle narenciye ürünlerinin fiyatlarında da artış olabileceğini kaydetti. 
     Antalya Büyükşehir Belediyesi Toptancı Hali'nde tatil köyleri ile turistik tesislere yapılan ilk satışta, sivri biber 2 milyon 200 bin, dolmalık biber 2 milyon 100 bin, muhacir biber 1 milyon 600 bin, Kaliforniya biberi 3 milyon 400 bin, kapya biberi 2 milyon 300 bin, Macar biberi de 1 milyon 700 bin liradan işlem gördü. 
     
     BOLU'DA FİYATLAR YÜZDE 40-50 ARTTI 
     Öte yandan, Bolu'ya Antalya'dan getirilen sebze ve meyve fiyatları yüzde 40-50 oranında arttı. 
     Bolu Belediyesi Hal Müdürlüğü yetkilileri, Türkiye'nin turfanda sebze ve meyve ihtiyacının büyük bir bölümünü karşılayan Antalya'da yaşanan don ve fırtına nedeniyle bu kentten getirilen sebze ve meyvelerin fiyatlarının yüzde 40-50 arttığını söylediler. 
     Bolu sebze halinde satılan sebze fiyatları bir hafta öncesiyle kıyaslandığında, 1 hafta önce 750 bin lira olan domates 1 milyon 300 bin lira, 1 milyon 200 bin lira olan salatalık 2 milyon lira, 1 milyon 400 bin lira olan patlıcan 2 milyon 200 bin lira, 900 bin lira olan kabak 1 milyon 500 bin, Antalya'da yetiştiği için ''Antalya Sırığı'' diye satılan sivri biber 1 milyon 750 bin liradan 3 milyon 500 bin liraya yükseldi. 
     
</TEXT>
</DOC>
