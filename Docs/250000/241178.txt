<DOC>
<DOCNO> 241178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko05.html </URL>
<DATE> 2004/05/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İTO Başkanı F1 pistini yılbaşında bitirmeyi amaçlıyoruz 
</HEADLINE>
<TEXT>

     Raif Aydın 

İstanbul Ticaret Odası İTO Yönetim Kurulu Başkanı Mehmet Yıldırım, İstanbul Kurtköy'de yapımı süren ''Formula 1'' yarışlarının yapılacağı pisti yılbaşında bitirmeyi amaçladıklarını belirterek, ayrıca pisti 2005 yılı Haziran ayında, yarıştan önce ''Türkiye Otomobil Fuarı'' olarak kullanıma açmak istediklerini bildirdi. 
     İTO tarafından Bahreyn'in başkenti Manama'da düzenlenen ''Türk İhraç Ürünleri Fuarı''nın açılışı nedeniyle bu ülkede çeşitli temaslarda bulunan Yıldırım ve beraberindeki heyet, yaklaşık 160 milyon dolar harcanarak tamamlanan ve geçtiğimiz Nisan ayında ilk yarışın gerçekleştirildiği ''Sakhir Formula 1 Pisti''nde incelemelerde bulundu. 
     Yıldırım, burada yaptığı açıklamada, İstanbul'da devam eden projenin basın tanıtımını önümüzdeki ay yapacaklarını anlatarak, ''Pisti yılbaşında bitirmeyi amaçlıyoruz. Ancak burayı biz, Haziran 2005'te, yarıştan önce 'Türkiye Otomobil Fuarı' olarak kullanıma da açmak istiyoruz'' dedi. 
     Böylece Ağustos ayındaki yarış öncesi yaklaşık 1 milyon kişinin tesisleri görmesinin de sağlanacağını ifade eden Yıldırım, tesislerin maliyetinin 60-80 milyon dolar arasında gerçekleşeceğini söyledi. 
     Dünyadaki ''Formula 1'' pistlerinden sadece İstanbul'dakinin özel bir girişim tarafından inşa edilmiş olacağına da dikkat çeken Yıldırım, ''Yatırımlarınızın karşılığını alabilecek misiniz '' sorusu üzerine de ''Fizibilitemizi yaptığımıza göre alacağız tabii ki'' dedi. 
     Yıldırım, Bahreyn'deki pistin 160 milyon dolarlık maliyetine de işaret ederek, İstanbul'daki pistin bu rakamın yarısından daha az bir tutara mal edileceğini kaydetti. 
     
     BAHREYN SANAYİ VE TİCARET ODASI'NA ZİYARET 
     Bu arada İTO heyeti, Bahreyn Sanayi ve Ticaret Odası'nı da ziyaret ederek, görüş alışverişinde bulundu. 
     İTO Yönetim Kurulu Başkanı Mehmet Yıldırım, İTO'nun Bahreyn'de ikinci fuarını gerçekleştirdiğine dikkat çekerek, 120 milyar dolar dış ticaret hacmi olan Türkiye'nin Bahreyn ile ticaretinin çok düşük düzeyde bulunduğunu vurguladı. 
     Yıldırım, 2 ülke arasındaki ticaret hacminin büyütülmesi için 2 odaya da büyük görev düştüğünü bildirdi. 
     Bahreyn Sanayi ve Ticaret Odası Başkanı Khalid Kanoo da, ürün çeşitlendirmesine ihtiyaç bulunduğunu belirterek, çeşitli konularda ortak yatırımlar yapılabileceğini söyledi. 
     Bahreyn Sanayi ve Ticaret Odası 2. Başkanı Hassan Kakhro ise ülkesinin ABD ile serbest ticaret anlaşması imzalamaya hazırlandığını anlatarak, bunun 2 ülke için önemli fırsatlar yaratacağını ve ilişkilerin gelişmesinin bölge ülkelerine açılım için de önem taşıdığını bildirdi. 
     Ziyarette, Türk inşaat sektörünün Bahreyn'de faaliyet göstermesi gerektiği de ifade edilerek, Bahreyn tarafının Türkiye'de altın konusunda bir fuar düzenlemeyi planladığı belirtildi. 
     
</TEXT>
</DOC>
