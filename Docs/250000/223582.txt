<DOC>
<DOCNO> 223582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas20.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucky-S sanığı Hayri Kırank yakalandı 
</HEADLINE>
<TEXT>

     Akdeniz'in uluslararası sularında 14 ton uyuşturucu yüküyle yakalanan ''Lucky-S'' gemisiyle ilgili İstanbul DGM'de görülen dava kapsamında gıyabi tutuklu olarak ''kırmızı bülten''le aranan Hayri Kırank yakalandı. 
     AA muhabirinin aldığı bilgiye göre, Beyazıt'ta uygulama yapan polis, İstanbul DGM'ce gıyabi tutuklu olarak aranan Hayri Kırank'ı gözaltına aldı. 
     Yapılan inceleme sonucunda Kırank'ın, Akdeniz'in uluslararası sularında 14 ton uyuşturucuyla yakalanan ''Lucy-S'' gemisiyle ilgili görülen dava kapsamında gıyabi tutukluluğu bulunduğu ve yakalanması için hakkında ''kırmızı bülten'' çıkartıldığı anlaşıldı. 
     Kırank'ın, Beyazıt Polis Merkezi'ndeki işlemler tamamlandıktan sonra İstanbul DGM'ye sevk edileceği öğrenildi. 
     
</TEXT>
</DOC>
