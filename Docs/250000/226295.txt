<DOC>
<DOCNO> 226295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun05.html </URL>
<DATE> 2004/03/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hamas Siyasi Lideri İsrail'den yeri sarsan bir intikam alacağız... 
</HEADLINE>
<TEXT>

     Filistin'de faaliyet gösteren köktendinci Hamas örgütünün siyasi lideri Halid Meşal, dini liderleri Şeyh Ahmed Yasin'i öldüren İsrail'den ''yeri sarsan'' bir intikam alacaklarını, ancak Ortadoğu'daki Amerikan hedeflerine saldırmayacaklarını söyledi. 
     Suriye'de yaşayan Meşal, Dubai'den yayın yapan El Arabiye televizyonuna yaptığı açıklamada, ''Kesinlikle söylüyorum, Şeyh Ahmed Yasin'in öldürülmesi siyonistler için bir depreme neden olacak'' dedi. 
     İntikamın nasıl alınacağına ilişkin ayrıntıların belirlenmesinin Hamas'ın askeri kanadına bırakıldığını belirten Meşal, ''Hiçbir İsrail hedefine vurmaktan kaçınmayacaklar'' diye konuştu. 
     ABD'nin BM Güvenlik Konseyi'nin Şeyh Yasin'in öldürülmesini kınayan karar tasarısını veto etmesini eleştiren Halid Meşal, buna rağmen Hamas'ın Ortadoğu'daki ABD hedeflerine saldırmayacağını söyledi. 
     ABD'nin İsrail'den yana tavır alması ve Irak'ı işgalinin bütün Arap ve Müslüman dünyasında kendisine düşmanlar yarattığını belirten Meşal, ''Amerika'nın tutumu, Amerika'nın sadece Filistin halkının değil, aynı zamanda İslam ümmetinin de düşmanı olduğunu gösteriyor'' dedi. 
     Meşal, ''Hamas'ın savaşı Filistin içindedir ve siyonist işgale karşıdır. Ama Arap ve Müslüman kitlelerinin tepkisinin ne olacağını öngöremem'' diye konuştu. 
     Halid Meşal, açıklamasından sonra, Şeyh Yasin'in öldürülmesini protesto etmek için Lübnan'daki Hizbullah örgütü tarafından Beyrut'un güneyinde düzenlenen bir gösteriye katıldı. 
     Hizbullah'ın lideri Şeyh Hasan Nasrullah ise gösteride yaptığı konuşmada, örgütünün İsrail'e karşı mücadelede Hamas ile işbirliğini artırdığını belirterek, ''Bütün içtenliğimle söylüyorum ki, sizin savaşınız bizim savaşımızdır. Sizin barışınız bizim barışımızdır. Hamas liderliğine şunu söylüyorum Şu andan itibaren Hizbullah içindeki bizleri, sizin komutanlığınız altındaki Hamas üyeleri ve askerleri olarak görebilirsiniz'' dedi. 
     
</TEXT>
</DOC>
