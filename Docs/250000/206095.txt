<DOC>
<DOCNO> 206095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/dunya/adun.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'ya 'çöz' baskısı 
</HEADLINE>
<TEXT>

   ABD Başkanı Bush, Yunanistan Başbakanı Simitis'e bir mektup göndererek, Rum lider Papadopulos'u Annan Planı doğrultusunda ikna etmesini istedi. Bush, "Tarih yazalım" dedi 
      YORGO KIRBAKİ Atina 

   
   ABD Başkanı George W. Bush, Yunanistan Başbakanı Kostas Simitis'e bir mektup göndererek, Kıbrıs Rum Yönetimi lideri Tasos Papadopulos'u, BM Genel Sekreteri Kofi Annan'ın çözüm sürecini benimsemeye ikna etmesini istedi. 
   Bush, 26 Aralık 2003 tarihli mektubunda, KKTC'deki seçimlerden sonra tarafların Annan arabuluculuğunda derhal müzakere masasına dönmeleri gerektiğini vurguladı. 
   "Şu anda önümüzde çözüm için açık duran bir pencere var. Bu pencerenin kapanmasına izin vermemeliyiz" diyen Bush, 2004'ün Kıbrıs için tarihi önemde bir yıl olacağını belirtti. 
   
   Annan hazır 
   Çözümün, güvenlik açısından, hem Ada'daki iki kesimin, hem de Türkiye ile Yunanistan'ın çıkarlarına olduğunu kaydeden Bush, BM Genel Sekreteri Annan'ın, tarafların müzakereleri tamamlamak ve belirlenecek bir tarihte planı referanduma götürmek için siyasi iradelerini ortaya koymaları şartıyla, çözüm sürecini yeniden canlandırmaya hazır olduğunu kaydetti. 
   Bush, Simitis'ten, hem Yunanistan'ın bu süreci takip etmesini ve hem de aynı şeyi yapması için Papadopulos'u cesaretlendirmesini istedi. 
   Papadopulos'un müzekere masasına dönme niyeti ile ilgili açıklamalarını takdir ettiğini belirten Bush, ABD'nin daha önce de olduğu gibi çözüm için faal etkinlikler göstereceğini açıkladı. 
   Bush, "Ancak her şey özellikle Ada'daki iki lidere bağlıdır. Yunanistan'ın, Kıbrıs'ın, Türkiye'nin ve tüm dünyanın yararına olacak bir tarih yazabiliriz" dedi. 
   
   Simitis'in cevabı 
   Simitis ise dün Bush'a gönderdiği cevapta, Rumların AB üyeliğinin Kıbrıs sorununun çözümü için yeni bir dinamizm oluşturduğunu belirtti ve "Hükümetim, Kıbrıslı Türklerin çoğunluğunun statükoyu desteklemeleri için karşılaştıkları baskılara rağmen çözüm ve AB üyeliği arzularını dile getirmelerinden memnuniyet duymuştur" dedi. 
   Mektubunda Rum tarafının tavrını öven Simitis, "Ancak, hem Kıbrıslı Türk liderin Rauf Denktaş devam etmekte olan uzlaşmaz tutumu ile yapıcı müzakerelere girmekteki isteksizliği, hem de Ankara'nın sonuç elde edilebilmesi için gerekli baskıyı yapmaması nedeniyle maalesef değerli zaman kaybedilmiştir" ifadesini kullandı. 
   
   
</TEXT>
</DOC>
