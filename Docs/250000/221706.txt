<DOC>
<DOCNO> 221706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/yazar/guclu.html </URL>
<DATE> 2004/03/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteler neden bu kadar sessiz 
</HEADLINE>
<TEXT>

   
   Fransa'da öğretim üyeleri ayakta. Binlercesi istifa etti. Araştırma fonlarının azaltılmasını protesto için başlatılan imza kampanyasına 65 bin bilim adamı katıldı. Protestolar, artarak devam ediyor. 
   Oysa Türkiye'de çok daha fazlası oldu ve üniversitelerden çıt çıkmıyor. Sırası ile hatırlayalım Araştırma fonlarına el konuldu. TÜBİTAK'ta yönetim değiştirildi. Tahsisli Hazine arazileri geri istendi. Üniversite vakıfları çalışmaz hale getirildi. Kadrolar donduruldu. Son olarak da üniversitelerin burs vermesi yasaklandı. YÖK yasasının değiştirilmesi için de gün sayılıyor... 
   Yakında üniversiteler her yönü ile iktidarın kontrolü altına girerse hiç şaşırmamak gerekir. Peki bu gelişmeler olurken üniversiteler, bilim adamları, öğrenciler ne yapıyor Koskocaman bir hiç 
   Sadece seyrediyorlar. Evet, evet sadece seyrediyorlar. Bir ara Üniversitelerarası Kurul inisiyatifi ele alıp ve farklı bir tavır ortaya koyar gibi olmuştu. Ama saman alevi gibi geldi, geçti. 
   Hocaları böyle de öğrencileri farklı mı Kendileri için hayati derecede önem taşıyan öğrenci bursları kaldırılıyor ve tık yok. Bu konuda gelen mail ve telefon sayısı o kadar az ki Hiç yok dense yeridir. Oysa en olmadık konularda on binlerce, hatta yüz binlerce mesaj gönderenler bu üniversite öğrencileri değil miydi .. 
   AKP iktidarı, üniversitelerin bu yumuşak karnını yani tepkisizliğini keşfetti. Yüklenmesi bu yüzden. Seçim sonrasında, üniversitelere yönelik peş peşe yeni operasyonlar gelirse hiç şaşırmayın... 
   Fransız araştırmacıların Fransa'daki bilimsel ortamı yeterli bulmayıp ABD'ye yönelmesi, yani beyin göçü, bizim de öteden beri en önemli sıkıntımız. Umarız AB'nin bu konudaki gayretleri, Fransız bilim adamlarını olduğu kadar, bizim bilim adamlarımızı da rahatlatır... 
   
   Başkanlar eğitime sıcak    Yerel seçim öncesinde başkan adaylarının eğitime ve gençlere yönelik tavırlarını yakından izliyoruz. CHP'li büyükşehir başkan adayları önceki hafta, AKP'liler de önceki gün Genç Bakış'ta konuğumuz oldu. Sevinerek gördük ki her iki partinin muhtemel başkanları da eğitime ve gençlere fazlası ile sıcak bakıyor. Umarız vaatleri havada kalmaz. En azından biz takipçisi olacağız. 
   Öğrenci sorunlarının en yoğun olduğu kent İstanbul. CHP'li Sirmen, A'dan Z'ye eğitimin tüm sorunları ile yakından ilgileneceğim dedi. Öğrencilere yemek, yurt, barınma, ulaşım sorunları konusunda her türlü desteği sağlayacağını söyledi. AKP'li Topbaş da bu konuda Sirmen'den geri kalmadı. Sadece, yemek sözü veremem. Ekonomik boyutuna bakmam gerekir dedi. 
   İzmir, Adana, Ankara, Gaziantep adaylarından da öğrencilere ve eğitime yönelik samimi destek vaatleri geldi. Eminim diğer partilerde de durum farklı değil. Onlar da kentsel sorunların yanı sıra insana hizmet konusunda da eskisinden çok daha duyarlı noktadalar. 
   Özetin özeti Yerel yönetimlerin, ideolojik dayatma içerisine girmeden, arka bahçe yaratma sevdasına kapılmadan, eğitim ve gençlik adına atacakları her adım, bulundukları kente ve ülkeye yapacakları en büyük katkı olacaktır... 
   
      
   
   
</TEXT>
</DOC>
