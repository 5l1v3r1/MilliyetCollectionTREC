<DOC>
<DOCNO> 213275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun31.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani ve Talabani'den saldırılara sert tepki 
</HEADLINE>
<TEXT>

     Irak'ın kuzeyindeki Erbil kentinde Irak Kürdistan Demokrat Partisi IKDP ve Irak Kürdistan Yurtseverler Birliği IKYB bürolarına bayramlaşma sırasında yapılan saldırılarda ölenler için anma töreni düzenlendi. 
     IKDP lideri Mesud Barzani ile IKYB lideri Celal Talabani, yerel parlamentoda düzenlenen törenden sonra IKDP'nin yayın organı Khabat gazetesine açıklama yaptılar. 
     ''Saldırıların Kürt halkına zarar verdiğini'' söyleyen Barzani, şöyle konuştu 
     ''Bunlar verdiğimiz ilk şehitler değil ve son olmayacaklar. Bu saldırılar, teröristlerden ve düşmanlarımızdan bir mesajdır. Kürdistan halkı, federalizm ve demokrat bir Irak istemesin diye yapılan bir saldırıdır. Kürt ve Kürdistan düşmanları, tarih boyunca Kürt milletinin sesini susturmaya çalıştılar. Ama bunlar hep kafalarını Kürdistan'ın yüce dağlarına çarptılar. Kürt milleti hep başarılı olmuştur. Bu defa da başarılı olacak.'' Saldırıların, iki parti arasında ayırım yapılmadan düzenlendiğini kaydeden Barzani, bu saldırılara doğru cevabı vermek için safların birleştirilmesi gerektiğini ifade etti. 
     Barzani, ''Onlara öyle bir ders vermeliyiz ki, şehitlerin öcünü 100 katıyla alalım. Bu teröristler kendilerini din perdesi arkasına saklıyorlar. İslam dininden çok uzaklar. Bu iki saldırıda kaç insan haksız yere öldü Hepimiz terörün karşısında duruyoruz'' dedi. 
     IKYB lideri Talabani de, mücadelelerinden yılmayacaklarını söyledi. 
     Talabani, ''Bu saldırılar ne IKDP ne de IKYB'nin mücadelesini etkileyemez. Tam aksine daha da güçlendirir. Fikir ve hedeflerimizin bir olduğunu daha da koyulaştırır. Bu olay IKDP ve IKYB'nin moralini etkileyip azaltmaz. Ümit ederim ki, teröre karşı Irak'ta büyük bir kampanya başlangıcı olacaktır'' diye konuştu. 
     Erbil'de pazar günü düzenlenen saldırılarda, 109 kişi ölmüş, 200'den fazla kişi yaralanmıştı. 
     
</TEXT>
</DOC>
