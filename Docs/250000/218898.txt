<DOC>
<DOCNO> 218898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun03.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta geçici anayasa taslağında anlaşma... 
</HEADLINE>
<TEXT>

     Iraklı yetkililerin, geçici anayasa taslağı üzerinde anlaşmaya vardıkları bildirildi. 
     Irak'taki Geçici Yönetim Konseyi GYK üyesi Ahmed Çelebi'nin sözcüsü İntifad Kanbar, geçici anayasanın görüşüldüğü toplantının bugün sabaha karşı, tüm konularda tam uzlaşmayla sona erdiğini söyledi. 
     Kanbar, Çarşamba günü imzalanması beklenen geçici anayasa taslağının, İslam'ı, yasamanın temeli olarak gördüğünü ve İslam'a aykırı hiçbir kanunun kabul edilmeyeceğini belirtti. 
     Anayasa taslağında, federalizm ilkesinin kabul edildiği, ancak ayrıntılarının seçimle gelecek milli meclise bırakılacağı kaydedildi. 
     Geçici anayasanın görüşüldüğü toplantılara katılan Amerikalı sivil yönetici Paul Bremer'in, geçerlilik kazanması için anayasa taslağını onaylaması gerekiyor. 
     Anayasa taslağı ayrıca, kadınların yasama meclisinde sandalyelerin yüzde 25'ine sahip olmalarına olanak sağlıyor. 
     Irak'taki koalisyon ile GYK arasında 15 Kasım 2003'te varılan anlaşmaya göre, GYK'nın geçici anayasayı cumartesi günü kabul etmesi gerekiyordu. Ancak özellikle, ''İslam'ın toplumsal hayattaki rolüne ilişkin yasal düzenlemeler'' ile 1 Temmuz'da yönetimi devralacak Irak hükümetine ilişkin derin görüş ayrılıkları nedeniyle geçici anayasa kabul edilememişti. 
     Irak'ın, 2004 sonunda ya da gelecek yıl başlarında düzenlenmesi beklenen genel seçimlere kadar geçici anayasayla yönetilmesi planlanıyor. 
     
</TEXT>
</DOC>
