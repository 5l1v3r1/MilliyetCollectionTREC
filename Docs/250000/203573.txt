<DOC>
<DOCNO> 203573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur31.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nejat Uygur "Alkolün esiri olmayan sanatçı ayakta kalır" 
</HEADLINE>
<TEXT>

     Tiyatro Sanatçısı Nejat Uygur, alkolün esiri olmayan sanatçıların her zaman ayakta kaldıklarını, kimseye muhtaç olmadan yaşadıklarını söyledi. 
     Uygur, 60. sanat yılı nedeniyle hazırlanan ''Türkiye'nin Delisi'' adlı oyunu sahnelemek üzere geldiği Adana'da, Final Dergisi Dershanesi'nin öğrencileriyle buluştu. Öğrencilerin yoğun ilgisiyle karşılaşan sanatçı, bol bol imza dağıttı, çocuklara, derslerine çok iyi çalışmalarını öğütledi. 
     Uygur, gazetecilerin sorularını cevaplandırırken de geçmişte star olan bazı sanatçıların bugün yoksulluk içinde bulunduklarının hatırlatılması üzerine, ''Her koyun kendi bacağından asılır. Alkolün esiri olmayan sanatçı ayakta kalır. Devlet ya da başka kurumlar nereye kadar yardımcı olacak'' dedi. 
     Televizyonda yayınlanan popstar yarışmasının tartışma konusu olan yarışmacısı Bayhan'ın eski bir sabıkalı olmasıyla ilgili soruyu cevaplandırırken de Uygur, şunları kaydetti 
     ''Cezaevinden sanatçı çıkmaz diye birşey yok. Ben onu eleştirmedim. Cezasını çekmiş. Hapisten çıkanlar böyle çalışmalar yapamayacak mı ömür boyu ceza mı çekecekler Eleştirileri doğru bulmuyorum.'' Uygur, 60 yıllık tiyatro yaşamı boyunca Türkiye'nin her yerini dolaştığını, Anadolu insanının ilgisinden her zaman mutluluk duyduğunu, Adana'nın da oğlu Behzat'ın doğum yeri olması nedeniyle kendisi için ayrı bir öneminin bulunduğunu kaydetti. 
     
</TEXT>
</DOC>
