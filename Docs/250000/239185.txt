<DOC>
<DOCNO> 239185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas04.html </URL>
<DATE> 2004/05/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Athena, esprileriyle yabancı gazetecilerin sempatisini topladı... 
</HEADLINE>
<TEXT>

     49. Eurovision Şarkı Yarışması'nda Türkiye adına yarışacak Athena Grubu'nun düzenlediği basın toplantısında renkli görüntüler yaşandı. 
     Basın Konferans Merkezi'ndeki toplantıya gelişlerinde Türk gazeteciler, Eurovision Fan Kulübü üyeleri ve salondaki görevliler tarafından alkışlar ve coşkuyla karşılanan topluluk, ''Yaşamak var ya'' adlı şarkılarını seslendirdi. 
     Solist Gökhan Özoğuz, sahnenin kenarına oturarak, gazetecilerden soru sormalarını istedi. 
     Toplantı için düzenlenen masada kendisine ayrılan yere hiç oturmayan Özoğuz, soru yöneltmek isteyen basın mensuplarının yanlarına kadar giderek onları dinlerken, sorularına da esprili yanıtlar verdi. 
     Çocukken Eurovision Şarkı Yarışması'nı izlediğini, ancak o yıllarda Türkiye'nin çeşitli nedenlerle yarışmada başarı kazanamadığını belirten Özoğuz, ''Şimdi, Eurovision kendini yeniledi. Kazanan şarkılar da artık, alışıldık Eurovision şarkılarından farklı. Biz de farklı bir grubuz. Çok heyecanlıyız. Daha önce böyle bir deneyim yaşamamıştık'' diye konuştu. 
     
     YUNANLI GAZETECİYLE NEŞELİ SOHBET 

     Özoğuz, soru yöneltmek isteyen bir gazetecinin Yunan basınından olduğunu söylemesi üzerine de ''Yunanlı komşumuz var burada'' diyerek, yanına gittiği gazeteciye sarılıp öptü. 
     ''Türkiye'den ikinci kez çok çok iyi bir şarkı var'' diyen gazeteci, şakayla ''Yalnız isminiz Athena adı bana çok tanıdık geliyor'' deyince, Özoğuz da espriyle ''Evet size çok tanıdık'' yanıtını verdi. 
     Gazetecinin, niye bu ismi seçtiklerine yönelik sorusuna da Özoğuz, mitolojiyi sevdikleri ve tanrıça Athena'nın özelliklerinden etkilendikleri yanıtını verdi. 
     Topluluk, basın toplantısında, yarışmada sunacakları ''For Real'' adlı şarkıyı da seslendirdi. 
     
</TEXT>
</DOC>
