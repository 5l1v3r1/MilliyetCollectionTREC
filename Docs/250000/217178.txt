<DOC>
<DOCNO> 217178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko30.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin toplam borç stoku 213.8 milyar dolara yükseldi... 
</HEADLINE>
<TEXT>

     Türkiye'nin konsolide bütçe toplam borç stoku, bu yıl Ocak ayı sonu itibariyle 213.8 milyar dolara yükseldi. 
     Hazine Müsteşarlığı, 2004 yılı Ocak ayı sonuna ait aylık konsolide bütçe iç ve dış borç istatistikleri geçici verilerini açıkladı. 
     Buna göre, konsolide bütçe toplam borç stoku, 2003 yılı Aralık ayı sonuna göre 11.1 milyar dolar tutarında artış göstererek, 202.7 milyar dolardan, 213.8 milyar dolara çıktı. 
     Ocak ayı sonu itibariyle toplam borç stoku içinde en büyük payı, yüzde 40 ile iç piyasaya ve yüzde 30 ile kamu kesimine olan borçlar oluşturdu. Dış borçların ağırlığı ise yüzde 30 olarak gerçekleşti. 
     Bu yılın Ocak ayı sonu itibariyle dış borç stoku, 2003 Aralık ayı sonuna göre 1.3 milyar dolar artış göstererek, 64.7 milyar dolar oldu. Dönem içinde yaklaşık 1.6 milyar dolar dış borç kullanımı ve 214.5 milyon dolar dış borç anapara ödemesi gerçekleştirildi. 
     Sonuç olarak dönem içinde yaklaşık 1.4 milyar dolar tutarında net borçlanma yapılmış oldu. Ocak ayı içerisinde, dolar cinsinden ifade edilen dış borç stokunda, kur hareketlerinden kaynaklanan 110 milyon dolar tutarında düşüş yaşandı. 
     
     KURDAKİ DÜŞÜŞ İÇ BORÇ STOKUNU 5 KATRİLYON LİRA ARTIRDI 
     Bu yıl Ocak ayı sonu iç borç stoku ise 2003 yılı Aralık ayı sonuna göre, 5 katrilyon lira artış göstererek 199.4 katrilyon lira düzeyinde gerçekleşti. 
     Ocak ayı içerisinde yapılan toplam 12.3 katrilyon liralık anapara ödemesine karşılık, gerçekleştirilen 17.5 katrilyon liralık borçlanma ve ilgili dönemde oluşan net 222.5 trilyon lira tutarındaki kur azalışıyla birlikte, iç borç stoku net 5 katrilyon lira artış gösterdi. 
     
     NEREYE NE ÖDENDİ 
     Ocak ayında vadesi gelen ödemeler karşılığında net 5.7 katrilyon lira nakit imkanı sağlayan borçlanma yapıldı. Söz konusu dönemde, döviz cinsi ve dövize endeksli nakit imkanı sağlayan senetlerin kur farklarından oluşan net 78,6 trilyon liralık azalışla birlikte nakit imkanı sağlayan senetlere ait borç stoku net 5.7 katrilyon lira arttı. 
     Söz konusu dönemde, özel tertip senetlere ilişkin net 7 trilyon lira ödeme yapılabilirken, döviz cinsi ve dövize endeksli özel tertip senetlerin, kur farklarından kaynaklanan net 143.9 trilyon lira kur azalışıyla birlikte, özel tertip senetlere ait borç stokundaki toplam azalış net 680.9 trilyon lira oldu. 
     ABD Doları cinsinden ifade edildiğinde, 3.7 milyar dolar tutarında net iç borçlanma gerçekleşti ve kur hareketlerinden kaynaklanan 6.1 milyar dolar tutarındaki artışla birlikte stok 9.8 milyar dolar tutarında arttı. 
     
</TEXT>
</DOC>
