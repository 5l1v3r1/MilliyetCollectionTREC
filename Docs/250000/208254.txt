<DOC>
<DOCNO> 208254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/spor/spo15.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Adanaspor'a son darbe    BÜYÜK bir kaos içine giren Adanaspor, stat kirasının ödenmesi sırasında uygulanan dolar kurunun 691 bin lira olarak kabul edilmesi yolunda Asliye Hukuk Mahkemesi'ne açtığı davayı kaybetti. 5 Ocak Stadı'nın 49 yıllığına kullanım hakkını alan Adanaspor, GSGM'ye ödemelerini günlük dolar kurundan yapacak. 
   
   Milan zirvede    ULUSLARARASI Futbol Tarihi ve İstatistikleri Federasyonu IFFHS tarafından 2003 yılının en iyi takımı olarak Milan seçildi. İtalyan kulübü, geçen yılın şampiyonu Real Madrid'i geride bıraktı. Galatasaray ise, ilginç bir çıkışla, geçen ay 33 sıra birden yükseldi ve 47. sırada kendine yer buldu. Beşiktaş, 28 sıra düşerek, 63. oldu. Gençlerbirliği 79. sırada kaldı. 
   
   Grozdiç, Bursa'da    BURSASPOR, Mustafa Gürsel ve Sloven santrfor Milan Osterç'in ardından, Sırbistan - Karadağlı orta alan oyuncusu Nenad Grozdiç ile de anlaşma sağladı. Grozdiç ile opsiyonlu olarak 1.5 yıllığına sözleşme yapılacak. Belek kampında Brezilyalı Carlos Alberto Ribeiroleviera da denemeye alındı. 
   
   Maliye'nin itirazı var    TÜRK sporunun nefes almasını sağlayacak "sponsorluk yasa tasarısı", Maliye Bakanlığı'nın görüşü doğrultusunda yeniden düzenlenecek. Sponsorluk anlaşmalarının denetimi konusunda titizlik gösteren bakanlık, transferlerin kapsam dışı bırakılmasını istedi. Bakanlık ayrıca, sponsorların harcamalarının vergiden muaf tutulması maddesine karşı çıkarak, masrafların gider olarak yazılmasını uygun gördü. 
   
   Hazırlık maçları    Bursa - Göztepe 3 - 1 
   Konyaspor - Antalya 3 - 2 
   Denizli - İzmirspor 2 - 3 
   G.Birliği - A.Den Hag Hollanda 4 - 0 
   
   
</TEXT>
</DOC>
