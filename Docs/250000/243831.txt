<DOC>
<DOCNO> 243831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sontur07.html </URL>
<DATE> 2004/05/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dövdü, sonra kaçak rakı içirip zehirleyerek öldürdü 
</HEADLINE>
<TEXT>

     Neşet KARADAĞ ADANA, DHA 

Adana'da alkol zehirlenmesi şüphesiyle götürüldüğü hastanede hayatını kaybeden 28 yaşındaki Nuray Teke'yi, eşi 30 yaşındaki Hüseyin'in önce dövüp daha sonra zehirleyici özelliği bulunan kaçak rakı içirip alkolle zehirleyerek öldürdüğü iddia edildi. Hakkında ağırlaştırılmış ömür boyu hapis cezası istemiyle dava açılan katil zanlısı koca Hüseyin Teke ise poliste verdiği ifadesinde, "Canım gibi sevdiğim eşimi neden öldüreyim '' dedi. 
     Huzurevleri Mahallesi, Özkan Apartmanı 9'uncu katta oturan Nuray Teke, 25 gün önce 5 yıllık eşi Hüseyin Teke tarafından alkol zehirlenmesi gerekçesiyle önce Numune Hastanesi'ne, ardından da Çukurova Üniversitesi Tıp Fakültesi Balcalı Hastanesi'ne götürüldü. 12 gün süren tedavi sonrası Teke kurtarılamayarak öldü. Bir çocuk annesi kadının ölümünü şüpheli bulan yaşındaki baba Mustafa Aksoy ile ağabeyi 30 yaşındaki Ahmet Aksoy, "Nuray ağzına alkol almazdı. Aksine tiksinirdi. Hastaneye gittiğinde başından darbe aldığı tespit edilmiş. Nuray kafasına vurulan darbe ile öldürülmüş olabilir'' diyerek Cumhuriyet Savcısı'ndan otopsi yapılmasını istedi. 
     Baba Mustafa Aksoy'un şikayeti üzerine daha önce gözaltına alınıp serbest bırakılan Hüseyin Teke bir üst mahkemeye yapılan itiraz üzerine tutuklandı. 
     
     DÖVÜP, ZEHİRLEMİŞ 

     Nuray Teke'nin ölümü ile ilgili soruşturmayı tamamlayan savcılık, katil zanlısı Hüseyin Teke hakkında eşini öldürmek suçundan dava açtı. Soruşturma sırasında iddiaya göre Hüseyin Teke'nin, eşi Nuray'ı dövdükten sonra zehirleyici etkisi bulunan kaçak rakı ile zehirleyerek öldürdüğü ortaya çıktı. Ölüm öncesi ve sonrası durumla ilgili olarak, "Hüseyin Teke eşi Nuray'ı aralarında çıkan tartışma sırasında döverek sol alın kemiğinde çökme kırığı oluşturacak şekilde yaraladı. Daha sonra tansiyon hastası olduğunu bildiği halde eşi Nuray'a zehirleyici nitelikte kaçak rakı içirterek onu alkolle zehirleyip, o halde evde bırakıp işe gitti. Saat 15.00'de eve geldiğinde eşi Nuray'ı kusmuş, altına tuvaletini yapmış, belden aşağısı yataktan sarkar şekilde buldu. Bu şekilde bulduğu eşini hastaneye kaldırdı. Tedaviye cevap vermeyen Nuray Teke 14 Mayıs'ta öldü'' denildi. 
     Teke hakkında Türk Ceza Yasası'nın 449 1-2 maddeleri gereğince ömür boyu hapis cezası istendi. Ayrıca, eşini dövüp, zehirleyerek öldürdüğünü gizlemeye çalıştığı ve delilleri yok etmek istediği gerekçesiyle de Türk Ceza Yasası'nın 450 9'ncu maddesince cezasının ağırlaştırılmış ömür boyu' hapis cezasına çıkartılmasını talep edildi. 
     Ağır Ceza Mahkemesi'nde tutuklu olarak yargılanan Hüseyin Teke, tutuklandığı nöbetçi mahkemede verdiği ifadesinde eşinin alkol komasından öldüğünü iddia etti. Eşi ile 1998'de evlendiklerini, bir çocukları bulunduğunu, mutlu bir yuvalarının olduğunu iddia eden Teke, savunmasında şunları söyledi 
     "Eşim ile zaman zaman alkol alırız. Olaydan önce eşim tansiyona bağlı olarak yere düştü. Düşme sonucu alnında kızarıklık oldu. Kendisini doktora götürmek istedim bir şey olmadığını söyledi. Ertesi gün Numune Hastanesi'ne götürdüğümde doktor herhangi bir şey olmadığını belirtti. Evimizin icra meselesi nedeniyle eşim ve ben kötü günler geçirdik. Olay gününden bir gün önce marketten aldığım Tekirdağ rakısını birlikte oturup içtik. Saat 03.00'de yattık. Sabah ben kalktım. Eşimde sarhoşluk belirtileri vardı. Eşim zaman zaman benden ayrı içerdi. O yüzden bu durumu yadırgamadım. Banyosunu yaptırıp geceliğini giydirip yatırdım. Daha sonra işe gittim. İş dönüşü eve geldiğimde eşim yatakta belden aşağısı sarkar durumdaydı. Ağzında kusmuklar vardı. Tuvaletini üzerine yapmıştı. Kollarından tutup banyoya götürmek istedim. Ara sıra gözünü açıp kapatıyordu. Hastaneye gitmeden önce temiz gitmesi için yıkadım, üzerini giydirdim. Daha sonra hastaneye götürdüm. Eşimin ölümünde herhangi bir kusurum yok.'' 
     
     Sürpriz tanık Eşi sapık 

     Nuray Teke'nin alkol komasından öldüğü haberlerinin gazetelerde yayınlanması üzerine, iddiaya göre Teke ile eşinin zorlamasıyla cinsel ilişkiye girdiğini iddia eden sürpriz bir tanık ortaya çıktı. Cinayet Bürosu'na giderek ifade veren 19 yaşındaki Ferit Yengin, Teke'yi eşi Hüseyin'in erkeklerle zorla cinsel ilişkiye soktuğunu iddia etti. Kendisinin de bir kez Teke ile ilişkiye girdiğini öne süren Yengin, şu iddialarda bulundu 
     "Arkadaşım ile arabayla gezerken kocası bizi durdurdu. Kadın var, ister misiniz ' dedi. Biz de arkadaşımla tamam dedik. Önce arkadaşım Nuray ile ilişkiye girdi. Sonra ben. Kadın sarhoştu. Kendinde değildi. İlişki sırasında kadın hiç konuşmadı. Kocası içeri girip bizi seyrediyordu. Sapık birisiydi. İlişki sonrası oturup eşi ile uzun süre sohbet ettik. Nuray'ın imam nikahlı eşi olduğunu söyledi. Gerçek eşinin İstanbul'da çalıştığını belirtti. Kocasına 20 milyon verdik. Daha sonra yine telefonla beni arayıp eşi ile ilişkiye girmemi istedi. Gittiğimde bu kez kadının burnundan kan geliyordu. Çok sarhoştu. Kocasına Sen ne yapmak istiyorsun ' diyerek ilişkiye girmeden evden çıktım. Nuray'ın öldüğünü gazetelerde okuyunca vicdan azabı çekmeye başladım. Polise gidip her şeyi anlatmaya karar verdim. Nuray'ı büyük ihtimal kocasının döverek öldürdüğünü sanıyorum.'' 
     
</TEXT>
</DOC>
