<DOC>
<DOCNO> 217018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur43.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Başta Çankaya olmak üzere bütün ilçelerde kazanmak istiyoruz" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan 28 Mart'ta başta Çankaya olmak üzere Ankara'da bütün ilçelerde seçimi kazanmak istediklerini söyledi. 
     Erdoğan, Bahçelievler Altgeçidi'nin hizmete açılması dolayısıyla düzenlenen törene katıldı. 
     Erdoğan, törende yaptığı konuşmada altgeçidin başta Ankara olmak üzere tüm Türkiye'ye hayırlı olmasını diledi. 
     Belediyeci bir başbakan olarak belediyelerdeki en önemli sorunun ulaşım olduğunu vurgulayan Erdoğan, özellikle İstanbul, Ankara ve İzmir gibi büyükşehirlerde bu sorunun daha fazla dikkat çektiğini kaydetti. 
     Erdoğan, 1994 yılında Ankara'ya geliş-gidişlerinde trafiğin yoğunluğunu gördüğünü belirterek, o günden bu yana Ankara'daki araç sayısının üçte bir oranında artığını söyledi. Eğer fiziki çareler gündeme getirilmeseydi Ankara trafiğinin felce uğrayacağını kaydeden Erdoğan, raylı sistem, alt ve üst geçitler, kavşak ve köprü çalışmalarıyla Ankara trafiğinin rahatladığını söyledi. 
     ''Nedir bu şantiyeler, kazılar '' diye bazı yazıların gündeme geldiğini belirten Erdoğan, ''hakikate ulaşamayanların karalama politikaları güttüğünü, ancak sancıların böyle kutlu eserleri meydana getirdiğini'' söyledi. 
     ''Hakikati görenlerin'' iki dönem de Melik Gökçek'i Ankara Büyükşehir Belediye Başkanı yaptığını kaydeden Erdoğan, bu dönemde de Gökçek'i aday gösterdiklerini belirtti. Vatandaşlardan Gökçek'e oy vermelerini isteyen Erdoğan, Gökçek'in bugüne kadar aldığı oylardan çok daha fazla oyla belediye başkanı olmasını istediğini dile getirdi. Başbakan Erdoğan, bunun aynı zamanda çalışana, hizmet edene verilen değeri de göstereceğini vurguladı. 
     ''Bu dönemde bununla da kalmayacağız, Ankara'da ilçeleri de istiyoruz'' diyen Erdoğan, başta Çankaya olmak üzere Ankara'nın tüm ilçelerinde seçimi kazanmak istediklerini, Çankaya'da da genç, dinamik ve işini bilen birini belediye başkan adayı yaptıklarını söyledi. 
     El ele, omuz omuza vererek Türkiye'nin fiziki değişiminde Ankara'yı örnek kent olarak tüm dünyaya takdim edeceklerini belirten Erdoğan, Başkenti çirkin görüntülerden değişim-dönüşüm projeleriyle kurtaracaklarını ifade etti. 
     Siirt ve Batman'a dün yaptığı geziyi anımsatan Erdoğan, buralarda büyük bir heyecan ve ilgi bulunduğunu, bu heyecanın da bütün Türkiye'yi sardığını kaydetti. Erdoğan, ''İnşallah Ankara bu işe farklı bir bakış getirecek'' diye konuştu. 
     
     ''EVİMİZİN MİSAFİR ODASI'' 
     Törene katılan Adalet Bakanı Cemil Çiçek de konuşmasında Ankara'da bugün çok önemli açılışlar gerçekleştirildiğini belirterek, açılışlarla Ankara'nın daha güzel bir başkent haline gelmesinin temellerinin atıldığını söyledi. 
     Başkentlerin ülkelerin prestij kentleri olduğunu, ülkeler hakkındaki kararların çoğu zaman başkentlerine bakılarak alındığını ifade eden Çiçek, ''Başkentler evimizin misafir odası gibidir, onlara önem vermeliyiz'' dedi. 
     Ankara'nın uzunca bir süre gecekondu kenti görünümünden kurtulamadığını söyleyen Çiçek, son 10 yıldaki hizmetlerle önemli gelişmeler sağlandığını ifade etti. Melih Gökçek'in yeniden belediye başkanı seçilmesiyle bu hizmetlerin devam edeceğini dile getiren Çiçek, Ankaralılar'dan Gökçek'i desteklemelerini istedi. Çiçek, ''Hükümet olarak Melih Gökçek ve diğer belediye başkanlarımızın yanındayız'' diye konuştu. 
     AK Parti'nin 28 Mart'ta yapılacak yerel seçimlerdeki büyükşehir belediye başkanı adayı Ankara Büyükşehir Belediye Başkanı Melih Gökçek de 10 yıl önce Ankara'da göze çarpan biçimde trafik sıkıntısı yaşandığını ifade ederek, göreve geldiğinde 300 bin olan araç sayısının bugün 900 bine yükseldiğini söyledi. Bugün trafiğin en azından 10 yıl önceki durumuna getirilebilmesi için iki gidiş, iki geliş olmak üzere toplam 1500 kilometrelik 4 şeritli yol ağı bulunması gerektiğini belirten Gökçek, katlı kavşaklar yapılmadan önce Kızılay'dan Keçiören veya Eskişehir Yolu'na 45 dakikada ulaşıldığını kaydetti. 
     Trafik sorununu alt ve üst geçitler yaparak çözmeye çalıştıklarını anlatan Gökçek, bugüne kadar 48 altgeçidi hizmete açtıklarını bildirdi. Altgeçitler sayesinde zamandan ve yakıttan tasarruf edildiğini ifade eden Gökçek, artık 45 dakikalık mesafelerin 15 dakikada katedilebildiğini söyledi. 
     Bahçelievler Altgeçidi hakkında da bilgi veren Gökçek, geçidin tünel uzunluğunun rampalarla birlikte 720 metreyi bulduğunu kaydetti. Gökçek, Kara Kuvvetleri Komutanlığı ve DSİ Genel Müdürlüğü'nün önündeki meydanlarda da altgeçit yapacaklarını, geçitlerin 2.5 ay içinde hizmete açılacağını sözlerine ekledi. 
     Konuşmaların ardından Başbakan Erdoğan, Devlet Bakanı ve Başbakan Yardımcısı Mehmet Ali Şahin, Adalet Bakanı Çiçek, Çalışma ve Sosyal Güvenlik Bakanı Murat Başesgioğlu ve Gökçek, altgeçidin açılışını birlikte yaptı. Erdoğan daha sonra makam aracı ile tünelden geçerek, Keçiören Metrosu temel atma törenine katılmak üzere Keçiören'e gitti. 
     
</TEXT>
</DOC>
