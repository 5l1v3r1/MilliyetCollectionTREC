<DOC>
<DOCNO> 205825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur13.html </URL>
<DATE> 2004/12/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çifte cinayeti görme engelli tanık çözdü 
</HEADLINE>
<TEXT>

     
     Ramazan ÇETİN DENİZLİ, DHA 
     

DENİZLİ Merkeze bağlı Kınıklı Beldesi'nde, 10 gün önce bir minibüste bıçaklanarak öldürülen Cüneyt Yıladur ve Şafak Kenez'in katil zanlılarından biri, görme engelli tanık tarafından sesinden teşhis edilince, çifte cinayetin sırrı çözüldü. Yakalanan katil zanlısı 3 kişi tutuklandı. Olay yerinde bulunan diğer iki tanık ise karanlık olduğu için cinayeti kimin işlediğini görmediklerini söyledi. 
     Kınıklı Beldesi Çamlaraltı Mahallesi'ndeki mesire yerine 20 Aralık günü minibüsle bira içmeye giden 18 yaşındaki Cüneyt Yıladur ile aynı yaştaki Şafak Kenez, kimlikleri bilinmeyen iki kişi tarafından bıçakla öldürüldü. 
     Cinayet Masası dedektifleri olaydan sonra 24 yaşındaki Bekir Demir, 23 yaşındaki Erdal Kesge ve aynı yaştaki Seyfettin Yaşar'ı şüpheli olarak gözaltına aldı. 
     İki gencin öldürülmesi olayından sonra polisi arayan görme engelli bir tanık, olay sırasında gençlerin öldürüldüğü yere 50 metre uzaklıkta olduğunu, kavga sırasında Bekir' adını duyduğunu söyledi. Cinayetin işlendiği yerin yakınında olan diğer iki görgü tanığı ise akşam karanlığı olduğu için katil zanlılarını iyi göremediklerini belirtti. 
     Emniyet Müdürlüğü'nde gözaltında bulunan şüphelilerin sesleri görme engelli tanığa dinletildi. Adı açıklanmayan tanık, Erdal Kesge'nin sesini teşhis etti, "Olay esnasında Bekir' diye bağıran ses bu ses'' dedi. 
     Bu teşhis polisin işini kolaylaştırdı. Bunun üzerine suçunu itiraf etmek zorunda kalan Erdal Kesge, "Cüneyt Yıladur ile Şafak Kenez'i biz öldürdük'' dedi. 
     Zanlı Bekir Demir ise, "Onlar otomobilin içinde alkol alıyordu, müzik sesi fazlaydı. Kısmalarını söyledik, aramızda tartışma çıktı, tartışma kavgaya dönüşünce bıçakla bize saldırdılar. Bizde de bıçak vardı, onlardan önce davranıp biz bıçakladık'' diye ifade verdi. 
     Polis, kimliğini açıklamadığı görme engelli bir vatandaşın yardımı sayesinde 10 gün önce işlenen cinayetin katil zanlılarını ortaya çıkardı. Cinayet zanlıları Kesge, Demir ve Yaşar, çıkarıldıkları nöbetçi mahkemece tutuklandı. 
     
</TEXT>
</DOC>
