<DOC>
<DOCNO> 230688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo19.html </URL>
<DATE> 2004/04/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İspanyol basını Nihat'ın iki göz kamaştırıcı golü oldu... 
</HEADLINE>
<TEXT>

     İspanya Birinci Futbol Ligi'nin 32. haftasında, Murcia'yı 2-0 yenen Real Sociedad'ın gollerini atan Nihat Kahveci, İspanyol basınında alkışlandı. 
     Lig sonuncusu olan Murcia'yı 64. ve 87. dakikalarda Nihat'ın golleriyle yenen Real Sociedad, puanını 39'a çıkararak 12. sıraya yükseldi. 
     İspanyol basını Real Sociedad ile ilgili haberlerde Nihat'ı manşet yaparken Diariovasco gazetesi, ''Real'in zorlu Murcia'ya tek cevabı, Nihat'ın iki göz kamaştırıcı golü oldu'' diye yazdı. 
     Türk futbolcuyu sahanın en iyisi seçen As gazetesi, ''Geçen yıl ki Nihat değil, ama dün önemliydi'' yorumunda bulunurken Marca gazetesi, ''Nihat, lig sonuncusunu yok ediyor'', El Pais ''Real'i, Nihat çekiyor'' ifadelerini kullandılar. 
     Gazeteler, Real Sociedad'ın artık ligde kalmayı garantiler duruma geldiğini ve geleceği düşünmeye şimdiden başlaması gerektiği yönünde yorumlara yer verdiler. 
     
     REAL MADRİD, LİG LİDERLİĞİNİ VALENCİA'YA KAPTIRDI 

     Bu arada Şampiyonlar Ligi çeyrek finalinde sürpriz bir şekilde Monaco'ya elendikten sonra ligde ilk maçına çıkan Real Madrid'in, kendi seyircisi önünde, Osasuna karşısında aldığı 3-0'lık yenilgi büyük yankı uyandırdı. 
     Kral Kupası'nı finalde Real Zaragoza'ya kaybeden Real Madrid, Şampiyonlar Ligi'nden elendikten sonra dün de lig liderliğini Valencia'ya kaptırdı. 
     Yıldızlar topluluğu Real Madrid'in durumunu, ''S.O.S'' Acil Yardım , ''Galaksililer yere serildi'', ''Osasuna, Madrid'in krizini derinleştiriyor'', ''Osasuna, Bernabue'ye bir ders verdi'', ''Saf sevginin sonu'' başlıklarıyla okuyucularına yansıtan İspanyol basını, ''Komedi bir defans, tanınmaz halde bir orta saha ve üstüne Ronaldo'nun sakatlığı, Real Madrid'i umutsuzluğundaki yürüyüşe itiyor'' değerlendirmesini yaptı. 
     Madridli taraftarların, takımlarını protestosunu ön plana çıkartan gazeteler, maç sonuna doğru seyircilerin Osasuna lehine ''oley'' diye bağırdığını belirtti. 
     Santiago Bernabeu Stadı'nda açılan ''Eğer gurur kaybedilirse sonucun ne önemi var... 6-4-2004 Monaco Utanç'' yazılı pankart da tüm gazetelerde yer aldı. 
     Öte yandan, 26. dakikada sol bacak kaslarındaki sakatlanmadan dolayı sahayı terkeden Ronaldo'nun 2 hafta oynamama riski bulunuyor. 

     
</TEXT>
</DOC>
