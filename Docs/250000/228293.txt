<DOC>
<DOCNO> 228293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sontur13.html </URL>
<DATE> 2004/04/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Denizli Emniyet Müdürü'nden maaş isyanı... 
</HEADLINE>
<TEXT>

     Denizli Emniyet Müdürü İhsan Ünal, ''eşit işe eşit ücret'' ödenmesini isteyerek, ''Trilyonların naklini yapan polis, 750 milyon lira maaşla görev yapamaz'' dedi. 
     Polis Teşkilatı'nın 159. kuruluş yıldönümü kutlamalarıyla ilgili basın toplantısı düzenleyen Ünal, birbirine zıt işlerin yapılıp yapılmamasının, yasalarla görev olarak polise yüklendiğini, bu nedenle en kusursuz kurum olmak çalıştıklarını, hatada ısrarın söz konusu olmayacağını söyledi. 
     
     İNTERNETTEN HİZMET 
     Ünal, 12 Nisan'dan itibaren ilde pasaport, araç tescil ve sürücü belgesi alma başvurusu gibi işlemlerin, internet ortamından yapılacağını açıkladı. 
     Vatandaşların ''www.denizli.pol.tr'' adresine başvuru yapmalarının yeterli olacağını bildiren Ünal, çeşitli nedenlerden dolayı pasaportunu almak için Emniyet Müdürlüğü'ne gelemeyenlerin adresine gidilerek teslim hizmeti verileceğini sözlerine ekledi. 
     
     ÜCRET YETERSİZLİĞİ 
     Soruları da yanıtlayan Ünal, ücretlerle ilgili bir soruya şu yanıtı verdi 
     ''Denizli'de ev kirası 350-400 milyon lira. Buna yol ve diğer günlük giderleri de eklediğinizde, polisin maaşı yetersiz kalıyor. Trilyonların naklini yaptırdığınız polis, 750 milyon lira maaşla görev yapamaz. Bu mesleğin mensupları olarak haksız kazanç peşinde değiliz. Meclisimizden, bakanımızdan 'eşit işe, eşit ücret' istiyoruz. Bu bir ideolojik slogan değildir. Hizmetimizin karşılığını almayı dile getiriyoruz. Nasıl hırsızlık, fuhuş, işsizlik gibi olayların altında ekonomik nedenler yatıyorsa, polisin intihar etmesi, suiistimale yönelmesinin altında da yetersiz ücret yatmaktadır.'' Söylediklerinin, meslektaşlarının yaşadığı ekonomik sıkıntıyı dile getirmekten başka bir şey olmadığını vurgulayan Ünal, ''Bir ziyafete gidiyorsunuz, orada polis, koruma görevi yapıyor. Herkes yiyip içiyor, polis bakıyor. Onların öyle aç şekilde saatlerce beklemesi nedeniyle yüreğim cız ediyor'' diye konuştu. 
     
</TEXT>
</DOC>
