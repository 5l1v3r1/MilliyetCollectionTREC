<DOC>
<DOCNO> 245492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/siyaset/siy20.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



ABD, Annan'a destek verdi 

ABD, BM Genel Sekreteri Kofi Annan'ın Kıbrıs'taki gelişmeleri değerlendirdiği raporunu memnuniyetle karşıladığını, Annan'ın Kıbrıslı Türkler üzerindeki uluslararası kısıtlamaların kaldırılması çağrısına tam destek verdiğini bildirdi. ABD Dışişleri Bakanlığı'nın bir yetkilisi "Gerçeklere dayanan tarafsız raporun sonuç değerlendirmelerini ve tavsiyelerini destekliyoruz" dedi. 

Gül Annan raporu dürüst 

ANKARA Milliyet 

Dışişleri Bakanı Abdullah Gül, BM Genel Sekreteri Kofi Annan'ın BM Güvenlik Konseyi'ne sunduğu Kıbrıs raporu için "Gayet dürüstçe hazırlanmış" değerlendirmesini yaptı. Gül, Annan'ın raporu için, "Rapor Türk tezlerini içeriyor. Gayet dürüstçe hazırlanmış ve gerçekleri yansıtıyor. Rapor ortaya çıktıktan sonra, öneriler doğrultusunda bazı adımların atılmasını mutlaka bekliyoruz" dedi. 

Klosson yeniden Türk tarafında 

LEFKOŞA Milliyet 

KKTC Başbakanı Mehmet Ali Talat, Annan'ın Kıbrıs raporundaki önerilerin uygulanmasını beklediğini söyledi. Talat, ABD'nin Güney Kıbrıs Büyükelçisi Michael Klosson'u Başbakanlık'ta kabul ederek görüştü. Klosson, Başbakanlık'ta ikinci kez ziyaret ettiği Talat'la görüşmesi sırasında yaptığı açıklamada, ABD hükümetinin Annan'ın raporunu olumlu karşıladığını belirtti. 

Altan Öymen CHP inandırıcı değil 

ELİF DEMİRCİ İzmir DHA 

Eski CHP Genel Başkanı Altan Öymen, partinin samimi ve inandırıcı olamadığı için başarıyı yakalayamadığını söyledi. Sosyal Demokrasi Derneği SDD İzmir Şubesi'nin düzenlediği "Güncele Bakış" toplantısında konuşan Öymen, "CHP gelir seviyesi düşük Doğu ve Güneydoğu illerinde en düşük, gelir seviyesi yüksek Marmara, Ege ve Akdeniz bölgelerinde ise en yüksek oyu aldı. Bu sosyal demokratların ilkelerine ters düşen bir tablo. Biz, gelir seviyesi düşük olan yerlerden oy almak zorundayız" dedi. 

DGM'den Neşter'de 'görevsizlik'e ret 

ANKARA Milliyet 

SSK'ya fahiş fiyatla tıbbi malzeme satışı ve rüşvet iddiaları nedeniyle açılan 59 sanıklı Neşter Operasyonu davasında, DGM'lerin kaldırıldığı gerekçesiyle gündeme getirilen "görevsizlik" kararı talebi reddedildi. Ankara 2 No'lu DGM'deki duruşmaya 28 sanıkla müdahil kurumlar SSK ve Bağ -Kur'un avukatları katıldı. Davayı açan Savcı Ömer Suha Aldan'ın yokluğunda iddia makamına çıkan Savcı Cengiz Köksal, esas hakkında mütalaanın hazırlanması için süre istedi. Sanık doktor Ender Örnek'in avukatı Sedat Vural, DGM'lerin anayasa değişikliğiyle kaldırıldığını anımsatarak, hiçbir kişi ve kurumun, kaynağını anayasadan almayan bir yetkiyi kullanamayacağını kaydetti. Duruşma ertelendi. 

'Dinler, savaşın faal aktörü olabiliyor' 

SELMAN EKİCİ Ankara 

Diyanet İşleri Başkanı Prof. Dr. Ali Bardakoğlu, Ortadoğu'daki şiddet olaylarını değerlendirdiği bir yazısında, bu sürecin dinleri savaş ve gerilim ortamının faal aktörleri haline getirebileceği uyarısında bulundu. Diyanet dergisindeki yazısında Bardakoğlu, "Son yarım yüzyılda Ortadoğu'da dökülen kanlar ve akan gözyaşları, insanlık dışı vahşet tabloları, barış için sarf edilen çabaların anlamını sorgulanır ve tartışılır kılacak vahamettedir" dedi. Bardakoğlu, ilahi dinlerin liderlerini ve kurumlarını şiddet olaylarını kınayarak gerekli adımları atmaya davet etti. 


</TEXT>
</DOC>
