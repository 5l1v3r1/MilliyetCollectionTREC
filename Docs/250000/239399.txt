<DOC>
<DOCNO> 239399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy29.html </URL>
<DATE> 2004/05/12/ </DATE>
<TIME> 23.22 </TIME>
<AUTHOR>  </AUTHOR>
<HEADLINE>
Denktaş "Rumlarla, Türkiye arasında yarı resmi ilişkiler kurulabilir" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Türkiye ile Güney Kıbrıs Rum Yönetimi GKRY arasında yarı resmi ilişkiler kurulabileceğini söyledi. 
     Gazi Üniversitesi'nde konuşma yapmak üzere Ankara'ya gelen Denktaş, bir grup gazeteci ile biraraya geldi. 
     Denktaş, Türkiye'nin GKRY'yi tanımasına yönelik bir soru üzerine, Türkiye'ye AB'den bu yönde baskılar geldiğini bildiklerini ve Türkiye'nin AB perspektifinin de bu yönde bir adım atmayı gerektirdiğini belirterek, Türkiye'nin mevcut sınırlar göz önünde bulundurularak GKRY'yi ''kabullenmesinin'' söz konusu olabileceğini belirtti. 
     AB'nin birleşik Kıbrıs'ı görmek istediğini birçok vesileyle dile getirdiğini hatırlatan Denktaş, bu hedefin hayata geçmemesinin sorumlusunun GKRY olduğuna işaret ederek, Rum tarafına da adanın diğer bölümünde bir Türk otoritesinin varlığını kabullenmesi yönünde baskı yapılması gerektiğini kaydetti. Denktaş, bu şekilde kurulacak yarı resmi ilişkilerle taraflar arasındaki diyalogun birbirlerinde açacakları temsilcilikler aracılığıyla sürdürülebileceğini söyledi. 
     Denktaş, BM Güvenlik Konseyi'nin Kıbrıs raporunun önümüzdeki hafta açıklanmasının beklendiğini belirterek, Ankara'da KKTC Cumhurbaşkanı Rauf Denktaş ve KKTC hükümeti üst düzey yetkililerinin de katılacağı bir zirvede Konsey raporunun değerlendirileceğini belirtti. 
     Rum yönetimi ve Yunanistan'ın referandumların ertesi gününden başlayarak kendi görüşlerini dünyaya aktarmak için yoğun bir faaliyete giriştiklerini ifade eden Denktaş, Türkiye'de de gündemin birinci maddesinin Kıbrıs olması gerektiğini kaydetti ve ''Kıbrıs konusunun güncelliğini kaybetmemesi, dış dünyanın bizim tepkilerimizi ölçmesi açısından önemliydi'' diye konuştu. 
     Denktaş, Konsey raporunun açıklanmasının ardından çalışmalara hız kazandırılması gerektiğini de vurguladı. 
     Serdar Denktaş, AB'nin KKTC için öngördüğü 259 milyon Euro tutarındaki yardımın ''Kıbrıs Cumhuriyeti Merkez Bankası'' üzerinden yapılmasını kabul etmelerinin mümkün olmadığını belirterek, AB'nin bu konuda ısrar etmesi durumunda söz konusu yardımı almayacaklarını kaydetti. 
     
</TEXT>
</DOC>
