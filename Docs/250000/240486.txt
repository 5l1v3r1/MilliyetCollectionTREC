<DOC>
<DOCNO> 240486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko19.html </URL>
<DATE> 2004/05/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
OPET'ten Gaziantep'e 3 okul ve dializ merkezi... 
</HEADLINE>
<TEXT>

     Koç Holding iştiraklerinden OPET Petrol A.Ş. Yönetim Kurulu Başkanı Fikret Öztürk ve Yönetim Kurulu Üyesi Nurten Öztürk'ün Gaziantep'in İslahiye İlçesi'nde yaptıracakları 3 ilköğretim okulu ve diyaliz merkezinin temelinin Başbakan Recep Tayyip Erdoğan tarafından atılacağı bildirildi. 
     OPET'ten yapılan yazılı açıklamada, Öztürk ailesi tarafından İslahiye İlçesi'nde yapılacak olan okul ve diyaliz ünitesinin temelinin 18 Mayıs Salı günü Gaziantep'e gelecek olan Recep Tayyip Erdoğan tarafından atılacağı kaydedildi. 
     Yaklaşık 11 yıl önce kurulan OPET'i sektör liderliğine doğru taşıyan Öztürk ailesinin ticari faaliyetlerinin yanı sıra sosyal sorumluluklara da büyük önem verdiğinin belirtildiği açıklamada, şu bilgilere yer verildi 
     ''Her şeyi devletten beklememek gerektiği görüşünden hareketle Öztürk ailesi daha önce de İslahiye'de OPET Anadolu Lisesi ve Fikret Öztürk Camisini yaptırmıştı. Bu kapsamda yapılacak olan Nurdağı İlçesi'nde 18 derslikli İslahiye İlçesi Fevzi Çakmak ve Atatürk mahallelerinde 24 derslikli 3 okul ve 2 katlı 10 odalı Diyaliz Merkezi'nin temeli 18 Mayıs Salı günü Başbakan Recep Tayyip Erdoğan tarafından atılacaktır.'' 
     
</TEXT>
</DOC>
