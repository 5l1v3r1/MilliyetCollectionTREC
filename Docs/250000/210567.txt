<DOC>
<DOCNO> 210567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/spor/spo01.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim'e özel sigorta 
</HEADLINE>
<TEXT>

   Sezon sonuna kadar Altay forması giyecek olan Beşiktaş'ın yeni transferi, ciddi bir sakatlık geçirmesi halinde, Siyah - Beyazlılar 500 bin dolar tazminat alacak 
      ORHAN YILDIRIM 

   
   Sağlam bastılar 
   BEŞİKTAŞ, Altay'dan alınan İbrahim Akın için bir ilke imza attı. Kulüp bünyesinde kurulan Beşiktaş Sigorta Şirketi, sezon sonuna kadar Altay forması giyecek olan genç oyuncuyu sigortaladı. İbrahim'in başına ciddi bir sakatlık gelirse 500 bin dolar tazminat alınacak. Bilindiği gibi Beşiktaş, İzmir temsilcisine bonservis bedeli olarak aynı rakamı peşin olarak ödemişti. 
   
   İddialı konuştu 
   KARTAL'IN çiçeği burnundaki transferi İbrahim ise sezon sonunu iple çektiğini söyledi. Genç oyuncu, "Aslında renk olarak değişmedim. Yine Siyah - Beyazlı formayı giyeceğim. Daha önce Anadolu kulüplerinden teklif aldım ama sıcak bakmadım. Ancak altın çağını yaşayan Beşiktaş'ın transfer önerisi hem kulübüm için hem de benim için cazipti" ifadelerini kullandı. 
   
   Hedefleri büyük 
   GELECEK yıl Beşiktaş tribünlerini ayağa kaldıracağını ileri süren İbrahim tek tek hedeflerini de sıraladı. Genç yıldız, "Öncelikle kendimi Türk futboluna kabul ettirmek istiyorum. A Milli takıma yükselmek en büyük idealim. Sonrasında da Türkiye'yi Avrupa'da temsil etmek. Real Madrid ve Manchester United hayallerimi süslüyor" diye konuştu. 
   
   Biletler satışa çıktı    BEŞİKTAŞ'IN, Samsunspor ile oynayacağı karşılaşmanın biletleri satışa çıkarıldı. Fiyatlar şöyle VİP B-E 72 milyon, VİP A-F 61 milyon, VİP I 66 milyon, VİP H-J 55 milyon, VİP G-K 44 milyon, Numaralı C-D 39 milyon, Numaralı B-E 33 milyon, Numaralı A-F-M-L-I 28 milyon, Numaralı H-J-G-K 22 milyon, Yeni Açık 6.5 milyon, Eski Açık 5.5 milyon. 
   
   Adrian İlie yedek çıkacak    TEKNİK Direktör Lucescu'nun yeni transfer Adrian Ilie'yi Samsunspor maçında yedek soyunduracağı öğrenildi. Rumen oyuncunun henüz hazır olmadığını düşünen tecrübeli teknik adam, Ilie'ye son 15 - 20 dakikada görev vermeyi düşünüyor. Sakatlığı bulunan Zago'nun durumu ise bugün yapılacak testlerden sonra netlik kazanacak. 
   SİYAH - Beyazlı ekibin dünkü antrenmanı ise kötü hava şartları yüzünden iptal edildi. Kartal tüm sahaların karla kaplanması üzerine Dikilitaş'taki Süleyman Seba Salonu'na geldi ve kondisyon çalışması yaptı. Bu arada sezon başındaki gibi tüm oyunculardan kan örnekleri alındı. Test sonuçları bir iki gün içinde açıklanacak. 
   
   
</TEXT>
</DOC>
