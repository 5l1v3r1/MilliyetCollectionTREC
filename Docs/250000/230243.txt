<DOC>
<DOCNO> 230243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur17.html </URL>
<DATE> 2004/04/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hitit Barajı, 4 bin yıl sonra yeniden faaliyette... 
</HEADLINE>
<TEXT>

     Çorum'un Alaca İlçesi'ne bağlı Alacahöyük örenyerinde ortaya çıkarılan tarihin en eski barajı olarak nitelendirilen Hitit Barajı'nda toplanan suyun bölgedeki ekili alanların sulanmasında kullanılmaya başlandığı bildirildi. 
     Alacahöyük Kazı Başkanı, Ankara Dil ve Tarih-Coğrafya Fakültesi Öğretim Üyesi Prof. Dr. Aykut Çınaroğlu A.A muhabirine yaptığı açıklamada, 2002 yılında ortaya çıkarılan, bilinen en eski baraj olan ve M.Ö. iki bin yılında Hitit Kralı 4. Tuthalia tarafından yaptırılan Hitit Barajı'ndan sulama amaçlı kullanımın başladığını belirtti. 
     Çınaroğlu, Hitit Barajı'nda Kültür Bakanlığı Koruma Kurulu'ndan bir ekip ile inceleme yapıldığını, Bakanlık yetkililerinin maddi destek vermeleri halinde barajın restorasyon çalışmalarının bu yıl kazı sezonunda tamamlanabileceğini kaydetti. 
     4. Tuthalia dönemine ait olan ve fonksiyonunu kaybetmemiş tek baraj olma özelliğini taşıyan barajın gövde kısmındaki tüm toprağı alarak, gövdeyi tamamen açtıklarını ifade eden Çınaroğlu, iç kısmındaki toprak boşaltılarak hazır hale getirilen barajın 2003-2004 sonbahar-kış döneminde su tutmaya başladığını söyledi. 
     Çınaroğlu, su tutma işlemi tamamlanan barajdan bölgede ekili bulunan sulanabilir arazilere su verilmeye başlandığını anlattı. 
     Aykut Çınaroğlu, şunları söyledi 
     ''135 metre uzunluğunda sete sahip olan Hitit Barajı gövdesi, blok yığınlar halinde değil, Kanal-Havuz-Heykel ve Kitabeler-Kanal şeklinde. Bu da Hititlerin kanallar aracılığıyla baraja dolan suyu önce havuzda bekletip, daha sonra yine kanallar aracılığı ile kullandıklarını gösteriyor. Baraj kille kaplı, üzerini çorak toprakla kaplamışlar. Bu da suyun içinden kaynadığı, başka bir yerden getirilmediği anlamına geliyor. Alacahöyük'teki en temiz, kireçsiz olan su bu bölgede. Yani Hititler bu barajın suyunu hem sulama, hem de içme amaçlı kullanıyorlarmış. Sulama amaçlı kullanımına başlanan baraj, önümüzdeki günlerde içmesuyu amaçlı olarak da kullanılabilecek.'' 
     
</TEXT>
</DOC>
