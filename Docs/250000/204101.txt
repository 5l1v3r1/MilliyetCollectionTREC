<DOC>
<DOCNO> 204101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/bila.html </URL>
<DATE> 2003/12/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sıkışma ve efelenme politikası 
</HEADLINE>
<TEXT>

   
   Etrafındaki gelişmelere bakılırsa Türkiye birkaç yönden kıskaç altında... Görünen o ki, Türkiye, gelecekte daha da sıkıştırılacak... 
   Hükümet, Kıbrıs üzerinden gelen baskıyı, AB'den tarih alma uğruna kabullenmiş durumda. Kıbrıs sorununun, Annan planı çerçevesinde çözüme bağlanmasıyla, sorunun çözüleceği ve AB'ye giriş sürecinde Türkiye'ye garanti oluşturacağı kanısında. Ankara'nın Annan planıyla ilgili olarak hazırladığı değişiklik önerilerinin esasa ilişkin olması halinde Rum yönetimi tarafından kabul edilmesi zor, hatta olanaksız. Bizzat Annan planı, esasta değişikliğe kapalı... 
   Türkiye için en az Kıbrıs kadar önemli bir diğer baskı ise Kuzey Irak üzerinden yola çıkmış görünüyor. KDP lideri Barzani ve KYB lideri Talabani'nin, Irak geçici yönetimine sundukları federasyon taslağı ile Kuzey Irak'ta ortak hükümet oluşturma kararları, Ankara'yı düşündürüyor. Bu gelişmelere net ve yüksek perdeden yanıt vermeyen hükümetin bu gelişmeler karşısında nasıl bir politika izleyeceği ve nasıl bir hazırlığa sahip olduğu merak konusu... 
   ABD'nin idari il bazında federasyon yaklaşımına karşın Kürt grupların etnik temelli federasyon önerileri çatışıyor. Ancak, bu çatışmanın hangi öneri lehine sonuçlanacağı henüz belli değil. ABD yetkililerinin açıklamaları, Barzani ve Talabani'ye cesaret verecek nitelikte... 
   Türkiye açısından sorunun düğümlendiği nokta, Kuzey Irak'ta oluşturulan ve daha da güçlendirileceği anlaşılan devletin etnik nitelikli olması ve coğrafyasının buna göre belirlenmesi... 
   "Şimdilik" Araplarla oluşturulacak federasyonun bir kanadı olarak sunulan Kuzey Irak'taki devletin, federasyonun kurulamaması veya yürütülememesi halinde, Barzani ve Talabani'nin tercihi bu yönde olacaktır gelecekteki aşamanın bağımsız devlet olacağını tahmin etmek zor değil. 
   Türkiye'nin, etnik temelli federasyona karşı çıkarken duyduğu kaygı, bu tür bir gelişmenin, "bileşik kaplar" etkisi yaratması için kullanılmasıdır. Açıkça telaffuz edilmese de gerçek budur. 
   Nitekim Barzani'nin, "Birinci Dünya Savaşı'nda Kürdistan parçalandı, bir parçası Irak'ta kaldı" demesi ileriki aşamalarda Türkiye'ye dönük taleplerin gündeme gelebileceğine işarettir. Ki, Türkiye'de de Barzani'nin yaklaşımıyla örtüşen tezleri savunan kesimler ve siyasi akımlar da mevcuttur. 
   Türkiye'nin etnik temelli oluşumlara karşı çıkması da bundandır... Irak'ın toprak bütünlüğü korunamazsa, "etnik köken ortak paydası" üzerinden Türkiye'ye dönük iç ve dış baskıların artacağı açık... 
   AB ve ABD tarafından desteklenmesi halinde ki şimdilik görünen odur Ankara'nın "caydırıcı" girişimi olacak mıdır 
   Hükümet, bu konuda bir politika sahibi midir Yoksa gelişmeleri doğal mı karşılanmaktadır 
   Hükümetten, Dışişleri Bakanı Gül'ün, "kimse bölgenin demografik yapısıyla oynamasın" biçiminde özetlenecek çıkışı dışında, başkaca kayda değer bir değerlendirme yansımadı. 
   Bugüne kadar "kırmızı çizgiler" konusunda etkin olamayan Ankara'nın, gidişi etkileyebilmesi kolay görünmüyor. 
   Muhalefet, sivil toplum kuruluşları, basın ve nihayet Denktaş'a karşı, kolayca "efelenme politikası" izleyen hükümet, ABD ve AB desteğindeki Kuzey Irak konu olunca, aynı perdeden tepki vermiyor. 
   Ya veremiyor ya da tercihi öyle... 
   
      
   
   
</TEXT>
</DOC>
