<DOC>
<DOCNO> 226991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur24.html </URL>
<DATE> 2004/03/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
9-11 yaşlarında 3 kız çocuğu banka soydu 
</HEADLINE>
<TEXT>

     Balıkesir'in Edremit İlçesi'nde, yaşları 9-11 arasında değişen 3 kız çocuğu, bir bankanın şubesinden 20 milyar lira çaldı. Çocuklar, bankanın güvenlik görevlisi tarafından olayın farkedilmesi üzerine kısa sürede yakalandı. 
     AA muhabirinin aldığı bilgiye göre, İş Bankası Edremit Şubesi'ne giden yaşları 9 ile 11 arasında 3 kız çocuğundan L.G. 10 ve S.Ö. 11 banka çalışanlarını lafa tutarken, 9 yaşındaki G.G. ise ana kasada paket içindeki 20 milyar lirayı aldı. 
     Küçük kızlar hızla bankadan uzaklaşırken, kasadan paranın çalındığını son anda farkeden güvenlik görevlisi Levent Tabak, çocukların peşinden koşmaya başladı. Cumhuriyet Meydanı'na kadar üç kız çocuğunu kovalayan Tabak'ın ''Durun, kaçmayın'' uyarılarını duyan Edremit Emniyet Müdürlüğü'nde görevli sivil ekipler, müdahale ettiler. 
     Küçük kızlardan L.G. güvenlik görevlisi Levent Tabak tarafından, G.G. ile S.Ö. ise polis tarafından, çaldıkları parayla yakalandılar. 
     Edremit Emniyet Müdürlüğü Çocuk Şubesi'nde ifadeleri alınan çocukların, 15 gün önce İzmir'de, aynı bankanın Şirinyer Şubesi'nden hırsızlık yaptıkları belirlendi. 
     Bu arada, ifadeleri alındıktan sonra adliyeye sevk edilen küçük kızlar, görüntü alan basın mensuplarını taşladılar. 
     İş Bankası Edremit Şubesi Müdürü Mustafa Topbaş, çocukların sabah saatlerinde bankaya gelerek önce çalışanları lafa tuttuklarını, daha sonra kızlardan en küçük olanının, kimsenin görmediği bir anda ana kasaya kadar ilerleyerek, 20 milyar lirayı alarak kaçtığını söyledi. 
     Banka şubesinde güvenlik kamerası bulunmadığı için hırsızlık olayını farkedemediklerini belirten Topbaş, güvenlik görevlisi Levent Tabak'ın durumu erken farketmesi sayesinde hırsızların kısa sürede yakalandığını kaydetti. 
     
</TEXT>
</DOC>
