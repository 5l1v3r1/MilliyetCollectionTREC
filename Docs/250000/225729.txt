<DOC>
<DOCNO> 225729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/cemal.html </URL>
<DATE> 2004/03/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Heyecana gerek yok 
</HEADLINE>
<TEXT>

   Bürgenstock'a büyük umutlar bağlamak ne kadar gerçekçi bir beklenti değilse, tümüyle karamsarlık da yersiz. Zaten bir takvim tik tak işliyor ucunda 20 Nisan olan bir takvim... 
   BÜRGENSTOCK, İsviçre 
   
      Otelimiz, çam ağaçlıklı dağların üstünden Lüzern Gölü'ne bakıyor. Romantik duygular uyandıran bir ortam... Ama iki gündür gölü görebilmiş değilim. Çünkü müthiş bir kar fırtınası nedeniyle göz gözü görmüyor. Belki bu hava, sıkıntılı bir başlangıç yapan Kıbrıs zirvesini de etkiledi. Çarşamba günü akşamüstü kuliste zirvenin çıkmaza girdiği haberleri - bol spekülasyon ve herhalde dezenformasyonla birlikte - yayılmaya başladı. Türk heyetinden üst düzeyde bir diplomatik kaynak, kendisine "Zirve yatıyor mu " diye sorunca, bana kesin bir dille "Hayır yatmıyor, danışmalar karşılıklı devam ediyor" karşılığını verdi. Akşam vakti, Bürgenstock'ta dört tarafın aynı yemekte buluştukları saatlerde ise 1974'ten beri ilk kez oluyor ve bu bakımdan sembolik bir anlamı var Türk Dışişleri'nden güvenilir bir kaynak bana ayaküstü sohbetimiz sırasında şöyle diyordu 
   
   ZİRVEDEN BİR ŞEY ÇIKAR    "Karamsar olmaya gerek yok. Merak etme bu zirveden bir şey çıkar. İyi niyetle bir şey doğacak. Herkes burada. Amerikalılar da, İngilizler de... Sonunda Rumlar da baskıya dayanamaz." 
   Nitekim ben bu satırları yazarken, dün öğle üzeri Serdar Denktaş, dörtlü görüşmelerin cuma akşamı yapılacağını açıkladı. Peki ama çarşamba günü ne olmuştu 
   Gelişmeler şöyle özetlenebilir Kıbrıs Türk ve Rum tarafları arasında ikili görüşmeler, anlaşılan, Rumların yan çizmesiyle gerçekleşmemişti. Talat - Denktaş ikilisinin yetkileri konusunda Rumların kuşkuları vardı. Ama bu açıdan BM Genel Sekreteri'nin Kıbrıs Özel Temsilcisi Alvaro De Soto, Rumlardan farklı düşünüyordu. Nitekim, daha sonra yaptığı açıklamada Talat - Denktaş ikilisinin her bakımdan yetkili olduklarını belirtti. Çarşamba günü öğleden sonra Türk ve Yunan dışişleri bakanlarının katılımıyla herhangi bir dörtlü görüşme de yapılmamıştı. Ama buna karşılık Gül ve Yunan meslektaşı Moliviatis iki kez bir araya gelmişlerdi. De Soto ise taraflar arasında gidip gelerek mekik diplomasisi yoluyla zemin yoklamaya, nabız tutmaya devam etti. De Soto dün basına yaptığı açıklamada da konferansın ve özlü görüşmelerin çarşamba günü başladığını söyledi. 
   Soru Hangi noktadayız Bu soruyu perşembe öğle vakti Türk heyetinden üst düzeyde bir yetkiliye sordum. Edindiğim izlenimler şu noktalarda toplanabilir 
   1- Türk tarafı kendi 'öncelikleri'ni karşı tarafa çoktan bildirmişti. Buna karşılık Rumlar hala kendi önceliklerini bildirmedikleri için al ver süreci başlayamamıştı. 
   2- Çarşamba günü Rum tarafı yan çizdiği için ikili görüşmeler gerçekleşmemişti. 
   3- BM Genel Sekreteri Kofi Annan Bürgenstock'a gelinceye kadar ancak sınırlı bazı ilerlemeler mümkün olabilirdi. Yunan ve Rum tarafı istemiyor gözükse de, Annan'ın dörtlü görüşme isteği gündemdeki yerini koruyordu. Nitekim De Soto da Annan'ın dörtlü görüşme isteğinin altını dünkü basın toplantısında çizdi. 
   4- Annan geldikten sonra Türk ve Yunan başbakanları Erdoğan ve Karamanlis'le oturup ortaya çıkan son metinle ilgili olarak onların görüşlerini alacaktı. Bir metin üstünde bir uzlaşmaya varılıp varılmayacağı araştırılacaktı. 
   5- Muhtemelen dört tarafın da evet diyeceği ortak bir metin ortaya çıkmayacaktı. Bunun üzerine Kofi Annan, tarafların duyarlıklarını dikkate alarak kendisine tanınmış olan hakemlik yetkisini kullanacak, boşlukları dolduracak ve taraflara, "Buyrun, 20 Nisan'da referanduma götüreceğiniz metin budur" diyecekti. Bu da 31 Mart ya da 1 Nisan'da olacaktı. 
   6- Perşembe ve cuma günleri Brüksel Kıbrıs açısından Bürgenstock'tan daha büyük önem taşıyacaktı. Çünkü Türk tarafı açısından yaşamsal nitelikte olan derogasyonlar konusu AB zirvesinde ele alınacaktı. Durumun özeti buydu. 
   
   DEROGASYON SORUNU    Gelelim derogasyonlara... Kimi ayrıksılık diyor, kimi istisnai uygulama demekle yetiniyor. Nedir bunlar Örneğin Avrupa Birliği'nde serbest dolaşım var. Üye ülkelerin vatandaşları istediği yere gidip yerleşebiliyor. Mal mülk edinip iş kurabiliyor. Ama sınırlı da olsa bazı istisnalar da söz konusu. Mesela Alman vatandaşı gidip Danimarka'da mülk edinemiyor. 
   Kıbrıs'ta Türk tarafı haklı olarak bazı istisnalar üstünde duruyor. Annan Planı da bunları genel olarak benimsemiş durumda. Çözümle birlikte kaç Rum ne kadar zamanda Kuzey Kıbrıs'ta yerleşecek Mal mülk nasıl edinecek Oy hakkı ne olacak Bu konuların sağlam kazığa bağlanması, bazılarının kalıcı istisna haline getirilmesi Türk tarafının öncelikleri arasında yer alıyor. 
   Kıyamet burada kopabilir. 
   Onun için perşembe ve cuma günleri Brüksel, yani AB zirvesi Kıbrıs'ta çözüm konusunda Bürgenstock'tan daha önemli. Ancak Yunanistan'ın derogasyonlara ilişkin bugüne kadarki sinyalleri olumlu değil. 
   Bir formül bulunamaz mı 
   Türk heyetinden edindiğim izlenim o ki, tüm tarafları memnun edecek hukuki bir formül eğer iyi niyet geçerli olursa bulunabilir. Bu konuda BM Genel Sekreteri Annan'ın da AB nezdinde devreye girebileceğini belirten bir Türk diplomatik kaynağı, "Çünkü Genel Sekreter'in planı zaten bu derogasyonların üstüne kurulu" dedi. 
   Sonuç 
   Fazla telaş ve heyecana kapılmadan, soğukkanlılığı elden bırakmadan pazar ve pazartesi günlerini, yani Annan'la birlikte Türk ve Yunan başbakanlarının buraya gelmesini beklemekte yarar var. 
   Bu satırları noktalarken KKTC Dışişleri Bakanı Serdar Denktaş'ın açıklaması geldi, dörtlü görüşmeler Gül'ün Brüksel'den dönüşünden sonra bu akşam yapılacak diye... De Soto ise dörtlü buluşmanın yine çarşamba akşamı olduğu gibi bir yemek şeklinde gerçekleşebileceğini belirtti. 
   Bürgenstock'a büyük umutlar bağlamak ne kadar gerçekçi bir beklenti değilse, tümüyle karamsarlık da yersiz. 
   Heyecan yapmayalım, telaşa kapılmayalım. Zaten bir takvim tik tak işliyor, ucunda 20 Nisan olan bir takvim... 
   
      
   
   
</TEXT>
</DOC>
