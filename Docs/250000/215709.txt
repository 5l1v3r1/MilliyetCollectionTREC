<DOC>
<DOCNO> 215709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko10.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hipermarketlere yeni düzenleme... 
</HEADLINE>
<TEXT>

     Kamuoyunda ''Hipermarket tasarısı'' olarak bilinen ''Büyük Mağazalar Kanun Taslağı'' Başbakanlığa gönderildi. 
     Taslakla, 400 metrekareden büyük satış alanı olan mağazaların kuruluşu izne bağlanıyor. 
     Taslağa göre, halen kurulu bulunan ve ticari faaliyet gösterenler ile henüz inşaat halinde olanlar, ve inşaatı bitmiş olupta ticari faaliyete geçememiş olanların, 30 gün içinde başvurmaları şartıyla müktesep hakları korunuyor. 
     Anadolu Ajansı muhabirinin edindiği bilgiye göre, 5 hafta süren değerlendirme toplantılarında büyük ölçüde mutabakat sağlanarak taslağa son şekli verildi. 
     Taslak, park ve depoları hariç, satış alanı 400 metrekare ve üzeri mağazaları kapsıyor ve bu mağazaların kuruluşunu izne bağlanıyor. Eczaneler, 400 metrekareyi aşmayan mağazalar, semt pazarları, bin metrekareyi aşmayan fabrika satış mağazaları ise kanun kapsamına alınmıyor. 
     Taslakla, büyük mağazaların, üretici ve tedarikçiyi mağdur eden uygulamaları, tüketiciyi yanıltıcı satış kampanyaları ve indirimli satışları yasaklanıyor. İndirimli satışlar için ticaret odalarından izin alınması zorunluluğu getiriliyor. 
     Taslaktaki geçici maddeyle, gerekli şartları yerine getiren büyük mağazalardan, halen kurulu bulunan ve ticari faaliyet gösterenler ile faaliyete geçememiş olanların müktesep hakları korunuyor. 
     
     İZİN ZORUNLULUĞU 
     Taslağa göre, 400 metrekareden büyük satış alanı olan mağazaların kuruluşu izne bağlanıyor. 
     Bu amaçla, satış alanı 3 bin metrekareyi geçmeyen büyük mağazaların kuruluş izinleri, belediyenin görüşü de alınarak valilik tarafından verilecek. Vali bu yetkiyi vali yardımcısına veya belediye başkanına devredebilecek. 
     Satış alanı 3 bin metrekareden büyük 15 bin metrekareden küçük olan büyük mağazaların kuruluş izinleri, belediye, esnaf sanatkarlar odaları birliği ESOB , oda ve dernek görüşü alınarak, imar planlarında belirlenmiş ticari alanlarda veya çevre düzenlemesi yönünden uygun yerlerde Valilik tarafından verilecek. 
     Satış alanı 15 bin metrekareden fazla olan büyük mağazaların kuruluş izinleri ise Sanayi ve Ticaret Bakanlığı tarafından verilecek. 
     
     İZİN VERİLİRKEN NELERE DİKKAT EDİLECEK 
     İzin verilirken, büyük mağazaların kurulabilmesi için, öncelikle imar planlarında ticaret merkezi olarak ayrılmış alanların belirlenmiş olması ve bu alanların büyük mağaza kurulmasına müsait bulunması şartı aranacak. 
     Büyük mağazalar şehir yerleşim merkezlerinde satış alanlarının yarısına, şehir yerleşim merkezleri dışında ise satış alanlarının tamamına tekabül eden sahayı otopark yapacaklar. 
     Ayrıca, faaliyet gösterilecek yerdeki nüfus ve trafik yoğunluğu, esnaf ve sanatkarlar ile küçük ve orta boy işletme yoğunluğu, satış alanlarının büyüklüklerine göre büyük mağazaların şehir yerleşim merkezlerine ve birbirlerine olan uzaklıkları, büyük mağazaların, ulaşım, otopark, sosyal tesisleri ile şehir altyapısına getireceği yükler de dikkate alınacak. 
     
     TEDARİKÇİLERE KORUMA 
     Yasa taslağıyla, büyük mağazaların hakim durumunu kötüye kullanarak sattıkları ürünün bedelini çok geç ödedikleri yönündeki şikayetler üzerine de, bu mağazalara mal tedarik edenlere yönelik koruma da getiriliyor. 
     Taslağa göre, büyük mağazalar, aralarında ticari teamüle uygun herhangi bir anlaşma yoksa, satın aldıkları malların bedelini teslim tarihinden itibaren en geç 60 günde, taze etler ve et ürünleri ile süt ve süt ürünlerinin satış bedellerini teslim tarihinden itibaren en geç 20 günde, 30 güne kadar bozulabilen veya günlük kaydıyla satılan besin ürünlerinin satış bedellerini de teslim tarihinden itibaren en geç 10. günde tedarikçiye ödeyecekler. 
     Ödeme şartlarına uyulmaması durumunda, fatura tutarı üzerinden Merkez Bankası reeskont ve avans işlemlerinde uygulanan faiz oranında gecikme faizi uygulanacak. 
     
     MARKET MARKALARINA YÜZDE 20 SINIR 
     Bu arada taslakla, marketlerin kendi markaları altında sattıkları ürünlerin toplam ciro içindeki payına da yüzde 20'lik sınır getiriliyor. 
     Buna göre büyük mağazalar, tedarikçi veya üreticiden hizmet, raf, katılım, anons bedeli ve benzeri uygulamalarla herhangi bir ücret talep edemeyecekler. 
     
     CEZAİ MÜEYYİDELER 
     Öte yandan taslaktaki şartları yerine getirmeyen, bunlara uymayan ihlal eden büyük mağazalara, 100 metrekare başına 500 milyon lira ceza öngörüldü. 
     Taslakta belirtilen yasaklara uymayanlara ise bu ceza iki misli olarak uygulanacak. 
     
</TEXT>
</DOC>
