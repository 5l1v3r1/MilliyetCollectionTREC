<DOC>
<DOCNO> 248224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur52.html </URL>
<DATE> 2004/06/15/ </DATE>
<TIME> 20.19 </TIME>
<AUTHOR>  </AUTHOR>
<HEADLINE>
Piriştina'nın ölümünün ardından... Güvenlik görevlilerinin açıklamaları 
</HEADLINE>
<TEXT>

     Büyükşehir belediye Başkanı Ahmet Piriştina'nın ölümünün ardından, olayla ilgili tüm detaylar şekillenmeye başlarken, sitenin güvenlik görevlilerinin, ''Bir ara Başkan'ın lojmanından öğürme sesleri duyduk'' dedikleri bildirildi. 
     Alınan bilgiye göre, Bostanlı Atakent'teki Venedik Sitesi'nin ismi açıklanmayan 2 güvenlik görevlisi, emniyet ve belediye yetkililerine, ''Sabah ezanı okunuyordu. Bir ara Başkan'ın lojmanından öğürme sesleri duyduk. Ancak rahatsız etmemek amacıyla kapıyı çalmadık'' dediler. 
     Öte yandan, kimliğinin açıklanmasını istemeyen bir emniyet yetkilisi, Piriştina'nın saat 05.00 sıralarında güvenlik görevlileri ile kısa süreli sohbet ettiği yönündeki iddiaların da araştırıldığını ve doğruluk payının büyük olduğunu söyledi. 
     Yakın koruma polislerinden Maksut Yılmaz'ın diğer meslektaşıyla telefonlarına cevap alamayan Mine Piriştina'nın uyarısıyla dubleks tarzda yapılmış villaya arka taraftan girdiği ve koltuğun yanında yerde yatar vaziyette, vücudunun bir kısmı morarmış şekilde Piriştina'yı bulduğu bildirildi. 
     Bu sırada Ahmet Piriştina'nın üzerinde şort ve tişört bulunduğu belirtildi. 
     Koruma polislerinin, daha sonra bağlı bulundukları Devlet Büyüklerini Koruma Şube Müdürlüğü'nü aradıkları, sorumlu Emniyet Müdür Yardımcısı Sümer Özkan'ın da İzmir Emniyet Müdürü Halil Tataş'ı bilgilendirdiği kaydedildi. 
     Bu arada, Mine Piriştina, oğlu Levent ve kızı Zeynep, diğer aile yakınları ile Alsancak'taki evde taziyeleri kabul ediyor. 
     
</TEXT>
</DOC>
