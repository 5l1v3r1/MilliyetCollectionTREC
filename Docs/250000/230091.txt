<DOC>
<DOCNO> 230091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/spor/aspo.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER ÇAYDA BOĞULDU 1-0 
</HEADLINE>
<TEXT>

   Sezonun belki de en kötü futbolunu oynayan Sarı-Lacivertliler, Saffet'in golüne engel olamadı. Kaybettiği üç puanla şampiyonluk yolunda ağır bir yara aldı 
      
   90 dakika    YUSUF KOBAL 

   Şampiyon olabilmekle, olamama olasılığı arasındaki en ince çizgi Rizespor ile oynanan bu dördüncü karşılaşmaydı Fenerbahçe için. Sinirlerin artık iyice gerildiği Türkiye Süper Ligi karmaşasında, titrek bir düş gibi salınan galibiyet şartlanması, Fenerbahçe'nin tepesinde "Olmazsa olmaz" ürpertisi ile asılı duruyordu. Bu sezon kabus gibi her köşe başında karşısına olup olmadık kader anlarında çıkan rakip de sinir bozucuydu Fenerbahçe için. Maçın hakemi için onun halet-i ruhiyesini anlatmanın zorluğu olamaz. Ali Aydın'ın başına gelenlerden sonra Papila, afaroz edilmemek için ister istemez kendini gerilime bürümüştü. Maç öncesi vaziyet, işte böylesine alacakaranlık, gergin ve ürperticiydi Fenerbahçe adına. 
   Fenerbahçe karşılaşmanın ilk yarısında ofsayt olmayan bir gol dahi buldu. Hooijdonk'un kafa vuruşu önce kaleci Murat'tan sonra direkten döndü. Ümit ve Serhat'ın kaleye gönderemediği pozisyonları da sayarsak ilk yarıyı Sarı-Lacivertliler, "Kötü, riskli, hatalı" oynayarak ama ortalama 12 dakikada bir de gol pozisyonuna girerek tamamladı. Oyun kötü, istatistik iyiydi yani. 
   16. dakikada Fenerbahçe savunmasının arasından sıyrılan Saffet, Volkan ile karşı karşıya kaldı. Tam golü yapacaktı ki Volkan topu son anda çeldi. 20'de Tuncay'ın ofsayt gerekçesi ile sayılmayan golü yaşandı. Ümit'in pasına hamle yapan Tuncay kaleciyi de geçip topu ağlara bıraktı, ama nafile 
   28'de ise Ümit, Hooijdonk'a pasını çıkardı, Hollandalı ceza sahası içinde ısrarla ortaya çıkardı, önce Tuncay sonra Serhat vurdu ama kaleci Murat topların kaleye gitmesine izin vermedi. 36. dakika Petkov korner kullandı, Luciano aşırttı, arkada Ümit vardı, uzaktan sert vurdu topa ama üstten auta gitti. 38. dakikada da bu kez Ümit korner kullandı, Hooijdonk altı pasın içinde kafa vurdu, önce Murat sonra üst direk, gole engel oldu. 45. dakikada Zafer, Okan'ın pası sonrası Volkan ile karşı karşıya kaldı. Fenerbahçe kalecisi iki kararlı hamlede bu net pozisyonu engelledi. 
   Fenerbahçe, geçen haftanın tersine sıradan bir takım havasına bürünmüştü. Ne koşabiliyor, ne baskılı savunma yapabiliyor, ne de inançlı görünüyordu. Kenardan yaptığı müdahalelere fazlası ile güvenen Daum 70. dakikada Rebrov'u oyuna aldıysa da değişen bir şey olmadı. Başta anlattığımız unsurlar, Fenerbahçe'yi öylesine derinden etkilemişti ki... Futbol becerileri ters piramit misali eriyip gidiyordu uzayan zamanla birlikte. 
   Nitekim, 65. dakika Ünal sağdan topla birlikte Fenerbahçe kalesine aktı, ite kaka topu kale önünde bekleyen Saffet'e uzattı. Saffet, Ümit ve Luciano'yu çalımladı ama topu mucizevi şekilde, önünü de boşaltmasına karşın auta attı. 83. dakikada Serhat sağ kanatta buluştuğu topla sıkıştı kaldı, geriye çıkardı, araya giren Saffet, Volkan'ı da geçti ama düşünce, kale önünde bekleyen arkadaşlarını topla buluşturamadı. Bir dakika sonra Rebrov rakip kalede gol aradı ama Murat'a takıldı. 87. dakikada Şener gardı düşen Fenerbahçe'nin sol kanadını kat etti, topu ortaya çıkardı. Saffet maçın ve günün en olumlu hareketini yapıp Rize'nin golünü attı ve Fenerbahçelileri uzun süre sonra acıya sevketti 1-0 
   
   Sinirler gerildi    Sarı - Lacivertli futbolcular, maçın ardından hakemlerin üzerine yürüdü, tribünlerde istenmeyen görüntüler oluştu 
   Tartışma çıktı 
   KARŞILAŞMANIN bitiş düdüğünün ardından Fenerbahçeli futbolcular hakemlere büyük tepki gösterdi. Fatih, Serhat, Ümit, Recep ve Volkan, hakem triosunun üzerine yürürken, araya güvenlik güçleri girdi. Bu sırada oldukça sinirli olduğu gözlenen Fatih Akyel ile polisler arasında tartışmalar yaşandı. Bir polis de, Serhat'ı kalkanı ile itti. 
   
   Arbede yaşandı 
   DEVRE arasında Fenerbahçeli taraftarlar, Rizespor tribünlerine yabancı madde attı. Ev sahibi taraftarlar da karşılık verince tansiyon yükseldi. Bir grup Rizesporlu taraftar, Fenerbahçeliler'in üzerine gitmek isterken, jandarma araya girdi. Sarı - Lacivertliler'in bulunduğu tribünde bulunan polisler de jop kullandı. Çıkan arbede yaklaşık 10 dakika sürdü. 
   
   Maçın hakemi 
   Kırmızıyı atladı 
   HAKEM Cem Papila maçın skoruna etki edecek önemli bir hata yapmadı. Ancak 42. dakikada son adam Luciano'nun Okan'ı düşürdüğü pozisyonda kartının rengi sarı yerine kırmızı olmalıydı. 20. dakikada Tuncay'ın attığı golde ise ofsayt yoktu. Bu pozisyonda yardımcı hakeminin bayrağına uydu. 
   
   Maçtan notlar 
   Tomas'ın kaderi 
   ADANA maçında oyundan çıkarken formasını Daum'a fırlatan Tomas, Sebat'ın ardından Rize önünde de tribüne çıktı. Tüm yabancıları Rize'ye götüren Daum, kadro dışında kalacak isim konusundaki tercihini yine Hırvat futbolcudan yana kullandı. 
   
   Yıldırım gitmedi 
   LİGDE kritik haftalara girilmesine rağmen Başkan Aziz Yıldırım, Rize'ye de gitmedi. İkinci Başkan Nihat Özdemir ile Amatör Şubeler Sorumlusu Mahmut Uslu ve yönetici Serhat Çeçen tribünde yer aldı. 
   
   Biletler karaborsa 
   MAÇIN biletleri maçtan iki gün önce tükendi. 5 milyon lira olan biletler karaborsada 50 milyon liraya kadar alıcı buldu. 1500 Fenerbahçe tarafı geniş kontrollerin ardından stada getirildi. PAF maçını konuk ekip 1-0 kazandı. 
   
   Rize gururlu 
   SON olarak 31 Mayıs 1987'de Fenerbahçe'yi 2-1 yenen Karadeniz ekibi, 17 yıl sonra rakibine üstünlük sağladı. Sarı - Lacivertliler, ligde 16 maç sonra yenildi. Başkan Ekrem Cengiz, "Rizeli'nin onurunu kurtardık. Masa başında haksızca kaybettiğimiz puanları geri aldık" dedi. 
   
   Lav'a saygı 
   HAFTA başında trafik kazasında hayatını kaybeden Konyaspor'un hocası Tevfik Lav için maç öncesi saygı duruşunda bulunuldu. Futbolcular siyah bantla sahaya çıkarken, Rize Teknik Direktörü Yılmaz Vural da meslektaşının resmini yakasında taşıdı. 
   
   
</TEXT>
</DOC>
