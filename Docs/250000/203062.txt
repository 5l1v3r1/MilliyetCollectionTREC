<DOC>
<DOCNO> 203062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur19.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler okula gelen Valiye öğretmeni şikayet etti... 
</HEADLINE>
<TEXT>

     Niğde'nin Dündarlı Beldesi'ndeki ilköğretim okulunun öğrencileri, öğretmenlerini,kendilerini dövdüğü gerekçesiyle Vali Gündüz Beder'e şikayet ettiler. 
     Ulusal Eğitime Destek Kampanyası çerçevesinde açılacak kurslara katılımı artırmak amacıyla belde ve köyleri gezen Niğde Valisi Gündüz Beder, Dündarlı Beldesi'ndeki Atatürk İlköğretim Okulu'nu ziyaret etti. 
     Burada Vali Beder'in çevresini saran öğrenciler, öğretmenlerini, kendilerini dövdüğü gerekçesiyle şikayet ettiler. Vali Beder de, öğrencilerin iddiaları üzerine, Okul Müdürü Veli Şimşek'e olayın doğru olup olmadığını sordu. 
     Şimşek, zaman zaman öğrencilerin yaptığı olumsuzluklar karşısında öğretmenlerin zor kullanmak zorunda kaldığını söyledi. 
     Bunun üzerine Vali Beder, şöyle konuştu 
     ''Çocuk dövülmez. O öğretmen işin kolayına gidiyor, bir tokat atıyor. Çocuk bir hata yaptıysa, hareketinin yanlış olduğunu, anlayıncaya kadar anlatacaksın. Çocuğun dövülerek ıslah edildiği, eğitildiği nerede görülmüş. Yaramazlık yapar, ders çalışmaz, hata yapar, okuldan kaçar. Ancak öğretmen ona anlatacak, anasına babasına anlatacak ve çocuk anlayıncaya kadar da ona anlatacak. Öğretmenin işi bu. Emir veriyorum, kesinlikle çocuklara dayak atıldığını duymak istemiyorum. Buna başvuran olursa gerekli işlemi yaparım.'' Öğrencilere de nasihatte bulunan Beder, ''Siz de öğretmeninizin dediği yoldan ayrılmayacaksınız. Dersinize çalışacaksınız. Yaramazlık yapmayacaksınız. Tabii ki öğrenci olmanın getirdiği sorumluluklar var, öğretmen olmanın getirdiği sorumluk var. Öğretmenler sizi dövmeyecek, sizler de güzelce dersinize çalışın'' diye konuştu. 
     
</TEXT>
</DOC>
