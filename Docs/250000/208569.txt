<DOC>
<DOCNO> 208569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun37.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de yeni bakanlar listesi Meclis'te okundu 
</HEADLINE>
<TEXT>

     KKTC'de Mehmet Ali Talat başkanlığında kurulan Cumhuriyetçi Türk Partisi CTP -Demokrat Parti DP koalisyon hükümetinin bakanlar kurulu listesi Meclis'te okundu. 
     KKTC Cumhuriyet Meclisi Genel Kurulu, en yaşlı üye sıfatıyla UBP Genel Başkanı Derviş Eroğlu başkanlığında saat 16.30'da toplandı. 
     Toplantıda, Cumhurbaşkanı'nın hükümeti kabul ederek onaylamasına ilişkin yazısı okundu. Daha sonra da bakanlar kurulu listesi, Genel Kurul'un bilgisine sunuldu. 
     Ulusal Birlik Partisi UBP milletvekilleri, meclis dışından atanan 3 bakanın durumunun Anayasa'ya aykırı olduğunu öne sürerek, bu durumu protesto etti ve liste okunmadan Genel Kurul salonunu terk etti. 
     DP Genel Başkanı, Dışişleri Bakanı ve Başbakan Yardımcısı Serdar Denktaş, Meclis kürsüsüne gelerek, UBP'nin tutumuna tepki gösterdi ve ''Yanlış bir hareket'' dedi. 
     ''Kıbrıslı olan 3 arkadaşlarını atamadan önce hukukçulardan ve Anayasa'dan görüş aldıklarını'' anlatan Serdar Denktaş, kendilerine göre, söz konusu üç DP'li bakanın meclis dışından atamaya haiz olduğunu kaydetti. 
     Serdar Denktaş, Başsavcılığın yarın vereceği görüş doğrultusunda, görüşü beğenmeseler de, güven oylamasından önce kabinede değişikliğe gideceklerini bildirdi. Denktaş, ''Halkımızın ve sistemimizin önünü açmak görevimiz'' dedi. 
     Serdar Denktaş, bakan olarak atadıkları 3 kişinin, ülke dışında çok önemli konumlara geldiğini, bu isimleri yeniden ülkeye kazandırma hedefinde olduklarını belirtti. 
     Serdar Denktaş'ın konuşmasından sonra, bakanlar kurulu listesi okundu. 
     UBP Genel Başkanı Derviş Eroğlu, Serdar Denktaş'ın tepkisi üzerine, kendisinin meclise saygılı olduğunu ve genel kurulu terk etmeyerek konuşmaları dinlediğini söyledi. 
     Listenin okunmasından sonra Başkanlık Divanı seçimiyle ilgili konuşmalara geçildi. UBP milletvekilleri bu aşamada yeniden Meclis genel kurul salonuna döndü. CTP Grup Başkan Vekili Ferdi Sabit Soyer, UBP'yi, meclisi çalıştırmamakla suçladı ve ''UBP'nin iki gündür yaşattıklarının ilerisi için kendilerinde endişe yarattığını'' belirtti. 
     Eroğlu ise Meclis toplantısından önce yaptığı açıklamada, sorunun kendilerinden değil, yeni hükümetin ''hatalı bir listeyi cumhurbaşkanına sunması ve cumhurbaşkanının da bu listeyi onaylamasından kaynaklandığını'' söyledi. 
     Eroğlu, meclis başkan yardımcılığının UBP'ye verilmesi konusunda ısrarlı olduklarını da belirtti. 
     
     GÜVEN OYLAMASI 

     KKTC Anayasası'nın 106. maddesine göre hükümeti kurmakla görevlendirilen kişi, en çok 10 bakandan oluşan Bakanlar Kurulu listesini, en geç 15 gün içinde cumhurbaşkanına sunmak veya bu görevini iade etmek zorunda. 
     Bakanlar Kurulu listesinin Cumhurbaşkanı tarafından atanması halinde yeni hükümetin programı, atanma tarihinden sonra en geç bir hafta içinde Cumhuriyet Meclisi'nde okunacak. 
     Programın okunmasından iki tam gün sonra, hükümet programı üzerinde görüşmeler başlayacak. Görüşmelerin tamamlanmasından bir tam gün sonra da güvenoyuna başvurulacak. 
     Cumhuriyet Meclisi İçtüzüğü'nün 129. maddesi, güven oylamasının açık oyla yapılmasını öngörüyor. Oylamada, güvenoyu verenlerin sayısı, ret oyu verenlerin sayısından fazlaysa bakanlar kurulu güvenoyu almış olacak. Aksi halde bakanlar kurulu güvenoyu almamış olacak ve başbakanın, istifasını cumhurbaşkanına sunması gerekecek. 
     
</TEXT>
</DOC>
