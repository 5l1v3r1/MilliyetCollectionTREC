<DOC>
<DOCNO> 242992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy24.html </URL>
<DATE> 2004/05/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Dokunulmazlık dosyaları dönem sonuna ertelendi... 
</HEADLINE>
<TEXT>

     TBMM Anayasa-Adalet Karma Komisyonu, aralarında Başbakan Recep Tayyip Erdoğan, DYP Genel Başkanı Mehmet Ağar ile bazı bakanların dosyalarının da bulunduğu 138 dokunulmazlık dosyası hakkında ''Dönem sonuna erteleme'' kararı aldı. 
     TBMM Anayasa Komisyonu Başkanı Burhan Kuzu başkanlığında yapılan toplantının sabahki bölümünde üç hazırlık komisyonundaki 58 dosya hakkındaki rapor, öğleden sonra da dört hazırlık komisyonundaki 80 dosya hakkındaki rapor karara bağlandı. Dosyaların tek tek oylanması sonucunda AK Parti Milletvekillerinin oylarıyla aralarında Başbakan Recep Tayyip Erdoğan, DYP Genel Başkanı Mehmet Ağar, Dışişleri Bakanı ve Başbakan Yardımcısı Abdullah Gül, Milli Savunma Bakanı Vecdi Gönül, Maliye Bakanı Kemal Unakıtan ve Sanayi ve Ticaret Bakanı Ali Coşkun'un da bulunduğu milletvekillerinin dokunulmazlıkların kaldırılması dönem sonuna ertelendi. CHP'liler tüm kararlara muhalefet şerhi koydu. 
     
     GÜL KOMİSYONDA 
     Çalışmaların öğleden sonraki bölümüne gelen Dışişleri Bakanı ve Başbakan Yardımcısı Abdullah Gül, komisyondan dokunulmazlığının kaldırılmasını istedi. ''Kayıp Trilyon'' davasının sanıkları arasında yer alan Gül'ün, kapatılan Refah Partisi'nde Genel Başkan Yardımcısı olduğu dönemde mali işlerle ilgilenmediğini ifade ettiği öğrenildi. Gül'ün, ''Benimle aynı konumda bulunan Asiltürk ve Tekdal beraat etti, sadece Erbakan ve Ulucak hüküm giydi. Ben de yargılanmak istiyorum. Geçen dönemde de dokunulmazlığımın kaldırılmasını istemiştim, kabul edilmemişti. Bu dönemde de dokunulmazlığımın kaldırılmasını talep ediyorum'' dediği bildirildi. Bu sözler üzerine CHP Niğde Milletvekili Orhan Eraslan'ın ''Üzmeyelim Sayın Bakanı, kaldıralım dokunulmazlığını'' diye espri yaptığı, ancak oylama sonucunda AK Parti Milletvekillerinin oylarıyla bu istemin reddedildiği kaydedildi. 
     Gül, komisyondan ayrılırken gazetecilerin soruları üzerine dokunulmazlığının kaldırılmasını istediğini bildirdi. 
     
     AĞAR DA İSTEDİ 
     Bu arada DYP Genel Başkanı Mehmet Ağar da komisyona bir yazı göndererek, dokunulmazlığının kaldırılmasını istedi. CHP'lilerin, Ağar'ın Genel Başkan olduğunu vurgulayarak, ''Dokunulmazlığı kaldırılarak yargılanmak istiyor. Bir genel başkanın bu isteği yerine getirilmeli'' demesine karşın bu dosyalar hakkında da AK Parti'li milletvekillerinin oylarıyla erteleme kararı alındı. 
     CHP milletvekilleri de kendileri ve arkadaşları hakkındaki dosyalar için dokunulmazlığın kaldırılması yönünde karar alınması isteminde bulundular. 
     TBMM İçtüzüğü'ne göre, Karma Komisyon'un erteleme kararları Genel Kurul'un bilgisine sunulacak. Sadece itiraz edilen dosyalar hakkında görüşme açılabilecek. 
     Komisyon Başkanı Burhan Kuzu yarın konuyla ilgili bir basın toplantısı düzenleyerek bilgi verecek. 
     
</TEXT>
</DOC>
