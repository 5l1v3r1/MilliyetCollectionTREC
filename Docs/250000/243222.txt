<DOC>
<DOCNO> 243222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun28.html </URL>
<DATE> 2004/05/27/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denktaş Halk referanduma cennet bulma hayaliyle 'evet' dedi 
</HEADLINE>
<TEXT>

     KKTC Cumhurbaşkanı Rauf Denktaş, halkın referandumda ''cennet bulma hayaliyle evet dediğini'' belirterek, halka verilen sözlerin hala yerine getirilmediğini söyledi. 
     Denktaş, '' Kıbrıslı Türklerin cezalandırılması sona erecek sözü verilmişti. Üzerinden bir aydan fazla geçmesine rağmen hiçbir şey olmadı. Uçaklarımız direk uçamıyor, limanlarımız uluslararası iletişime açılmıyor, ambargolar kalkmıyor'' dedi. 
     Cumhurbaşkanı Rauf Denktaş, Yakın Doğu Üniversitesi'nin YDÜ düzenlediği Uluslararası İşlemsel Zeka Konferansı'nın International Conference on Computational Intelligence-ICCI 2004 açılış törenine katılarak, konuşma yaptı. 
     Cumhurbaşkanı Denktaş, ''Bilim kurguyu çok seven biri olarak, siz bilim adamlarını karşılamadan büyük mutluluk duyuyorum'' ifadesini kullanarak, insanlığa yardımcı olmak amacıyla çalışmalar yürüten bilim adamlarının sınırlarını zorlamalarından memnuniyet duyduğunu kaydetti. Denktaş, politikacıların ise bu keşifleri insanlığı geliştirmek adına değil de birbirlerini yok etmek adına kullandığına işaret etti. 
     Denktaş, ''21. yüzyıldayız, ancak bazı bölgelerde meydana gelen olaylara baktığımızda ise orta çağa geri döndüğümüzü sanıyorum'' dedi. 
     
     KIBRIS KONUSU 
     Konuşmasında Kıbrıs sorununun gelişimini özetleyen Denktaş, ''Kıbrıslı Rumlar, adayı Yunanistan'a bağlamak amacıyla İngiliz sömürüsüne başkaldırdığı zaman 7 yaşındaydım. Bugün 80 yaşındayım ve hala adanın Yunan toprağı olmasını önlemeye çalışıyorum'' dedi. 
     ''BM kararlarında da vurgulandığı gibi, adanın iki eşit millete evsahipliği yaptığını'' ifade eden Denktaş, bir milletin diğerine hükmetmeye ve onun adına konuşmaya hakkı olmadığını söyledi. ''1960'da kurulan iki toplumun ortaklığına dayalı cumhuriyetin Rumların bu devleti yıkma kararı vermesine kadar sadece 3 yıl yaşadığına'' dikkat çeken Denktaş, Kıbrıs Türkünün bu süre içinde 100'den fazla köyünü yitirdiğini ve küçük enklavlara toplanmak zorunda kaldığını belirtti. 
     Denktaş, 11 yıl boyunca direnen Kıbrıs Türkünün Türkiye'nin garantör bir devlet olarak müdahalesiyle yok olmaktan kurtulduğunu söyledi. Kıbrıs Türkünün iki bölgeli, iki toplumlu coğrafik esasa dayalı bir anlaşmadan yana olduğunu vurgulayan Denktaş, bunu istemeyen Rumların ise yıllarca anlaşma istiyormuş gibi görüşmelere katılarak dünyayı yanılttığını kaydetti. Denktaş, Rumların uluslararası topluluklarca tüm adanın temsilcisi kabul edilmesiyle birlikte, anlaşma motivasyonunu iyice kaybettiğine işaret etti. 
     
     ANNAN PLANI 
     Cumhurbaşkanı Denktaş, ''ABD ile İngiltere'nin ortaklaşa hazırladığı Annan planının tüm talepleri, özellikle Kıbrıs Türkünün arzuladığı güvenliği sağlamaktan çok uzak olduğunu'' söyledi. 
     Denktaş, ''Sakıncalarına dikkat çekmesine rağmen, halkın, referanduma sunulan plana, ABD, Türkiye ve diğer uluslararası güçlerin propagandası sonucunda cennet bulma hayaliyle 'evet' dediğini'' kaydetti. 
     Halka referandumda, ''Türklerin evet, Rumların da hayır demeleri halinde KKTC'nin tanınacağı'' sözü verildiğini anımsatan Denktaş, referandumun üzerinden bir aydan fazla zaman geçmesine rağmen hiçbir şeyin değişmediğini belirtti. 
     Denktaş, esas sorunun Kıbrıs sorununa teşhis konulmadan çözülmeye çalışılması olduğunu vurgulayarak, ''Umarım politikacılar sizleri örnek alarak, önce soruna teşhisi koyar, daha sonra da çözmeye çalışır'' dedi. 
     29 Mayıs'a kadar devam edecek konferansta, 30 ülkeden 40 kadar bilim adamı bildiri sunacak. 
     
</TEXT>
</DOC>
