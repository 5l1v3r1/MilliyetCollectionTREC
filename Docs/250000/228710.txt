<DOC>
<DOCNO> 228710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo14.html </URL>
<DATE> 2004/04/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denizlispor ligdeki rekorunu kırdı, en başarılı sezonunu yaşıyor... 
</HEADLINE>
<TEXT>

     Denizlispor Birinci Süper Lig'de en başarılı sezonunu yaşarken, profesyonel şube başkanı Turgut Dalaman, bu hafta Gaziantepspor ile yapacakları karşılaşmanın ''final maçı'' niteliğinde olduğunu söyledi. 
     Deplasman başarılarıyla dikkati çeken Denizlispor, dış sahalardaki 9. galibiyetini Diyarbakırspor'dan aldı. 
     Ege'nin Birinci Süper Lig temsilcisi, bu galibiyetle puanını 51'e çıkarıp, ligin bitimine 6 hafta kala, iki sezon önceki 48 puanlık kendi rekorunu da geçmiş oldu. 
     Denizlispor Profesyonel Futbol Şube Başkanı Turgut Dalaman, Diyarbakırspor karşısında iyi bir futbol sergilediklerini, net gol pozisyonları bulduklarını ve bunlardan birini değerlendirerek 3 puan aldıklarını söyledi. Dalaman, futbolculara bu maçın galibiyet primi olarak 3.5 milyar lira verileceğini kaydetti. 
     
     GAZİANTEP İLE FİNAL MAÇI 
     Turgut Dalaman, bu hafta UEFA Kupası'na katılma mücadelesi veren takımlardan Gaziantepspor ile kendi sahalarında yapacakları maça da değinerek, ''İki takım da 4. sıra için mücadele ediyor. Dolayısıyla rakibimizle final maçı oynayacağız. Kazandığımızda aradaki puan farkı 6'ya yükselecek ve önemli bir avantaj yakalayacağız'' dedi. 
     Dün gece Manisa'da geçirdiği trafik kazasında hayatını kaybeden Konyaspor Teknik Direktörü Tevfik Lav'ın ailesine de başsağlığı dileyen Dalaman, ''Denizlispor'u da çalıştıran Lav, gelecek vaat eden başarılı, bilgili bir futbol adamıydı. Genç yaşta kaybetmenin üzüntüsünü yaşıyoruz'' diye konuştu. 
     
</TEXT>
</DOC>
