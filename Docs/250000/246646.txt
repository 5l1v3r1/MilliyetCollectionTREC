<DOC>
<DOCNO> 246646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas01.html </URL>
<DATE> 2004/06/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yardım için durdu, kadınların tacizine uğradı 
</HEADLINE>
<TEXT>

     Oktay ENSARİ- İbrahim ÖZÇEKİÇ KAYSERİ, DHA 

ANKARA'dan Kayseri'ye dönerken kente 30 kilometre uzaklıktaki Kızılırmak Köprüsü yanında yerde yatan ve yardım isteyen genç bir kadını görüp duran 44 yaşındaki mühendis Ahmet Ekinci, hem cinsel tacize uğradığını hem cebindeki 176 milyon liradan olduğunu iddia etti. Olay sonrası jandarmaya başvuran Ekinci, "Yerde yatan kadın ve aniden ortaya çıkan 3 kadın bana saldırıp erkek değil misin, seviş bizimle' diye sağımı solumu mıncıkladı'' dedi. 
     Mühendislik mesleğini yıllarca Hollanda'da sürdürdükten sonra memleketi Kayseri'ye yerleşen Ahmet Ekinci, Ankara'daki anne ve babasıyla görüştükten sonra önceki sabah 08.30 sıralarında yola çıktı. Ekinci, iddiaya göre saat 12.35 sıralarında Kayseri'ye 30 kilometre uzaklıktaki Kızılırmak Köprüsü yakınlarında yolun kenarında yatan beyaz kapri pantolonlu, beyaz badi buluzlu, göbeği açık bir genç kızın yardım istediğini görünce 38 DD 8 plakalı Toyota marka otomobilini yol kenarına park etti. 
     Bu sırada yerde yatan ve tahminen 18- 19 yaşlarında olan seksi giyimli genç kadın aniden ayağa kalktı. Ardından esmer tenli 3 kadın daha ortaya çıktı. Tuzağa düştüğünü anlayıp otomobiline binen Ekinci, hareket etmeye fırsat bulamadan kadınlar da otomobile bindi. 4 kadın otomobilde elle cinsel tacizde bulundukları Ekinci'ye sevişme teklifinde bulundu. Bunu reddeden Ekinci, Sen erkek değil misin, seviş bizimle' sözleriyle tehdit edildi. O anda kadınları korkutmak için "Ben polisim'' diyen Ekinci, bu söz sayesinde 4 kadının elinden kurtuldu. 
     Ekinci'den aldıkları cep telefonunu arabaya geri bırakan 4 kadın, arabadan inip az ilerde bekleyen eski model, plakası okunamayan minibüse doğru koşarak bindi. Minibüsün yanında ellerinde sopa ve demir çubuklar bulunan 4- 5 kişinin daha bulunduğunu farkeden Ekinci, hemen Kayseri'deki ailesini telefonla arayıp, olayı anlattı. Ekinci, bu arada cebindeki 176 milyon liranın da yerinde olmadığını farketti. 
     İyilik yapmak isterken hem cinsel tacize uğradığını hem de parasından olduğunu söyleyen Ekinci, Kocasinan İlçe Jandarma Komutanlığı'na bağlı Himmetdede Karakolu'na giderek, başından geçenleri anlattı ve şebeke elemanlarının yakalanmasını istedi. 
     Kocasinan Jandarma ekipleri şikayet üzerine eşkali verilen 4 kadının ve bindikleri minibüsün bulunması için harekete geçti. 

     
</TEXT>
</DOC>
