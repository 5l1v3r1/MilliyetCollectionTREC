<DOC>
<DOCNO> 217292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/ekonomi/eko07.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Filli boya ikinci fabrikasını açtı 
</HEADLINE>
<TEXT>

   40 milyon dolara mal olan Gebze fabrikasını üretime sokan Filli Boya, Mısır'da da fabrika açacak 
      SERKAN ARMAN Gebze 
   
   Filli Boya 40 milyon dolara mal olan Gebze Fabrikası'nı törenle faaliyete soktu. Filli Boya'nın Alman ortağı Caparol'un Yönetim Kurulu Başkanı Dr.Klaus Murjahn törende yaptığı konuşmada, Filli Boya'yı üreten Betek Boya ve Kimya Sanayii AŞ'nin 10 yıl içinde lisans alan firma konumundan Caparol'un en başarılı ortağı haline geldiğini belirtti. 
   Betek'i teknoloji partneri olarak gördüklerini söyleyen Murjahn, "Avrupa'da bulunan çok az üretim tesisiyle kıyaslanabilecek bir üretim tesisinin açılışı için buradayız" dedi. 
   Filli Boya Yönetim Kurulu Başkanı Celal Akpınar'ın ise hayli duygulu olduğu gözlendi. 43 bin 190 metrekare kapalı alanı bulunan fabrikanın üretime geçmesiyle Filli Boya'nın kapasitesi 80 bin tondan 150 bin tona yükseldi. Filli Boya'nın Pendik'teki tesislerinde de üretim sürüyor. 2003'ü 171 trilyon lira net ciro ile kapatan şirketin, 2004 ciro hedefi 240 trilyon lira. 
   Mısır'da da 10 milyon dolara mal olan fabrikasını iki ay içinde açacak olan firma Rusya ve Balkanlar'da da yatırım yapmak istiyor. 
   
   
</TEXT>
</DOC>
