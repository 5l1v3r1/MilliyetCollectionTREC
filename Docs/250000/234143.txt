<DOC>
<DOCNO> 234143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko12.html </URL>
<DATE> 2004/04/23/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
VIP araçlar, turizmin hizmetine girdi... 
</HEADLINE>
<TEXT>

     İş, bürokrasi ve sanat çevrelerinin kullandığı, içinde her türlü konforun bulunduğu VIP araçlar, son dönemlerde turizm şirketlerinin gözdesi haline geldi. 
     ''Van'' ve ''Panel Van'' araçları, 2 milyar ile 10 milyar arasında değişen harcamayla adeta limuzine çeviren Hüroğlu Otomotiv, turizm sezonunun açılmasına günler kala, şirketlerden yoğun talep alıyor. 
     Bursa'da kurulu bulunan Hüroğlu Otomotiv A.Ş. Genel Müdürü Mustafa Hüroğlu, son zamanlarda iş ve sanat dünyasının önde gelen isimlerinin rağbet ettikleri VIP araçların, artık turizm sektöründe de kullanılmaya başlandığını söyledi. 
     Turizm firmalarının talepleri doğrultusunda Mercedes, Volkswagen, Hyundai, FIAT, Peugeot, Renault, Citroen, Ford ve Opel marka ''Van'' ve ''Panel Van'' araçları en üst seviyede konforlu yolculuk imkanı sunabilecek düzeye getirdiklerini anlatan Hüroğlu, araç iç dizaynında, firmaların isteği doğrultusunda dönerli yatabilen emniyetli koltuklar, katlanabilir masa, elbise askılığı, perde, taban halısı, buzdolabı, LCD TV, DVD, VCD, Dolby Digital ses sistemi, mobil fax, maun kaplama ve GSM araç kiti gibi unsurların monte edildiğini kaydetti. 
     Hüroğlu, araç dış dizaynında ise yine firmaların talepleri doğrultusunda aerodinamik spoiler takımı, rollbar, port bagaj, gövde rengi tamponlar, çeki demiri, ön panjur, sis ve stop lambalarının da yapılabildiğini takılabildiğini söyledi. 
     Tatil süresince konforlu yolculuk yapmak isteyen turistlerin acentalardan VIP araçlar talep ettiğini belirten Hüroğlu, bu doğrultuda üretimlerinin geçen yıla göre iki kat daha fazla olduğunu bildirdi. 
     Hüroğlu, turizme yönelik yapılan ''Van'' ve Panel Van'' araçların dizaynının 1 gün ile 5 gün arasında tamamlandığını, fiyatlarının da konfor isteğine göre 2 milyar lira ile 10 milyar lira arasında değiştiğini sözlerine ekledi. 
     
</TEXT>
</DOC>
