<DOC>
<DOCNO> 229287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko18.html </URL>
<DATE> 2004/04/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bossa'nın kozu üstün teknoloji... 
</HEADLINE>
<TEXT>

     Hacı Ömer Sabancı Holding şirketlerinden Bossa'nın Yönetim Kurulu Üyesi Demet Çetindoğan, tüm sektörlerde etkisini hissettiren Çin mallarına karşı üretim teknolojilerini yenileyerek önlem aldıklarını söyledi. 
     Çetindoğan, 50 yılı aşkın süredir faaliyet gösteren ve Avrupa'nın en büyük 5 tekstil şirketinden biri olan Bossa'nın, yaklaşık 50 milyon metre olan yıllık üretiminin yüzde 65'i doğrudan olmak üzere, yüzde 80'inin ihraç edildiğini kaydetti. 
     Dış pazarda önemli bir yere sahip olan şirketin, yaklaşık 3 yıl önce başlattığı teknolojik yenilenmenin tamamlandığını ifade eden Çetindoğan, katma değerli ve yüksek teknolojide ürettikleri ürünler ile rakiplerinin önüne geçtiklerini kaydetti. 
     Çin mallarının sektörde çok sayıda firmanın rekabet gücünü azalttığını gözlediklerini bildiren Çetindoğan, şöyle devam etti 
     ''Çin mallarının tekstil piyasasına girişinden bu yana, yaklaşık 2-3 yıldır yatırım yapıyoruz. Teknolojiye ağırlık verdik. Çin sıra mallar üretiyor. Biz katma değerli ve yüksek teknolojide üretilebilen ürünlerle onlardan daha farklı bir konumda duruyoruz. Çin mallarını, yüksek kalitedeki ürünlerimize rakip olarak görmüyoruz.'' Çetindoğan, Çin'deki ekonomik koşulların ve buna bağlı gerçekleştirilen ucuz maliyetli üretimin çok sayıda ülkeyi zorladığını bildirerek, şunları kaydetti 
     ''Çin'de enerji ve işçilik çok düşük. Hükümetin de firmalara yönelik önemli destekleri var, her türlü imkanı tanıyorlar. Bizim firmalarımızın maliyet açısından onlarla baş edebilmesi çok zor. Ama Avrupa'ya olan yakınlığımızı değerlendirebilir ve yeniliklere açık olursak, bu işin üstesinden gelebiliriz. Biz de bu düşünceyle teknolojik altyapımızı yeniledik. Yüksek kalitedeki üretimimiz ve teknolojimiz ile pazarlamada sorun yaşamıyor, dünyanın tanınmış markalarına ürün satıyoruz.'' Son dönemde hükümetin özellikle konfeksiyon üretimi yapan tekstil firmalarına yönelik ciddi çalışmaları olduğunu belirten Çetindoğan, ''Devlet Bakanı Kürşad Tüzmen'in önderliğinde çok güzel projeler hazırlandı. Devlet ve özel sektör işbirliği içinde çok kısa sürede bu çabaların meyvelerini alacağımıza inanıyoruz'' diye konuştu. 
     Türk firmalarının mutlaka markalaşma yoluna gitmeleri gerektiğinin altını çizen Çetindoğan, dünya konfeksiyon pazarından tek başına yaklaşık yüzde 18 oranında pay alan Çin'i global rekabette zorlayacak en önemli unsurun, basit ve standart ürünlerden, orta sınıf moda ve marka ürünlere geçiş olacağını söyledi. 
     
</TEXT>
</DOC>
