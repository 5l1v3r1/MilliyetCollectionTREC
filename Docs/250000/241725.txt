<DOC>
<DOCNO> 241725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo09.html </URL>
<DATE> 2004/05/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fransa ve Brezilya FIFA şerefine karşılaştı 
</HEADLINE>
<TEXT>

     FIFA'nın 100'ünce yoldönümü kutlamaları çerçevesinde Fransa ve Brezilya Paris'te kozlarını paylaştı. 
     80 bin kişinin izlediği ve 0-0 biten dev maç, yine aynı kentte, 1998 Dünya Kupası finalinin de rövanşı olarak görülüyordu. Fransa, o unutulmaz maçı 3-0 kazanmış ve dünya şampiyonu olmuştu. 
     Dün akşamki mücadelede taraflar çok sayıda gol şansı kaçırdı. 90 dakika boyunca hem Fransa hem Brezilya mücadeleci bir oyun sergilediler ama gol atmayı başaramadılar. 
     Golsüz sona eren maçtan karlı çıkan ise Brezilya oldu. Zira, çok yakın tarihte Arjantin'le Güney Amerika derbisinde karşı karşıya gelecekler ve dün akşamkı maç iyi bir provaydı. 
     
     6 yıldır beklenen rövanş 

     Brezilya, 1998 Dünya Kupası finali öncesinde Fransa'yı hafife alıyordu. Brezilyalılar kendilerinden o kadar eminlerdi ki, 'Biz sadece kendimize yeniliriz' diyorlardı. Sonuç ise, onlar için hüsran olmuştu. 
     4 yıl sonra 2002 Dünya Kupası'nda ise, çok farklı bir tabloyla karşılaşmıştık. 2002 Dünya Kupası'nda, Brezilya kampında en çok korkulan ve saygı duyulan takım Fransa'ydı. Ancak Fransa, büyük bir sürprizle kupaya ilk turda veda etmişti. 
     Brezilyalılara göre, Fransa'nın kupadan elenmesi, bir planlama hatasıydı. Zira Fransızlar, kupanın başlamasına az bir süre kala dünya şampiyonu olarak, prestijlerini ortaya koymuşlar ve ev sahiplerinden Güney Kore'yle zorlu bir maç yapmışlardı. Fransa'nın yıldızı Zinedine Zidane da, bu gereksiz hazırlık maçında sakatlanmıştı. 
     Şimdi ise Brezilya'da en büyük hedef Almanya'da düzenlenecek 2006 Dünya Kupası'nı Avrupa'da kazanarak bir ilke imza atmak. 

     
</TEXT>
</DOC>
