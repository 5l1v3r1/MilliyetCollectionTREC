<DOC>
<DOCNO> 212031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur25.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maslak'taki cinayet aydınlatıldı... 
</HEADLINE>
<TEXT>

     Çaldığı minibüsün satışından beklediği parayı alamadığı gerekçesiyle tartıştığı Aysun Sultan Bozdağ'ı Maslak'taki buluşma yerinde bıçakla öldürdüğü öne sürülen bir kişi, yakalandı. 
     İstanbul Asayiş Şube Müdürlüğü Cinayet Büro Amirliği'nden alınan bilgiye göre, Aysun Sultan Bozdağ'ın geçen yıl Ekim ayında Maslak'ta bıçaklanarak öldürülmesine ilişkin yürütülen çalışma sonucu, katil zanlısı olduğu belirlenen Hüseyin Yılmaz, 26 Ocak 2004 tarihinde Kadıköy Fikirtepe'deki bir eve düzenlenen operasyonda gözaltına alındı. 
     Oto hırsızlığı suçundan sabıkalı olan Hüseyin Yılmaz'ın şubede yapılan sorgusunda, bir minibüs çalarak bunu 1.5 milyar lira karşılığında Hasan Ahlat'a verdiğini, Ahlat'ın da aynı aracı bulduğu bir müşteriye vermek isteyen Dursun İri'ye teslim ettiğini söylediği belirtildi. 
     Aradan zaman geçmesine rağmen parasını alamadığını kaydeden zanlı Yılmaz'ın, bunun üzerine Ahlat'a gittiğini, ardından da Ahlat'la birlikte Dursun İri'yi telefonla aradıklarını, İri'nin de kendilerine minibüsü Ali isimli bir kişiye sattığını ve aracı teslim almak üzere Maslak'a gelen bu kişinin kız kardeşi olarak tanıttığı bir kadını güvence olarak bıraktıktan sonra parayı getirmek üzere araçla gittiğini söylediği öne sürüldü. 
     Bunun üzerine kendilerinin de Maslak'a gittiklerini ifade eden Yılmaz'ın, güvence olarak bırakılan Aysun Sultan Bozdağ'la, minibüsü alan kişinin kız kardeşi olmadığı ve bunu para karşılığı söylediğini bildirmesi üzerine tartışmaya başladıklarını, bu sırada yanında getirdiği bıçağı kadının karnına sapladığını, kan geldiğini görünce de panik halinde darbelere devam ettiğini ve ardından kaçtıklarını anlattığı öğrenildi. 
     
     POLİSİN BİLDİĞİ İSİMLER 
     Soruşturmada adı geçen Dursun İri, polis olduğu 1997 yılında Kürşat Yılmaz'ın evli kızı Ülkü Gümgüm'ü kaçırmıştı. Bu olaydan sonra 2 kardeşi öldürülen İri, çeşitli suçlara karıştığı gerekçesiyle daha sonra meslekten atılmıştı. 
     Olayda ölen Aysun Sultan Bozdağ da 5 kişinin katil zanlısı olduğu iddiasıyla tutuklu yargılanan Durmuş Anuçin'e bağlı faaliyet gösteren çıkar amaçlı suç örgütü elebaşı Aykut Bayraktar'ın sevgilisi olduğu ve bazı gasp, yaralama, kurşunlama olaylarına karıştıkları iddiasıyla 14 Ocak 2003 tarihinde gözaltına alınarak hakkında yasal işlem uygulanmıştı. 
     Polis, olaya ilişkin Dursun İri, Hasan Ahlat ve soyadı henüz belirlenemeyen Ali adlı kişiyi yakalamaya çalışıyor. 
     
</TEXT>
</DOC>
