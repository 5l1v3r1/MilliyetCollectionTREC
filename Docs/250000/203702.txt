<DOC>
<DOCNO> 203702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko07.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomide 2003 böyle geçti... 
</HEADLINE>
<TEXT>

     2003, özellikle enflasyondaki düşüş ve büyümede sağlanan başarıyla, ekonomide güven ortamının oluşmaya başladığı ve artık istikrarda kalıcılığın konuşulmaya başladığı bir yıl oldu. 
     Enflasyon ve büyüme başta olmak üzere, sanayi üretimi, kapasite kullanımı, Türk lirasına dönüş, ihracat ve faizlerdeki düşüş dahil bazı kalemlerde iyileşmeler sağlanırken, tüketici fiyatları bazında enflasyonun yıl sonunda, yüzde 20'lik hedefin altında tutturulacağı artık kesinleşti. 
     Büyümenin ise öngörülen yüzde 5'lik hedefin üzerinde gerçekleşmesi öngörülüyor. 
     Güven ortamına bağlı, kriz sırasında yüksek boyutlarda gerçekleşen Türk Lirası'ndan dövize kaçış, son aylarda tersine döndü. Enflasyondaki düşüş ve Merkez Bankası'nın, Hazine ihalelerinde referans niteliği taşıyan gecelik faizlerini tedricen indirmesi sonucu, faizler inmeye devam etti. Buna paralel reel faizler de düştü. Merkez Bankası rezervlerinin güçlenmesi, TL'ye olan güveni arttırdı. 
     İhracattaki artış, rekor düzeylerde seyretti. Sonuçta, güven ortamını sarsacak bir olay yaşanmadığı sürece, olumlu havanın sürmesi ve Türkiye'nin önümüzdeki yıllarda tek haneli enflasyon ortamında istikrarlı bir büyümeye kavuşması bekleniyor. 
     Bu arada istikrarlı gibi gözüken bütün göstergelerin halka inmediği ve yaşanabilecek olası bir olumsuzlukta, her an değişebileceğini düşünenler de var. 
     AB'ye üyelik, Irak sorunu gibi dış etkenler ile hükümete duyulabilecek güvensizlik, özelleştirmede rakamların hedefin altında kalması, iç borçların çevrilmesinde yaşanabilecek sıkıntılar gibi iç etkenler, ekonomik istikrarı bozabilecek unsurlar arasında sayılıyor. 
     Ayrıca cari işlemler açığında ulaşılacak rakam ve telafi şekli, işsizliğin azaltılması, yabancı sermaye girişinin artırılmasına dönük yaklaşımlar, merak edilenlerin başını çekiyor. 
     Gelinen noktada beklentiler ise ekonomideki canlanma ve düşük enflasyonla birlikte büyümenin sağlanmasına yoğunlaştı. 
     Enflasyonun, özellikle tek haneli rakamlara inmesi ve bunun kalıcı olması durumunda, aş, iş olarak halkın cebine olumlu etki yapması beklentiler arasında. Bunda gerekli unsurların başında ise faizlerdeki düşüşün sürmesi ve yapısal reformların sürdürülmesi sayılıyor. 
     Yüzde 5'lik hedefe karşılık, ekonomide büyümenin yüzde 6 civarında gerçekleşmesi öngörülürken, ekonomi otoriteleri, enflasyonun tek haneli rakamlara inmesi ve kalıcı olması durumunda, ekonomide canlanmanın süreklilik kazanacağı görüşünü dile getiriyor. 
     Hareketli bir yılın geride kaldığı gelişmelere bakıldığında da, Irak savaşının etkileri ekonominin önde gelen konusunu oluştururken, savaşın beklenenden kısa sürmesi nedeniyle kötü senaryolar rafa kalktı. Buna bağlı ilk tezkerenin reddi ile ABD'den alınacak yardıma ilişkin görüşmeler piyasaları etkiledi. 
     Vergi Barışı Kanunu çıkarıldı, tüketici kredileri ile kredi kartları borçlularına uygulanan temerrüt faizlerini sınırlayan yasa ile mali milat uygulamasını kaldıran yasa Meclis'ten geçti. 
     İmar Bankası'nın mevduat toplama ve bankacılık yapma izni kaldırılırken, Hazine Müsteşarı ile Bankacılık Düzenleme ve Denetleme Kurumu Başkanı değişti. 
     OCAK 
     2004 yılının ilk üç ayına ilişkin ekonomide yaşanan gelişmeler ise şöyle 
     1 OCAK - Asgari ücret brüt 306 milyon, net 225 milyon 999 bin lira olarak açıklandı. 
     2 OCAK - Türkiye'nin 2002 ihracatı, 36.2 milyar dolar oldu. 
     3 OCAK - SSK emeklilerinin aylıklarına 75 milyon lira, Bağ-Kur emeklilerin aylıklarına 75-100 milyon lira zam yapılacağı, yaşlılık aylığı alanların da aylıklarının yüzde 100 artırılacağı açıklandı. 2002 yılında TEFE yüzde 30.8, TEFE ise yüzde 29.7 oldu. 
     8 OCAK - Tütün mamulleri ve alkollü içkilerden alınan ÖTV artırıldı. Cumhurbaşkanı Sezer, mali milat uygulamasını kaldıran yasayı onayladı. Hazine'de ''hükümet-sendikalar'' zirvesi yapıldı. 
     10 OCAK - Devlet Bakanı Kürşad Tüzmen'in, 315 kişilik işadamı heyetiyle savaş öncesi Irak'a gidişi basında eleştirilere neden oldu. 
     11 OCAK - Çeşitli kamu kuruluşlarına ÖTV gelirlerinden pay verilmesi uygulaması durduruldu. 
     13 OCAK - Başbakan Yardımcısı Şener, 2003 yılı özelleştirme hedefini şimdiye kadar yapılanların yarısı kadar 4 milyar dolar olarak açıkladı. 
     15 OCAK - Meclis lojmanları, Milli Emlak Genel Müdürlüğü''ne devredildi. 
     
     VERGİ BARIŞI YASALAŞTI 

     16 OCAK - Vergi barışı tasarısı Meclis'te kabul edilerek yasalaştı. 
     17 OCAK - Hazine, 500 milyon euro tutarında tahvil ihracı gerçekleştirdi. BDDK, 1998 yılındaki bazı kredilere ilişkin, Pamukbank ve Etibank arasında, ''karşılıklı kredi kullanımıyla Pamukbank'ın zarara uğratıldığı'' gerekçesiyle suç duyurusunda bulundu. 
     20 OCAK - Başbakan Abdullah Gül, 149 katrilyon lira dolayındaki bütçenin küçültülmesini istedi. PETKİM'de ilana çıkıldı. 
     24 OCAK - Pamukbank'ın ortaklık hakları ile yönetim ve denetimi, eski sahiplerine devredildi. Fiat'ın efsanevi başkanı Giovanni Agnelli öldü. 
     27 OCAK - BDDK, Pamukbank'ın ortaklık hakları ile yönetim ve denetiminin fon uhdesinde kalacağını açıkladı. 
     29 OCAK - Cumhurbaşkanı Sezer, kamuoyunda vergi barışı olarak bilinen kanunu, bir kez daha görüşülmesi için TBMM'ye geri gönderdi. Çukurova Grubu, Pamukbank'ın TMSF'ye devrine ilişkin BDDK kararının iptali istemiyle açtığı davadan feragat etti. 
     30 OCAK - America On Line AOL ve ortağı kablu TV şirketi Time Warner, 2002 yılında yaklaşık 100 milyar dolar zarar ettiklerini açıkladılar. 
     ŞUBAT 
     4 ŞUBAT - Turkcell, Pamukbank'a ait olan Turkcell hisselerinin, önce TMSF tarafından satın alınacağını, daha sonra da bu hisselerin Çukurova Grubu'na satılacağını duyurdu. Maliye Bakanı, 2002 yılı bütçesinde harcamaların 115.5, bütçe açığının 39.1, faiz dışı fazlanın ise 12.8 katrilyon lira olarak gerçekleştiğini söyledi. Zorunlu Tasarruf kesintilerinin ödenmesine ilişkin takvim açıklandı. 
     6 ŞUBAT - TBMM Adalet Komisyonu, Çek Yasası'nda değişiklik öngören yasa tasarısını ikinci kez alt komisyona sevk etti. 
     
     TÜRKİYE'NİN ZARARLARI İÇİN ABD YARDIMI 

     8 ŞUBAT - ABD Hazine Bakan Yardımcısı John Taylor ile heyetlerarası çalışmalar sonucunda, muhtemel bir Irak operasyonunda Türkiye'nin zararlarının tazmin edilmesi konusunda mutabakata varıldı. Vakıflar Bankası Genel Müdürlüğü'ne Aziz Ahmet Kacar atandı. 
     12 ŞUBAT - Dışişleri Bakanı Yaşar Yakış ve Devlet Bakanı Ali Babacan, görüşmelerde bulunmak üzere ABD'nin başkenti Washington'a gitti. 
     14 ŞUBAT - BM, savaş sonrası Irak'ın yeniden inşası için görev gücü kurdu. TAI, ABD firması Boeing ile 500 milyon dolarlık yeni bir üretim programını üstlendi. 
     15 ŞUBAT - The Washington Post gazetesi, ABD ile Türkiye'nin, ekonomik destek paketinin boyutu konusunda anlaşmaya varamadığnı yazdı. ABD'nin Türkiye'ye ekonomik yardım olarak 6 milyar dolarlık hibe ve 20 milyar dolar kredi garantisi önerdiği iddia edildi. 
     17 ŞUBAT - THY'nin Genel Müdürlüğü'ne Abdurrahman Gündoğdu atandı. 
     19 ŞUBAT - Boğaz köprüleri ve otoyol geçiş ücretlerine zam yapıldı. Sümer Holding Genel Müdürlüğü'ne Ahmet Kara atandı. 
     20 ŞUBAT - IMF heyeti, ekonomi yetkilileriyle krizlerin durumunu ele aldı. 
     23 ŞUBAT - Türkiye ile Yunanistan arasında doğalgaz hattı anlaşması imzalandı. 
     26 ŞUBAT - ÖYK, otoyolların işletmeye açık kesimleri ile boğaz köprülerinin özelleştirme kapsamına alınmasına karar verdi. Pamukbank ve bazı iştiraklerinin elinde bulunan Yapı Kredi Bankası ile Turcell hisseleri bir protokol kapsamında TMSF'ye devredildi. 
     27 ŞUBAT - Vergi Barışı Kanunu Resmi Gazete'de yayımlanarak yürürlüğe girdi. 
     MART 
     1 MART - Anayasa'da öngörülen ''salt çoğunluk'' sağlanamadığı için asker göndermeye ve asker kabulüne ilişkin Başbakanlık Tezkeresi Meclis'te reddedildi. 
     3 MART - Borsa, teskerenin kabul edilmeyişinin ardından son 2 yılın en büyük düşüşünü yaşadı. Başbakan Abdullah Gül, ''Tasarruf ve Gelir Artırıcı Tedbirler'' paketini açıkladı. Tezkerenin kabul edilmemesi faizleri de yükseltti. 
     4 MART - Beko elektronik, Grundig'i satın almak için niyet mektubu verdi. 
     8 MART - IMF, Türk yetkililer ile 4. gözden geçirmenin niyet mektubu üzerindeki tüm ana unsurlar üzerinde anlaşmaya varıldığını açıkladı. 
     10 MART - Türk makarna pazarında en büyük paya sahip Filiz Gıda'nın tamamı İtalyan Barilla'ya geçti. Orim Cam Hollandalı Schott Glaverbel'e satıldı. Dünya Bankası Türkiye Temsilcisi Ajay Chhibber ''Dünya Bankası, Ak Parti hükümetinin bu bütçesine destek vermeyecek'' dedi. 
     11 MART - ABD'ye gitmek için yola çıkan Chhibber, İstanbul'dan Ankara'ya döndürüldü. Chhibber'in yaptığı açıklamanın yer aldığı bant Washington'daki Dünya Bankası merkezinde incelemeye alındı. 
     13 MART - Cumhurbaşkanı Sezer, tüketici kredileri ile kredi kartları borçlularına uygulanan temerrüt faizlerini, sözleşmede yer alan faiz oranın yüzde 50'si ile sınırlandıran yasayı onayladı. 
     14 MART - 59. Hükümet kuruldu. 
     15 MART - İş Güvencesi Yasası yürürlüğe girdi. 
     16 MART - Meclis, İş Güvencesi Yasası'nın uygulama tarihini 30 Haziran 2003'e erteledi. 146.9 katrilyon lira olarak öngörülen 2003 yılı bütçesi, Komisyon'da 147.2 katrilyon liraya çıkartıldı. 
     
     SAVAŞ RÜZGARLARI 

     17 MART - Irak'a savaş olasılığının güçlenmesi nedeniyle borsa düştü, dolar ise serbest piyasada 1 milyon 715 bin liradan işlem gördü. Devlet tahvili faizi 6 puan birden yükseldi. Borsa'daki şirketlerin bir günlük kaybı 4 milyar dolar oldu. 
     18 MART - Uluslararası petrol şirketleri, ''petrol karşılığı gıda'' programının askıya alınmasından sonra Irak petrolü alımlarını durdurdu. 
     19 MART - Devlet Bakanı Ali Babacan, 6 milyar dolarlık paketin şu an için geçerli olmadığını söyledi. 
     
     VE SAVAŞ BAŞLADI 

     20 MART - Irak savaşı başladı. Merkez Bankası, Irak'a yönelik askeri operasyonun piyasalara olumsuz yansımasının en aza indirilmesi için gerekli tedbirlerin alındığını açıkladı. 
     24 MART - Borsa, 8,892.65 puandan günü kapatarak, yılın en düşük seviyesine indi. THY, Ağrı, Erzincan, Batman ve Muş seferlerini, ticari nedenlerle geçici olarak durdurdu. 
     25 MART - Dışbank Yönetim Kurulu Başkanlığı ve İcra Başkanlığı'na Tayfun Bayazıt seçildi. ABD Başkanı Bush'un Irak Savaşı ile ilgili bütçesinde Türkiye'ye doğrudan kredi ya da kredi garantisi olarak 8.5 milyar dolar destek önerdiği bildirildi. Dışişleri Bakanı Abdullah Gül, kredinin ''kuzey cephesi''nin açılmasıyla ilgili olmadığını söyledi. Fitch, Türkiye'nin uzun vadeli döviz ve TL cinsinden notlarını ''B''den B eksiye düşürdüğünü açıkladı. 
     26 MART - Özelleştirme İdaresi, Maliye Bakanlığı'na bağlandı. 
     27 MART - Gelirler Genel Müdür Vekili Arıoğlu, yeni vergi düzenlemeleriyle getirilecek sistemde, emeklilerin yılda 1 defa fatura ve fiş vereceğini, ancak 3 ayda bir avans niteliğinde iade olacağını bildirdi. Orman arizilerinin satışına ilişkin Anayasa değişikliği paketi, Anayasa Komisyonu'ndan geçti. 
     
     KAMU BANKALARINA ATAMA 

     28 MART - Kamu bankaları ortak yönetim Kurulu Başkanlığı'na Zeki Sayın, Ziraat Bankası Genel Müdürlüğü'ne de Can Akın Çağlar getirildi. Halk Bankası Genel Müdürlüğü'ne ise Tevfik Bilgin atandı. 
     31 MART - DİE, Türkiye ekonomisinin 2002 yılında yüzde 7.8 büyüdüğünü açıkladı. Cumhurbaşkanı Sezer, İş Güvencesi Yasası'nın uygulama tarihin ertelenmesine ilişkin yasayı TBMM'ye geri gönderdi. 
     NİSAN 
     Ekonomide yılın ikinci üç aylık döneminde, ek emlak ve motorlu taşıtlar vergisine ilişkin tasarı ile Doğrudan Yabancı Yatırımlar Kanunu Meclis'ten geçti. 
     Bu dönemde, Ziraat Bankası ile Tarım Kredi Kooperatiflerinden kullandırılan tarımsal kredilerin ödemesine kolaylık getirildi. 
     GSM operatörü Aria, tahkime başvurup Türkiye'den 2.5 milyar dolar tazminat isterken, daha sonra Aria ve Aycell'in birleştirilmesine ilişkin bir ön anlaşma yapıldı. 
     Bu dönemde Hazine'de görev değişimi yaşandı. Hazine Müsteşarı Faik Öztrak istifa ederken, yerine İbrahim Halil Çanakcı atandı. 
     Çalışanların Tasarruflarını Teşvik Hesabının tasfiyesi ile bu hesaptan yapılacak ödemelere ilişkin kanunun çıkması ile birlikte, zorunlu tasarruf ödemeleri yapıldı. Türkiye doğalgazda, indirimlerle tanışmaya başladı. 
     Bu yılın Nisan, Mayıs, Haziran döneminde ekonomide yaşanan gelişmeler şöyle 
     1 NİSAN - Elektrikte 150 kwh'i aşan, her kwh için yüzde 50 zamlı tarife uygulamasına son verildi. THY Yönetim kurulu Başkanlığı'na Genel Müdür Abdurrahman Gündoğdu getirildi. 
     3 NİSAN - Ek motorlu taşıtlar ve ek emlak vergisi alınmasına ilişkin yasa tasarısı, TBMM Genel Kurulu'nda bir madde eklenerek kabul edildi. TMSF, Pamukbank'ı yeniden satışa çıkardı. 
     6 NİSAN - Görev zararlarının tespit usulü hakkında yönetmelik çıktı. BDDK kararıyla, Finansbank ve Fiba Bank genel kurullarının devre dair kararlarının tescil edilmesine onay verilmesi uygun görüldü. Aria, Telekomünikasyon Kurumu'nun sözleşme şartlarını yerine getirmediği gerekçesiyle tahkime başvurup Türkiye'den 2.5 milyar dolar tazminat istedi. 
     7 NİSAN - Ankaralı müteahhit Cemil Özgür, ödeyeceği 6 trilyon 11 milyar liralık gelir vergisi ile Türkiye rekortmeni oldu. 
     8 NİSAN - SARS virüsü, Uzakdoğu ekonomilerini vurmaya başladı. Morgan Stanley, ''Dünyada SARS durgunluğu olabilir'' uyarısı yaptı. 
     10 NİSAN - Meclis lojmanlarının satışı için de Emek İnşaat ile bir protokol yapıldı. Tütün mamulleri ile ilgili fabrikaların kurulması ve bu mamullerin üretimine, iç ve dış ticareti ve denetlenmesine ilişkin usul ve esaslar ile ilgili olarak yönetmelik çıkarıldı. 
     
     EK VERGİLER YÜRÜRLÜKTE 

     11 NİSAN - Ek motorlu taşıtlar vergisi ve ek emlak vergisi alınmasına dair kanun yürürlüğe girdi. 
     17 NİSAN - SSK primine esas kazancın alt ve üst sınırları, 1 Nisan 2003 tarihinden geçerli olmak üzere yüzde 20 oranında artırıldı. Yönetmelik ile devlet memurlarının özel sağlık kurumlarında tedavi görebilmelerine imkan sağlamak için ilk adım atıldı. Emekli Sandığı kanununda yapılan değişikle, kesenek oranları yüzde 15'ten yüzde 16'ya yükseltildi. 
     18 NİSAN - IMF İcra Direktörleri Kurulu, 4. gözden geçirmeyi sonuçlandırılarak, yaklaşık 701 milyon dolar tutarında yeni kredi dilimin serbest bıraktı. Hazine Müsteşarı Öztrak 21 Nisan Pazartesi günü itibariyle görevinden istifa etti. 
     19 NİSAN - Irak savaşı nedeniyle Habur Sınır Kapısı'nda durdurulan transit araç geçişlerine yeniden başlandı. 
     21 NİSAN - Vergi barışı başvuru dönemi sona erdi. İstanbul serbest piyasada dolar 1.6 milyon doların altına geriledi. 
     22 NİSAN - Türkiye, mukavele şartları yerine gelmediği için Bulgaristan'dan elektrik ithalatını durdurdu. 
     25 NİSAN - Merkez Bankası, gecelik borçlanma ve borç verme faizlerini 3 puan indirdi. 
     26 NİSAN - Ulaştırma Bakanı Binali Yıldırım, Türk Telekom'un özelleştirilmesinin Bakanlar Kurulu'nda imzaya açıldığını ve ay sonunda özelleştirilme kararı alınacağını söyledi. 
     28 NİSAN - Kamu kuruluşlarına ait kamp ve diğer sosyal tesislerin satışı başladı. 
     29 NİSAN - Çalışanların tasarruflarını teşvik hesabının tasfiyesi ve bu hesaptan yapılacak ödemelere dair kanun, Resmi Gazete'de yayınlanarak yürürlüğe girdi. 
     
     ZORUNLU TASARRUF ÖDEMELERİ BAŞLADI 

     30 NİSAN - Elektrik borçlarını ödeme kolaylığı uygulamasında, 30 Nisan'da son olan süre 20 Mayıs'a kadar uzatıldı. Zorunlu Tasarruf ödemeleri başladı. Şeker pancarı üretimi kotalarının daraltılmasıyla oluşacak alanlarda alternatif olarak mısır, ayçiçeği, soya fasulyesi ve yem bitkisi ekimi yapan üreticilere bir defaya mahsus olmak üzere, telafi edici ödeme yapılmasına ilişkin Bakanlar Kurulu kararı yayınlandı. 
     MAYIS 
     3 MAYIS - Hazine Müsteşarlığı'na İbrahim Halil Çanakçı atandı. 
     6 MAYIS - IMF Birinci Başkan Yardımcısı Anne Krueger, Türkiye'ye geldi. 
     7 MAYIS - Bulgaristan Telekomünikasyon Kurumu BTK ihalesinde, özelleştirme ajansı 2. sıradaki Koç Holding-Türk Telekom Konsorsiyumu'nu görüşmeye çağırdı. Enerji Bakanı Hilmi Güler, BTC Projesi'nde son bir yılda çıkan vergilendirme ve atamalarla ilgili sorunların çözüldüğünü bildirdi. 
     10 MAYIS - EPDK, kendi adına sözleşme yapmadan daha önce aynı adreste ikamet eden müşteriler adına düzenlenen faturaları ödeyerek doğalgaz kullanan tüketicilere bu usulsüzlüklerin giderilmesi için 31 Aralık 2003 tarihine kadar süre tanıdı. 
     11 MAYIS - Başbakan Erdoğan, kişi başına milli gelirin 1500 doların altında olan illerde vergi, SSK primi muafiyeti ve arazi tahsisi yapacaklarını söyledi. 
     12 MAYIS - İstanbul serbest piyasasında dolar 1 milyon 500 bin liranın altına geriledi. Merkez Bankası döviz kurlarında gözlemlenen dalgalanmayı önlemeye yönelik döviz piyasasına ''alım'' yönünde doğrudan müdahale etti. 
     
     ARİA-AYCELL BİRLEŞİYOR 

     13 MAYIS - Aria ve Aycell'in birleştirilmesiyle ilgili bir ön anlaşma yapıldı. 
     14 MAYIS - ABD, ilk kez yeşil dışında renklerin de kullanıldığı 20 dolarlık banknot basarak halka tanıttı. THY, Çin'in Pekin ve Şanghay şehirlerine yaptığı uçak seferlerini 15 Haziran'a kadar durdurdu. 
     15 MAYIS - Savaştan sonra yağmalanan Bağdat ticaret müşavirliği yeniden açıldı. Maliye Bakanı Unakıtan, Vergi Barışı nedeniyle 3 milyon 475 bin başvuru yapıldığını ve başvuruların değerinin ise 7.9 katrilyon lirayı bulduğunu bildirdi. 
     19 MAYIS - Çeşitli işlemler karşılığında vatandaştan topladığı paralarla trilyonlarca liralık güce ulaşan 4 kamu vakfı, Maliye müfettişlerince incelemeye alındı. 
     20 MAYIS - TÜSİAD, Terörle Mücadele Kanunu'nun 8. maddesinin, Kopenhag siyasi kriterleri çerçevesinde, tümüyle yürürlükten kaldırılmasını önerdi. 
     21 MAYIS - IMF heyeti, 5. gözden geçirme görüşmelerine başladı. Merkez Bankası, döviz piyasasına ''alım'' yönünde müdahalede bulundu. 
     
     KDV VE DOĞALGAZDA İNDİRİM 

     22 MAYIS - Hükümet, bazı mal ve hizmetlerdeki KDV oranlarında, indirime gitti. Buna göre, insan ve hayvan sağlığı için kullanılan kan ve kan komponentleri ile cenaze hizmetleri yüzde 18 yerine yüzde 1 KDV'ye tabi oldu. İnsan gıdası olarak kullanılan mamalar ile anti serum ve aşılardaki KDV oranı da yüzde 18'den yüzde 8'e düşürüldü. 
     23 MAYIS - Adidas, Uzakdoğu'da ortaya çıkan Sars hastalığı nedeniyle Hong Kong'da üretmeyi planladığı siparişlerinden ilk büyük partiyi Türkiye'ye kaydırdı. 
     27 MAYIS - Tekel ürünlerinin fiyatlarına, tütün mamullerinde ortalama yüzde 9, alkollü içkilerde ise ortalama yüzde 10 oranında artış yapıldı. 
     28 MAYIS - Türk sanayiinin, Avrupa Havacılık Sanayiine entegrasyonu yönünde atılan en önemli adımı oluşturan geleceğin büyük nakliye uçağı A400m projesine ilişkin ilk sözleşme, Almanya'nın Bonn kentinde imzalandı. 
     29 MAYIS - Sanayide kullanılan doğalgaz fiyatı yüzde 7.5 indirimle 288 bin liraya, konutlarda kullanılan doğalgaz fiyatı ise yüzde 8 oranında indirimle 261 bin 303 liraya düşürüldü. 
     30 MAYIS - Dolar serbest piyasada 1 miyon 420 bin liraya düştü. Sivil toplum örgütleri Merkez Bankası'nın dövize müdahale etmesini istedi.Bakan Babacan, hükümet olarak Merkez Bankası'nın bağımsız olarak alacağı faiz kararına herhangi bir müdahalede bulunmak istemediklerini bildirdi. 
     HAZİRAN 
     1 HAZİRAN- KÖY-TÜR'ün iflası mahkeme kararıyla bir yıl ertelendi. 
     2 HAZİRAN- İMKB Haziranın ilk iş gününü 11.579 puanla kapatırken, dolardaki düşüş devam etti. 
     3 HAZİRAN - Enflasyon, TEFE'de aylık bazda 1985 yılı Haziran ayından beri ilk defa -0.6 ile bu yılın Mayıs ayında eksiye düştü. Danıştay, HSBC'ye satılan Demirbank'ın TMSF'ye devrine ilişkin BDDK kararının iptali istemini reddetti. 
     4 HAZİRAN - Şirket kurarken karşılaşılan 19 bürokratik engel, 3'e indi. Bürokratik işlemlerin azaltılması ve işlemlerin kısaltılmasını düzenleyen tasarı, TBMM Sanayi Komisyonu'nda kabul edildi. Merkez Bankası, 3 puanlık faiz indirimini yaptı. Hükümet Petkim'den sonra TÜPRAŞ'taki kamu hisselerinin de tamamını satma kararı verdi. 
     5 HAZİRAN - Yabancı yatırımın özendirilmesine ilişkin ''Doğrudan Yabancı Yatırımlar Kanun Tasarısı'' Meclis Genel Kurulu'nda kabul edildi. 
     
     PETKİM ÖZELLEŞTİRMESİ 

     6 HAZİRAN - Ziraat Bankası tarafından gerçek ve tüzel kişilere, Tarım Kredi Kooperatifleri tarafından ortaklarına kullandırılan takipteki ve ödeme planına bağlanmış tarımsal kredilerin ödenmesini yapılandıran tasarı yasalaştı. Petkim'in yüzde 88.86'lık hissesinin satışına dönük ihalede en yüksek teklifi, 605 milyon dolarla Standart Kimya verdi. 
     8 HAZİRAN - İstanbul-Ankara arısndaki mevcut demiryolunun rehabilite edilerek iki şehir arasındaki ulaşım süresinin 3 saat 10 dakikaya düşürecek hızlı tren projesinin birinci etap temeli Başbakan Erdoğan tarafından atıldı. 
     
     TEKEL'İN ÖZELLEŞTİRMESİ İÇİN İHALE 

     9 HAZİRAN - Enerji Bakanı Hilmi Güler ile Bulgaristan Bayındırlık Bakanı Valentin Tserafski ve Bulgaristan Enerji Bakanı Milko Kovacer arasında elektrik alımı ile ilgili görüşmeler tamamlanarak bir protokol imzalandı. Cumhurbaşkanı Sezer, İş Kanunu'nu onayladı. Merkez Bankası, döviz kurlarına doğrudan alım yönünde müdahale etti. Rekabet Kurulu, Aria'nın başvurusu üzerine Turkcell'e 21.8 trilyon, Telsim'e de 8.5 trilyon lira para cezası verdi. ÖİB, TÜPRAŞ ile TEKEL'in bağlı ortaklıkları Alkollü İçkiler Sanayi ve Sigara San. İşletmeleri'nin özelleştirilmesi amacıyla ihale açtı. 
     
     HAZİNE FAİZİ YÜZDE 50'NİN ALTINDA 

     10 HAZİRAN - Özelleştirme kapsamındaki SEKA'ya ait Balıkesir İşletmesi'nin satış sözleşmesi Albayrak A.Ş ile imzalandı. Hazine 2,5 yıl sonra bir yıldan uzun vadeli borçlanmalarındaki faiz oranını yüzde 50'nin altına indirdi. 
     12 HAZİRAN - Irak, ABD saldırısından sonra ilk kez petrol sattı. Enerji Bakanlığı, Çukurova Elektrik ve Kepez Elektrik'in imtiyaz sözleşmelerini fesh etti. Boğaz Tüp Geçit yapımı için Japon Finans kuruluşu JBIC'den beklenen ihale onayı geldi. 
     13 HAZİRAN - FİSKOBİRLİK Genel Müdürü Cevat Aydın görevinden istifa etti. 
     14 HAZİRAN - 4077 sayılı Tüketicinin Korunması Hakkında Kanun yürürlüğe girdi. 
     16 HAZİRAN - Enerji Bakanlığı'nca imtiyaz sözleşmesi iptal edilen ÇEAŞ ile ilgili şirket yetkililerinin ''tedbir'' talebine Adana 1. Sulh Hukuk Mahkemesi, ''görevsizlik'' kararı verdi. ÖYK, SEKA'ya ait Akdeniz, Çaycuma ve Balıkesir İşletmeleri ile Sümer Holding'e ait Sakarya Traktör Sanayii İşletmesi ve Taksan'ın blok satışını onayladı. 
     17 HAZİRAN - Benzindeki dağıtım payı, litrede 9 centten 11 centte, motorinde ise 7 centten 9 cente yükseltildi. Bakanlar Kurulu'nun ÇEAŞ ve Kepez'e verdiği 70 yıllık imtiyazları yürürlükten kaldırma kararı, Resmi Gazete'de yayımlandı. 
     22 HAZİRAN - BOTAŞ'ın Ceyhan-Yumurtalık tesislerinde TÜPRAŞ tarafından satın alınan ilk parti Irak petrolü Türk bandralı tankere yüklendi. 
     24 HAZİRAN - Kepez Elektrik'in kasaları açıldı. 
     25 HAZİRAN - Aycell ile Aria'nın birleşmesi ile ilgili prensip kararı, Bakanlar Kurulu'nda alındı. Bakanlar Kurulu, kan ürünlerinde KDV oranlarını yüzde 18'den yüzde 8'e düşürdü. 
     26 HAZİRAN - Anayasa Mahkemesi, nemaların her ay TÜFE'deki değişim ve ilave olarak yıllık yüzde 5 oranında değerlendirilmesini öngören hükmün yürürlüğünün durdurulması istemini reddetti. 
     27 HAZİRAN - Rusya ile doğalgaz alımı konusunda mevcut sorunların giderilmesine ilişkin görüşmelere ara verildi. 
     30 HAZİRAN - Özelleştirme Yüksek Kurulu, PETKİM'in yüzde 88.86 oranındaki İdare hissesinin Standart Kimya A.Ş'ye satışını onayladı. Otoyol ve boğaz köprülerinin geçiş ücretleri, ortalama yüzde 25 oranında artırıldı. Türkiye ekonomisi, yılın ilk 3 aylık döneminde, geçen yılın aynı dönemine göre yüzde 7.4 oranında büyüdü. 
     TEMMUZ 
     Ekonomide bu yılın Temmuz-Ağustos Eylül döneminin en önemli olayları, İmar Bankası'nın tasfiye edilmek üzere TMSF'ye devredilmesi ile Adabank'ın yönetiminin değiştirilmesi olarak kayda geçti. 
     Bu dönemde bankalardaki mevduata, bir yıllığına tam güvence getirilirken, Anayasa Mahkemesi ek taşıt vergisini iptal etti. ABD'den Türkiye'ye 8.5 milyar dolarlık kredi sağlanmasına dönük finansman anlaşması Dubai'de imzalandı. 
     Yeni taşıt alımlarında 20 yaş araçların hurdaya çıkarılarak ÖTV indirimi sağlayan tasarı kabul edildi. Petkim ihalesinin kazanan Standart Kimya'nın yükümlülüklerini yerine getirmediği gerekçesiyle, Petkim ihalesi iptal edildi. 
     Yılın üçüncü üç aylık döneminde yaşanan gelişmeler de şöyle 
     2 TEMMUZ - Bakanlar Kurulu, akaryakıt ürünlerin ÖTV tutarlarını yeniden düzenledi. 
     3 TEMMUZ - Bankalardaki mevduata, bir yıllığına tam güvence getirildi. BDDK, İmar Bankası yönetim kurulu üyelerinin istifa etmesi nedeniyle oluşan yönetim zafiyetinin giderilmesi için yeni atamalar yaptı. Türk Ticaret Bankası Emeklilik Sandığı Vakfı SSK'ya devredildi. DİE, Bu yılın Haziran ayında bir önceki aya göre TEFE'nin yüzde 1.9 TÜFE'nin ise 0.2 oranında gerilediğini açıkladı. TÜFE'de sıfırın altı 1985'ten beri ilk kez görüldü. Yıllık enflasyon yüzde 30'un altına indi. 
     4 TEMMUZ - BDDK tarafından alınan kararla İmar Bankası, tasfiye edilmek üzere TMSF'ye devredildi. BDDK, İmar Bankası'nın bankacılık işlemleri yapma ve mevduat kabul etme iznini kaldırdı. Banka'nın yönetim ve denetimi de TMSF'ye geçti. 
     5 TEMMUZ - BDDK, İmar Bankası'nın mallarına ve banka hesaplarına ihtiyati tedbir kararı aldırdı. 
     8 TEMMUZ - Kerkük-Yumurtalık petrol boru hattında hafta sonunda bir sabotaj düzenlendi. 
     9 TEMMUZ - BDDK, İmar Bankası'nın resmi muhasebe kayıtlarına ulaşılamadığını bildirdi. BDDK, bankadaki mevduatların tamamının hesap sahiplerine ödeneceğini, off-shoreların paralarının ise ödenmeyeceğini bildirdi. 
     10 TEMMUZ - İsviçre'de dünyanın ilk hisse senedi müzesi kuruldu. ÇEAŞ hukuk müşavirliği ihtiyati tedbir kararına uymadıkları iddiasıyla EPDK üyeleri, TETAŞ yöneticileri ile Enerji Bakanı hakkında suç duyurusunda bulundu. 
     12 TEMMUZ - Elektrik bedellerine uygulanan gecikme faizini yüzde 7'den yüzde 5'e indirildi. 
     15 TEMMUZ - İstanbul serbest piyasada dolar, 1 milyon 379 bin lira satış fiyatı ile geçen yılın Mayıs ayındaki düzeyine geriledi. 
     17 TEMMUZ - Merkez Bankası'nın günlük döviz alım ihalelerinde 40 milyon dolar olarak belirlenen tutar, 50 milyon dolara çıkarıldı. 
     19 TEMMUZ - Bulgaristan Telekomünikasyon Kurumu'nun yüzde 65'inin satışı ile ilgili özelleştirme ajansı ile Koç Holding-Türk Telekom konsorsiyumu arasında anlaşma imzalandı. Ardından Ekim ayında Bulgar Yüksek İdare Mahkemesi, satış ile ilgili hükümet kararını iptal etti 
     20 TEMMUZ - IMF ile 5. gözden geçirme için mutabakata varıldığı açıklandı. 
     21 TEMMUZ - İmarbank off-shore Ltd. Şti'nde hesabı bulunanlara ödemeler başladı. 
     22 TEMMUZ - Türk Telekom ve Milli Piyango'yu özelleştirme kapsamına alan yasa tasarısı TBMM Plan ve Bütçe Komisyonu'nda kabul edildi. 
     
     EK TAŞIT VERGİSİNE İPTAL 

     23 TEMMUZ - Anayasa Mahkemesi ek taşıt vergisini iptal etti. Mahkeme, Ek Emlak Vergisi maddesinin iptali istemini ise reddetti. Uzan Grubu, PETKİM için yeni bir teklif verdi. Dünya Bankası Türkiye Direktörlüğü'ne Banka'nın Güney Orta Avrupa Direktörü Andrew Vorkink atandı. 
     24 TEMMUZ - Uzanların mal varlığına tedbir konulmasına yapılan itiraz Ankara 1. Asliye Ticaret Mahkemesi tarafından reddedildi. Bağ-Kur'un yeniden yapılandırılmasını öngören yasa tasarısı, TBMM Genel Kurulu'nda kabul edildi. 
     25 TEMMUZ - 5. Gözden Geçirmeye ilişkin niyet mektubu gönderildi. 
     26 TEMMUZ - BDDK, Adabank yönetimini değiştirdi. 
     28 TEMMUZ - Standart Poor's Türkiye'nin kredi notunu B - eksiden B'ye yükseltti. 
     29 TEMMUZ - Cumhurbaşkanı Sezer, İcra ve İflas Kanunu'ndaki değişikliği onayladı. BDDK üyeliğine Yusuf Tuna atandı. 
     30 TEMMUZ - 20 yaşın üzerindeki araçlarını hurdaya çıkararak yeniden araç alanlara ÖTV indirimi getiren yasa tasarısı, TBMM'de kabul edildi. Enerji Bakanı Güler, Mavi Akım konusundaki tahkim sürecinin askıya alındığını açıkladı. 
     31 TEMMUZ - Beyan edilen ile tespit edilen tasarruf mevduatı arasındaki fark için yaptırım getirildi. New York Federal Bölge Mahkemesi yargıcı, Uzan ailesinin Motorolla firmasına 4.26 milyar dolar ödemesine karar verdi. Şişli Cumhuriyet Savcılığı İmar Bankası eski yöneticilerine soruşturma açtı. 
     AĞUSTOS 
     1 AĞUSTOS - Mavi Akım'da gaz alımına başlandı. 
     2 AĞUSTOS - IMF, 5. Gözden Geçirme'yi onaylayarak, 476 milyon dolarlık krediyi, Türkiye'nin kullanımı için serbest bıraktı. Ayrıca, 2004 ve 2005 yıllarında yapılması gereken toplam 11 milyar dolarlık borç geri ödeme vadesininin bir yıl uzatıldığı bildirildi. 
     3 AĞUSTOS - Temmuz ayında, bir önceki aya göre toptan eşya fiyatları yüzde 0.5, tüketici fiyatları ise yüzde 0.4 oranında geriledi. 
     
     PETKİM İHALESİ İPTAL 

     6 AĞUSTOS - ÖİB Petkim ihalesini, Standart Kimya A.Ş'nin şartları yerine getirmemesi nedeniyle iptal etti. Fitch, Türkiye'nin B - olan kredi notunda bir değişikliğe gitmez iken genel görünümünü olumsuzdan olumluya çevirdi. 
     7 AĞUSTOS - BDDK İkinci Başkanlığı'na Ahmet Şirin atandı. 
     8 AĞUSTOS - Türkiye ile KKTC arasında Gümrük Birliği Çerçeve Anlaşması imzalandı. SSK ve Bağ-Kur'a prim borcu bulunan sigortalılara ödeme kolaylığı getirildi. 
     11 AĞUSTOS - Uzan Grubu'na bağlı 82 şirkette, mal varlığı tespiti amacıyla çalışma başlatıldı. 
     12 AĞUSTOS - İmar Bankası eski yöneticileri hakkında yürütülen soruşturmada Uzan Grubu'na ait 80 şirkete konulan ihtiyati tedbir kararı, bu şirketlerin ticari faaliyetlerini sürdürebilmeleri ve zorunlu harcamalarını yapabilmeleri amacıyla ''kısmen'' kaldırıldı. El konulan bankalarla ilgili düzenlemeler getiren 'Bazı Kanun ve Kanun Hükmünde Kararnamelerde Değişiklik Yapılmasına Dair Kanun'' Resmi Gazete'de yayınladı. 
     13 AĞUSTOS - Kerkük-Yumurtalık ham petrol boru hattından petrol pompalanmaya yeniden başlandı. 
     14 AĞUSTOS - Motorola, Telsim'e karşı İsviçre'de görülen, Uzan ailesinin malvarlıklarının dondurulması ile ilgili bir davayı kaybetti. Konut Müsteşarlığı'na bağlı kuruluşlar TOKİ ile Arsa Ofisi Genel Müdürlüğü, Bayındırlık ve İskan Bakanlığı'na bağlandı. 
     15 AĞUSTOS - Şişli 2. Sulh Ceza Mahkemesi, Cem Uzan ile Hakan Uzan'ın da aralarında bulunduğu toplam 119 kişi ve şirketin mal hak ve alacakları üzerindeki tasarruf yetkilerine ilişkin tedbir kararı aldı. 
     16 AĞUSTOS - Kerkük-Yumurtalık petrol boru hattındaki petrol pompalama, çıkan yangın nedeniyle durduruldu. 
     17 AĞUSTOS - Kerkük-Yumurtalık petrol boru hattında düzenlenen saldırıdan sonra, ilk saldırının düzenlendiği yerin birkaç kilometre ötesinde ikinci bir yangın çıktı. 
     18 AĞUSTOS - Cola Turka fabrikası açıldı. 
     19 AĞUSTOS - Merkez Bankası, bankaların Türk Lirası zorunlu karşılıklarına uygulanan faiz oranını 2 puan azaltarak yüzde 23'e düşürdü. 
     20 AĞUSTOS - Merkez Bankası, kredi mektuplu döviz tevdiat ve süper döviz hesaplarında uygulanan faiz oranlarında 0.25 ile 1 puan arasında indirime gitti. 
     21 AĞUSTOS - Ticaret ve Sanayi odaları, ticaret odaları, sanayi odaları, deniz ticaret odaları ve ticaret borsalarının organ seçimleri ile TOBB genel kurul delege seçimleri, bir yıl süreyle ertelendi. 
     25 AĞUSTOS - Bilgin Grubu bünyesindeki 7 şirket aleyhine kredi borcu nedeniyle ihtiyati haciz uygulandı. 
     26 AĞUSTOS - TMSF'ye devredilen İmar Bankası'nın eski yöneticilerine yönelik yürütülen soruşturmada, Uzan Grubu'na bağlı oldukları yeni belirlenen 180 şirket hakkında daha ihtiyati tedbir konuldu. PETKİM yüzde 88.86'sına tekabül eden ÖİB hissesinin, ''blok satış'' yöntemiyle özelleştirilmesi amacıyla, yeniden ihaleye çıkıldı. 
     28 AĞUSTOS - Bakanlar Kurulu, akaryakıt ürünlerinin ÖTV tutarlarını yeniden düzenleyerek, 17 Haziran 2003 tarihinden geçerli olmak üzere, kurşunsuz benzinde 1 milyon 44 bin 500 lira, süper benzinde ise 1 milyon 60 bin lira olarak belirlendi. 
     29 AĞUSTOS - Antalya Asliye 4. Hukuk Mahkemesi, Enerji Bakanlığı tarafından imtiyaz sözleşmesi tek taraflı iptal edilen Kepez Elektrik T.A.Ş'nin, yediemine teslim edilen tüm evrak ve belgelerinin geri verilmesine karar verdi. 
     EYLÜL 
     3 EYLÜL - Ağustos ayında TEFE yüzde 0.2 gerilerken, TÜFE ise yüzde 0.2 oranında arttı. Dünya Bankası raporunda Türkiye, 2002 yılı rakamlarıyla kişi başına düşen 2 bin 626 dolarlık ulusal gelirle, orta-alt gelir grubu ülkeler arasında gösterildi. 
     6 EYLÜL - ABD Hazina Bakanlığı, Türkiye'nin Irak'a asker göndermesinin 8.5 milyar dolarlık kredi için önkoşul olmadığını vurguladı. 
     
     LİRADAN SIFIR ATILMASI 

     9 EYLÜL - Bush yönetiminin, Türkiye'ye 8.5 milyar dolar kredi sağlamaya hazır olduğu bildirildi. Maliye Bakanı Unakıtan 2004 sonu itibariyle liradan 6 sıfır atılması için Merkez Bankası ile birlikte hazırlık başlatıldığını açıkladı. 
     10 EYLÜL - Merkez Bankası, döviz piyasasında gözlemlenen aşırı oynaklığı engellemek amacıyla,döviz piyasasına doğrudan alım yönünde müdahele etti. 
     11 EYLÜL - Merkez Bankası Başkanı Süreyya Serdengeçti, 6 sıfır atılmış paranının en erken 2005'te tedavüle gireceğini söyledi. Hükümetle memur sendikaları arasında yürütülen toplu görüşmelerde uzlaşmazlık zaptı imzalandı. 
     12 EYLÜL - Rusya'dan alınan doğalgazın fiyatlandırması konusunda Botaş ile Gazprom arasında devam eden görüşmelere ara verildi. Koç Yönetim Kurulu üyesi Sevgi gönül, yakalandığı kanser hastalığı sonucunda 65 yaşında öldü. Hazinenin 91 gün vadeli TL cinsinden iskontolu referans ihalesinde bileşik faizin yüzde 30.75 düzeyinde gerçekleşmesiyle Hazine tarihinin en düşük faizini gördü. 
     16 EYLÜL - Türk Hava Yolları THY , yılın 6 aylık dönemi için 12 trilyon 353 milyar 810 milyon lira zarar açıkladı. 
     17 EYLÜL - Türk Telekom Genel Kurulu, Aycell ile Aria'nın birleştirilerek yeni bir şirket kurulması konusunda Türk Telekom'a yetki verdi. ÖYK, SEKA'ya ait Aksu İşletmesi'nin, Milda Ltd. Şti'ne 3 milyon 500 bin dolara satışını onayladı. 
     18 EYLÜL - Merkez Bankası, kısa vadeli faiz oranlarında 3'er puanlık indirime gitti. 
     20 EYLÜL - ATO Başkanı Sinan Aygün, ek motorlu taşıtlar vergisinin Anayasa'ya aykırı olduğu gerekçesiyle Ankara 4. Vergi Mahkemesi'ne açtığı davada yürütmeyi durdurma kararı verildi. 
     
     8.5 MİLYAR DOLARLIK KREDİ ANLAŞMASI İMZALANDI 

     22 EYLÜL - ABD'den Türkiye'ye 8.5 milyar dolarlık kredi sağlanmasına dönük finansman anlaşması Dubai'de imzalandı. 
     23 EYLÜL - Koç Holding ve Sabancı Holding, Türk Telekom ve Milli Piyango'nun özelleştirmelerinde güçbirliği yaparak birlikte hareket etme kararı aldı. 
     25 EYLÜL - Merkez Bankası'nın döviz piyasasına doğrudan alım yönünde yaptığı müdahale sonrası serbest piyasada doların satış fiyatı 1 milyon 1368 bin liraya yükseldi. Fitch, Türkiye'nin finansman kabiliyetinin artması nedeniyle, daha önce B- B eksi olan uzun vadeli döviz ve yerel para birimi cinsinden kredi notunu B'ye yükseltti. IMF heyeti, 6. gözden geçirme çalışmalarına başladı. 
     28 EYLÜL - Maliye Bakanlığı, ihracattaki katma değer vergisi iadelerindeki rekor artış üzerine, firmalar nezdinde inceleme başlattı. 
     29 EYLÜL - Serbest piyasada döviz satış fiyatları ABD dolarında 1 milyon 400 bin lira, Euro'da ise 1 milyon 600 bin liranın üzerine çıktı. 
     EKİM 
     Yılın son çeyreğinde Anayasa Mahkemesi, ek taşıt vergisini yeniden iptal etti, bireysel emeklilik sistemi başladı. 
     Ekonomi açısından oldukça hareketli geçen son çeyrekte, Tekel'in sigara bölümünün özelleştirilmesi için çıkılan ihalede, Japon firması JTI 1 milyar 150 milyon dolar teklif ederken, ihale fiyat yeterli bulunmadığı gerekçesiyle iptal edildi. 
     BDDK Başkanı Engin Akçakoca görevinden istifa etti, yerine Halk Bankası Genel Müdürü Tevfik Bilgin atandı. 
     Ek Bütçe tasarısı, Kamu Mali Yönetim ve Kontrol Kanunu, Bankalar Kanunu, Petrol Piyasası Kanunu ve Enflasyon Muhasebesi ile İmar Bankası'ndaki tasarruf mevduatlarının ödenmesini düzenleyen yasa tasarıları Meclis'ten geçti. 
     Yılın son çeyreğinde yaşanan gelişmeler de şöyle 
     6 EKİM - Borsa, Yüksek Seçim Kurulu'nun seçim yapılmayacağı yönündeki kararıyla yeni rekorlara imza attı. Borsa işlem hacminde TL bazında tüm zamanların rekorunu kırdı. 
     
     EK VERGİYE İKİNCİ İPTAL 

     7 EKİM - Merkez Bankası, Ekim ayının kalan döneminde yapılacak günlük döviz alım ihalelerinin miktarını 80 milyon dolara çıkardı. Anayasa Mahkemesi, bu yıl için motorlu taşıtlardan bir defaya mahsus ek vergi alınmasına ilişkin düzenlemenin yürürlüğünü durdurdu ve iptal etti. 
     8 EKİM - 2003 yılı Nobel Ekonomi Ödülü'nü, bilim adamları Robert F Engle ve Clive W.J. Granger kazandı. 
     9 EKİM - Yeni 20 dolarlıklar tedavüle çıktı. 
     13 EKİM - Hükümet, memurlara 160 milyon lira net ödeme yapmayı, ondan sonra 2004 yılının, birinci 6 ayında yüzde 6, ikinci 6 ayında yüzde 6 olmak üzere 2004 yılında toplam yüzde 13.8'lik zam vermeyi kararlaştırdı. 
     14 EKİM - BDDK Başkan Yardımcısı Teoman Kerman, geçici olarak görevinden uzaklaştırıldı. Abdüllatif Şener, 2004 yılı bütçe büyüklüğünün 160.9 katrilyon, gelirlerin 114.5 katrilyon, bütçe açığının ise 46.3 katrilyon olarak belirlendiğini bildirdi. Bakanlar Kurulu, otomobillerin ÖTV oranlarını, 3 ile 25 puan arasında arttırdı. Bira ve diğer alkollü içeceklere de asgari vergi geldi. 6. Gözden geçirme görüşmeleri tamamlandı. 
     15 EKİM - Yeni Irak dinarı tedavüle girdi. Merkez Bankası, gecelik borçlanma faiz oranını yüzde 29'dan yüzde 26'ya düşürürken, borç verme faiz oranını yüzde 35'ten yüzde 31'e çekti. 
     16 EKİM - S P, Türkiye'nin, uzun vadeli döviz ve yerel para birimi cinsinden kredi notunu B'den B 'ya B artı yükseltti. 
     18 EKİM - Sabotajlar nedeniyle kapalı bulunan Kerkük-Yumurtalık petrol hattından petrol pompalanmasına yeniden başlandı. 
     21 EKİM - Devlet Bakanı Babacan, ABD kredisini kullanma niyetlerinin devam ettiğini bildirdi. Hükümet, Devlet Denetleme Kurulu raporuna uyarak, Enron'a ait Marmara Ereğlisi-Trakya Doğalgaz Kombine, Unimar'a ait Marmara Ereğlisi-Unimar Doğalgaz, Günay Çapan'a ait Esenyurt Doğalgaz ve Ova Elektrik'e ait Gebze Dilovası santralına el koyma kararı aldı. 
     23 EKİM - Merkez Bankası, döviz alım ihalelerine ara verdi. BDDK, krizlerin maliyetinin 47.2 milyar dolar olduğunu açıkladı. 
     25 EKİM - Rusya'nın en büyük petrol üreticisi şirketi olan Yukos'un başkanı Mihail Kodorkovski Sibirya'da gözaltına alındı. 
     26 EKİM - Irak'tan, Türkiye'ye girişlerde getirilen 10 bin dolar sınırı kaldırıldı. 
     
     BİREYSEL EMEKLİLİK SİSTEMİ YÜRÜRLÜKTE 

     27 EKİM - Bireysel Emeklilik sistemi başladı, ilk sözleşmeler imzalandı. Dolar, serbest piyasada 5.5 ay sonra yeniden 1 milyon 500 bin liranın üstüne çıktı. 
     28 EKİM - Açıklanan 2004 Yılı Programıyla, gelecek yıl GSMH'nin yüzde 5 büyümesi, yıl sonunda enflasyonun yüzde 12, GSMH deflatörünün yüzde 11.9 olması hedeflendi. Dünya Bankası'nın, Türkiye'ye, 2004-2006 yılları içinde üç yıllık sürede kullandıracağı 4.5 milyar dolarlık Ülke Yardım Stratejisi CAS kredisi konusunda, uzlaşmaya varıldı. 
     
     LİRADAN SIFIR ATILMASI GÜNDEMDE 

     30 EKİM - Devlet Bakanı Babacan, ''liradan 6 sıfırın 1 Ocak 2005'te atılacağını'' açıkladı. Ali Babacan, ''banka mevduatlarına uygulanan yüzde 100 devlet garantisinin de Temmuz 2004 tarihinde kaldırılacağını ve garantinin hesap başına 50 milyar TL ile sınırlandırılacağını'' ifade etti 
     31 EKİM - İmar Bankası'ndaki mevduat ve bono hesaplarının Ziraat Bankası mevduatına dönüştürüleceği açıklandı. 
     KASIM 
     1 KASIM - Müşterilerine yanıltıcı bilgi vermekle suçlanan ABD'nin 10 büyük finans şirketi ile Federal Mahkeme arasındaki dava uzlaşmayla sonuçlandı. Uzlaşmayla aralarında Citigroup, Merrill Lynch ve Credit Suisse First Boston gibi dünya devlerinin bulunduğu 10 şirket 1.4 milyar dolar ödemenin yanı sıra, araştırma-danışmanlık birimleriyle yatırım bankacılığı birimlerini birbirlerinden ayırmayı da kabul etti. 
     3 KASIM -Danıştay 10. Dairesi, Türkbank'ın 1 Temmuz 2001'den itibaren bankacılık işlemleri yapma, mevduat kabul etme izninin kaldırılması ve bankanın tasfiyesine BDDK kararının iptal istemini ikinci kez reddetti. BDDK, mevduat garantisinde yeni düzenlemeye gitti. Ekim itibarıyle yıllık enflasyon toptan eşyada yüzde 16.1, tüketici fiyatlarında yüzde 20.8 oldu. 
     
     TEKEL'İN ÖZELLEŞTİRİLMESİ 

     5 KASIM - Özelleştirme kapsamındaki Tekel'in Sigara İşletmeleri için yapılan ihalede JTİ, 1 milyar 150 milyon dolar ile en yüksek teklifi verdi. BDDK Başkanı Engin Akçakoca, görevinden istifa etti. Başbakan Yardımcısı Şener, Bankacılık Düzenleme ve Denetleme Kurulu BDDK Başkanlığına, Halkbank Genel Müdürü Tevfik Bilgin'in atanmasının teklif edildiğini açıkladı. 
     6 KASIM - TEKEL özelleştirilmesine gelen tekliflerin beklentilerin altında kalması ve AB İlerleme Raporu'nda yer alan Kıbrıs ile ilgili unsurlar piyasaların moralini bozdu. 
     7 KASIM - ABD Başkanı George Bush, Irak ve Afganistan'da 87,5 milyar dolar ek harcama yetkisi veren yasayı onayladı. 
     10 KASIM - Kapatılan İmar bankası mudilerine 10 milyar lirası peşin, kalanı 36 ay ve 6 taksitte olmak üzere gerçekleşecek ödeme planıyla ilgili tasarı Bakanlar Kurulu'nda imzalandı. 
     11 KASIM - Petrol Piyasası Yasa Tasarısı bazı değişikliklerle TBMM'de kabul edildi. Tekel'in Sigara İşletmeleri için açılan ihale, teklif düşük bulunduğu için iptal edildi. 
     12 KASIM - Türkiye ile Irak arasında, elektrik alanında işbirliği yapılmasını öngören protokol imzalandı. İmar Bankası ile kayıp belgelerin bulunduğu ihbarı üzerine Mali Şube ekipleri, BDDK Başkanı Akçakoca'nın şöförü, asistanı ve iki arkadaşının evine baskın yaptı. Amme alacağının ödeme süresi içinde ödenmeyen kısmına vade bitiminden itibaren her ay için ayrı ayrı yüzde 7 olarak uygulanan gecikme zammı, yüzde 4'e çekildi. 
     13 KASIM - Telekomünikasyon Kurumu, Aycell ile Aria'nın birleşmelerini onayladı. Petkim ihalesinde son teklif verme süresi, 30 Ocak 2004 tarihine kadar uzatıldı. 
     18 KASIM - ÖİB, eski ÖİB başkanlarından Uğur Bayar hakkında suç duyurusunda bulundu. 
     
     RUS GAZINDA ANLAŞMA 

     19 KASIM - Rusya'dan doğalgaz alımı konusunda yaşanan sorunların çözülmesi amacıyla, 11 aydır BOTAŞ ile Rus gaz şirketi Gasprom'un satış şirketi Gazexport arasında sürdürülen görüşmeler, anlaşmayla sonuçlandı. Ankara 8. İdare Mahkemesi, Tekel'e bağlı Alkollü İçkiler işletmesinin özelleştirilmesi amacıyla ihaleye çıkılmasına ilişkin Özelleştirme İdaresi Başkanlığı işleminin yürütmesini durdurdu. Ek Bütçe Yasa Tasarısı, TBMM Genel Kurulu'nda kabul edildi. 
     
     İSTANBUL'DA İKİNCİ TERÖR SALDIRISI 

     20 KASIM - Levent'teki HSBC Bank Genel Müdürlük binası ile Beyoğlu'ndaki İngiltere'nin İstanbul Başkonsolosluğu önünde yaklaşık 10 dakika arayla meydana gelen şiddetli patlamalarda çok sayıda kişi hayatını kaybetti, İMKB'de işlemler durduruldu. Merkez Bankası, piyasalara dönük önlemler aldı. THY Genel Müdürü Abdurrahman Gündoğdu, 1 Aralık'tan itibaren biletini 3 gün erken alana yüzde 30 indirim yapılacağını açıkladı. 
     23 KASIM - KİT çalışanlarının kendi istekleriyle işten ayrılmaları durumunda, yüzde 20 fazlasıyla ödenecek kıdem tazminatlarından damga vergisi hariç herhangi bir vergi ya da kesinti yapılmayacağı bildirildi. 
     24 KASIM - Türk Telekom, Telsim'in hem adına hem de lisansına haciz koydurdu. 
     25 KASIM - KOBİ niteliğindeki gerçek kişi tacirlere, KOBİ İhracata Hazırlık Kredisi'nden yararlanma olanağı sağlandı. 
     28 KASIM - Euro, Frankfurt borsasında ilk kez 1.20 dolar sınırını aştı. 
     29 KASIM - Tevfik Bilgin, BDDK Başkanlığı'na atandı. 
     30 KASIM - Maliye Bakanlığı, akaryakıt pompalarına yazarkasa zorunluluğu getirildi. 
     ARALIK 
     2 ARALIK - Liradan 6 sıfır atılmasına ilişkin kanun taslağı Başbakanlığa gönderildi. 
     3 ARALIK - Kasım ayı itibarıyla yıllık enflasyon, toptan eşyada yüzde 16.2, tüketici fiyatlarında yüzde 19.3'e geriledi. 
     4 ARALIK - ABD'nin, Irak'ın yeniden inşası için ayırdığı 18.7 milyar dolar tutarındaki dev ihalelerde Türk şirketlerinin de doğrudan yarışabileceği bildirildi. 
     9 ARALIK - Halkbank Genel Müdürlüğü'ne, aynı bankada Yönetim Kurulu Murahhas Üyesi olarak görev yapan Hasan Cebeci getirildi. İMKB Endeksi, 2000 yılı Mayıs ayından sonra tekrar 17,000 puanın üstünü gördü. 
     10 ARALIK - DİE, Temmuz, Ağustos, Eylül aylarını kapsayan bu yılın üçüncü üç aylık döneminde büyüme hızının yüzde 4.9 olarak gerçekleştiğini açıkladı. Profilo Telra, Avusturya'daki Grundig fabrikasını satın aldı. 
     11 ARALIK - Kamuda mali yönetimi ve kontrolü yeniden düzenleyen yasa tasarısı TBMM Genel Kurulu'nda kabul edildi. 
     
     BANKACILIK YASASI TAMAM 

     12 ARALIK - Maliye Bakanlığı, 1 Ocak 2004 tarihinden geçerli olmak üzere, vergi cezalarını yüzde 28.5 olarak belirlenen yeniden değerleme oranında artırdı. Bakanlar Kurulu, Türk Telekom'un özelleştirilmesine ilişkin bir dizi karar aldı. TMSF'ye devredilen bankalardaki alacakların tahsilini hızlandırmak amacıyla hazırlanan kanun tasarısı, TBMM Genel Kurulu'nda kabul edildi. 
     
     PETROL FİYATLARI, SADDAM'IN YAKALANMASIYLA GERİLEDİ 

     15 ARALIK - Irak'ın devrik devlet başkanı Saddam Hüseyin'in yakalanması, uluslararası piyasalarda petrol fiyatlarının gerilemesine neden oldu. Sanayi üretimi, bu yılın üçüncü çeyreğinde geçen yılın aynı dönemine göre yüzde 9.4 arttı. 
     16 ARALIK - ÖİB'in, Tekel'in Alkollü İçkiler İşletmesi'nin özelleştirilmesiyle ilgili, Ankara 8. İdare Mahkemesi'nin yürütmeyi durdurma kararına yaptığı itiraz yerinde bulundu. İmar Bankası'ndaki tasarruf mevduatlarının ödenmesini düzenleyen yasa tasarısı, TBMM Genel Kurulu'nda kabul edildi, bono sahiplerine ödeme yapılmasını içeren madde ise tasarıdan çıkarıldı. Euro-dolar paritesi 1.2362'ye ulaştı. Bu değer 1999 yılı başından bu yana euronun elde ettiği en yüksek değer oldu. Sabancı Holding, DanoneSA'daki hisselerini 72 milyon dolara Danone'ye sattı. 
     
     ENFLASYON MUHASEBESİ MECLİS'TEN ÇIKTI 

     17 ARALIK - Danone, Nestle Türkiye'nin süt ve sütlü ürünler işini satın almak için anlaşma imzaladığını açıkladı. ''Enflasyon muhasebesi'' olarak da bilinen ve vergide enflasyon düzeltmesini getiren yasa tasarısı, TBMM Genel Kurulunda kabul edildi. Maliye Bakanı Unakıtan, yeni vergi düzenlemelerini bir basın toplantısıyla açıkladı. Bu kapsamda özel iletişim vergisi sürekli hale getirildi. Çevre temizlik vergileri su faturalarına dahil edildi. Uçak biletlerinde, tapu işlemlerinde ve cep telefonlarında GSM aboneliğinde alınan eğitime katkı payı ile özel işlem vergisi kaldırıldı. 
     
     DEMİRBANK'A EL KONULMASI 

     18 ARALIK - İmar Bankası olayıyla ilgili, 'özel' bir inceleme ve değerlendirme çalışması başlatılması kararlaştırıldı. Fenerbahçe Sportif Hizmetler Sanayi ve Ticaret A.Ş. hisselerinin halka arzı için ilk imza atıldı. Danıştay İdari Dava Daireleri Genel Kurulu, Kentbank davasına benzer şekilde, Demirbank'ın Fon'a devrine ilişkin BDDK kararının iptal isteminin reddine ilişkin 10. Daire kararını esastan bozdu. 
     19 ARALIK - IMF, 6. gözden geçirmeyi onayladı. Türkiye'ye dönük 502 milyonlık kredi serbest bırakıldı. Açıklanan niyet mektubuna göre, Ziraat Bankası ve Halkbank'ın özelleştirilmesi, Pamukbank ve Vakıfbank'ın çözüme kavuşturulmasına ilişkin bir karar alınıncaya kadar ertelendi. İMKB Bileşik Endeksi 18,206.10 puandan, yeni bir 2003 yılı rekoruyla kapandı. 
     20 ARALIK - Petrol Piyasası Kanunu, Resmi Gazete'de yayımlanarak yürürlüğe girdi 
     22 ARALIK- Türkiye ile Letonya arasında çifte vergilendirmenin önlenmesi anlaşması onaylandı. 
     
</TEXT>
</DOC>
