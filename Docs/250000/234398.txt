<DOC>
<DOCNO> 234398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun51.html </URL>
<DATE> 2004/04/24/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
Fıscher " Almanya, Rumların planı reddetmesinden üzüntü duyuyor" 
</HEADLINE>
<TEXT>

     Almanya Dışişleri Bakanı Joschka Fischer, Kıbrıs Rum kesiminin, Kıbrıs'ın birleşmesi için büyük şans olan Annan Planı'nı reddetmesinden dolayı üzüntü duyduğunu açıkladı. 
     Referandum sonuçlarıyla ilgili açıklama yapan Fischer, AB Dışişleri Bakanlarının Pazartesi günü referandum sonrasındaki durumu görüşeceklerini söyledi. 
     Fischer, Alman hükümetinin bugün Kıbrıs'ta yapılan referandumda olumlu sonucun sadece Kuzey'den çıkabilmiş olmasından dolayı üzüntü duyduğunu, Güney'deki vatandaşların Annan Planı'nın birleşmek için sunduğu büyük fırsatı kavramamış olmalarının hayal kırıklığı yarattığını söyledi. 
     Öte yandan, Alman televizyonları Kıbrıs'ta bugün yapılan halkoylamalarına haber bültenlerinde ilk haber olarak geniş yer verdiler. 
     Alman 1. ve 2. televizyonları ARD ve ZDF ile Phoenix, N-24 ve n-tv televizyonları, AB Komisyonu'nun halkoylamalarında Rumların Annan planına ''hayır'' demelerinden büyük üzüntü duyduğunu açıkladığına işaret ettiler. 
     AB Komisyonu'nun genişlemeden sorumlu üyesi Günter Verheugen de, ARD'ye yaptığı açıklamada, Rumların tutumundan duyduğu üzüntüyü dile getirerek, ''Son günlerdeki gelişmelerden sonra Rumların kararı şaşırtıcı değil. Rumların birleşme konusunda böyle olağanüstü bir fırsatı kaçırmaları hayal kırıklığı yaratmıştır. Kıbrıslı Türklerin aldığı karar ise memnuniyet vericidir. Kıbrıslı Türklerin birleşmeyi onaylayarak Avrupa yönünde karar vermeleri takdire değer'' dedi. 
     ARD'nin verdiği haberde, Rum kesiminin eski lideri Yorgo Vasiliu'nun da, Rum kesimi liderinin halkoylamasıyla ilgili tutumunu eleştirerek, sonuçta kararı Rum halkının verdiğini, ancak Rum liderin tavrından etkilendiğini söylediği belirtildi. 
     Haberde KKTC Cumhurbaşkanı Rauf Denktaş'ın da ''hayır''ı savunarak, ''evet'' oyu verenlerin BM Genel Sekreteri Kofi Annan'ın planını iyi bilmediklerini ifade ettiğine dikkat çekildi. 
     
</TEXT>
</DOC>
