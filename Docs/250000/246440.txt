<DOC>
<DOCNO> 246440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun11.html </URL>
<DATE> 2004/06/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İsrailli ve Filistinli iki yazardan ortak kitap Gazze Acıları 
</HEADLINE>
<TEXT>

     İsrailliler ve Filistinlilerin ortak amaç için bir araya gelmeleri genelde oldukça zordur. 
     Ancak biri İsrailli, diğeri Filistinli iki yazar bu kez ortak amaç uğruna bir kitabın sayfalarında buluştular. 
     Kitabın adı Gaza Blues - Gazze Acıları, yazarları ise Samir El Yusuf ve Etgar Keret. Gazze Acıları'nın geçmişi iki yıl öncesine dayanıyor. 
     BBC'den Richard Allan Greene'in haberine göre, İkinci Filistin intifadasının en hararetli döneminde Filistinli yazar El Yusuf, arkadaşı İsrailli Keret'i arıyor ve birlikte kitap yazmayı öneriyor. 
     Keret, öneriyi hemen kabul ettiğini söylüyor ve sözlerini şöyle sürdürüyor 
     "Birşey yapmak istedim. Ancak bu gibi konularda 'birşey' genelde daha önce belki beş yüz kez yaptığınız gibi bir dilekçeye imza atmaktır. Biz ise hiç değilse bir kitapta kendi ülkemizi oluşturmak istedik." Sonuçta ortaya çıkan kitapta, İsrail'in en çok satan yazarları arasındaki Etgar Keret'in kısa öyküleri ve halen Londra'da yaşayan Samir El Yusuf'un bir romanı var. 
     Keret'in hikayelerinde bahsedilen konular İsrail-Filistin sorununa ilişkin. Örneğin, bir intihar saldırısının ardından yaşananlar ya da hiç istemeden İsrail ordusunda görev yaparken başvurulan taktikler gibi. 
     El Yusuf'un romanında ise 80'li yıllarda Lübnan'da bir mülteci kampında yaşayan uyuşturucu bağımlısı bir Filistinlinin yaşadıkları anlatılıyor. 
     Kitap şu ana kadar sadece İngilizce basıldı. 
     Samir El Yusuf, kitabın Filistin toplumunca olumlu karşılanacağı yönünde şüpheleri olduğunu söylüyor. 
     Ancak El Yusuf sözlerini şöyle bitiriyor "Ne zaman 'İsrail' ya da 'Filistin' sözlerini telaffuz edilse, akla hemen mücadele gelir. Ancak tarihte iki halk arasında işbirliği yapılan dönemler de vardır. Biz de barışçı işbirliklerine odaklanmaya başlamalıyız. Zira sadece liderlerin el sıkışmaları, hiçbir işe yaramayacak." 
     
</TEXT>
</DOC>
