<DOC>
<DOCNO> 211388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yasam/yas04.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Madenci heykelinin kömürünü çaldılar 
</HEADLINE>
<TEXT>

      MUSTAFA ÖZDEMİR, AYDIN ARSLANYILMAZ Zonguldak DHA 
   
   Zonguldak'ın Kozlu beldesinde, madenci heykelinin ayaklarının yanına dekoratif amaçlı konulan yaklaşık 50 kilo kömürün çalınması, kentte şaşkınlık yarattı. 
   Belediyenin 1998'de yaptırdığı üç metre yüksekliğindeki heykelin yanına, artık hırsızlığı önlemek için siyaha boyanmış taş konulacak. Hırsızlığı 'trajikomik' olarak nitelendiren Kozlu Belediye Başkanı Ali Bektaş, "Bu memleketteki insanların, heykelin dibindeki kömürü çalacak durumlara düşmesi içler acısı. İnsanların ihtiyacı olmasa, o kömürü oradan almazlar. Kömür, kazma sallayan madencinin kompozisyonunu tamamlamak için bir simgeydi" diye konuştu. Bektaş, çalınan gerçek kömür yerine heykelin ayaklarının dibine siyaha boyalı taş koyacaklarını belirterek, "Böylece hem doğadan, hem de hırsızdan korumuş olacağız" dedi. 
   
   
   
</TEXT>
</DOC>
