<DOC>
<DOCNO> 213709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun09.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Bakanlar Kurulu'nu kabul etti Karar öğleden sonra... 
</HEADLINE>
<TEXT>

     KKTC Başbakanı Mehmet Ali Talat, Cumhurbaşkanı Rauf Denktaş'a ''nezaket ziyaretinde'' bulunduklarını belirterek, ziyarette birçok konuyu ele aldıklarını söyledi. 
     Mehmet Ali Talat, Bakanlar Kurulu üyelerinin Denktaş'ı ziyaretinin ardından gazetecilerin sorularını yanıtladı. 
     Talat, ''Kıbrıs'la ilgili tutumun öğleden sonra belirlenmesi için ne gibi gelişmeler bekleniyor'' sorusuna, değerlendirmelerin Türkiye'de ve KKTC'de devam ettiğini ifade ederek, ''naklen yayın yapamayacaklarını'' kaydetti. 
     Mehmet Ali Talat, bir soruya karşılık, New York'a gidecek ekipte kendisinin de olacağını bildirdi. 
     Dışişleri Bakanı ve Başbakan Yardımcısı Serdar Denktaş da, Bakanlar Kurulu'nun oluşumunun ardından bir ''nezaket ve tanışma ziyareti'' yaptıklarını ifade ederek, gündemin yoğun olduğunu ve bunları da değerlendirme imkanı bulduklarını kaydetti. 
     Kıbrıs konusunun geldiği aşamayı karşılıklı değerlendirme fırsatı da bulduklarını belirten Serdar Denktaş, gazetecilerin soruları üzerine, müzakere sürecini de değerlendirdiklerini, Cumhurbaşkanlığı'nın, hükümetin ve Türkiye'nin değerlendirmelerinin devam ettiğini kaydetti. 
     ''BM Genel Sekreteri ile herhangi bir temasın olup olmadığı'' yönündeki bir soruya Serdar Denktaş, ''Şu anda daha bir şey yok. Biz kendi iç değerlendirmelerimizi yapıyoruz. Bakanlar Kurulu'nda konuyu irdelemeye devam edeceğiz, Türkiye kendi çalışmalarını yapıyor. Arkasından da bir karara varacağız'' dedi. 
     Serdar Denktaş, ''Yarın New York'a gidiliyor mu'' sorusuna karşılık ise ''Henüz belli değil. Bugün öğleden sonra inşallah belli olur'' diye konuştu. 
     Bu arada Bakanlar Kurulu üyeleri Cumhurbaşkanlığı'ndan ayrıldıktan sonra, Başbakan Talat Cumhurbaşkanı Denktaş ile bir süre baş başa görüştü. 
     Öte yandan ana muhalefet partisi Ulusal Birlik Partisi UBP Genel Başkanı Derviş Eroğlu da Cumhurbaşkanı Denktaş'ı ziyaret etti. 
     
</TEXT>
</DOC>
