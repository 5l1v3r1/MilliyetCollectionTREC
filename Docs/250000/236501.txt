<DOC>
<DOCNO> 236501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo17.html </URL>
<DATE> 2004/05/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Taffarel Galatasaray'a neşe ve tecrübe katmaya geldim... 
</HEADLINE>
<TEXT>

     Galatasaray'a kaleci antrenörü olarak geri dönen Claudio Andre Taffarel, sarı-kırmızılı takıma neşe ve tecrübe katmaya geldiğini belirtti. 
     Galatasaray Kulübü'nün resmi yayın organı Galatasaray Dergisi'nin mayıs sayısında açıklamalarda bulunan Taffarel, takım olarak kötü bir dönemden geçtiklerini vurgulayarak, şunları kaydetti 
     ''Ama ben takımların yaşadığı bu kötü dönemlere de alışkın biriyim. Buraya antrenör olarak dönmüş olsam da hala büyük bir heyecan içindeyim. Galatasaray bana teklif yaptığında, gelecek planlarımda olmamasına rağmen teklifi kabul ettim. Bana sunulan, 2 ay artı 2 yıllık sözleşme içinse zaman istedim. Bu 2 ayda kendimi denemek ve bu sürenin sonunda ailemle görüşerek, karar vermek istiyorum. Burayı o kadar seviyorum ki her gün işime biraz daha ısınıyorum. Bu da kararımda etkili olacak.'' Brezilyalı teknik adam, Galatasaray'ın kadrosunda bulunan kaleciler Mondragon, Aykut ve Kingston'ı da şöyle değerlendirdi 
     ''3'ü de kaliteli ve disiplinli çalışıyor. Mondragon çok tecrübeli ve kariyerli. Aykut ve Kingston ise yetenekli oyuncular. Aykut'ta bir kaleci için gerekli olan yetenek var. Ancak ayakla oyunu geliştirmesi lazım. Modern futbolda kalecinin topu oyuna sokması artık çok gerekli bir özellik.'' 
     
</TEXT>
</DOC>
