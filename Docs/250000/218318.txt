<DOC>
<DOCNO> 218318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo11.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de derbi heyecanı... 
</HEADLINE>
<TEXT>

     Fenerbahçe ile Galatasaray arasında 29 Şubat Pazar günü Birinci Süper Futbol Ligi maçının yapılacağı Kadıköy'de ezeli rakipler 38. kez karşı karşıya gelecek. 
     Fenerbahçe Stadı'nın yeniden hizmete girdiği 1982 yılından itibaren taraflar Kadıköy'de 20'i lig, 9'u TSYD Kupası, 5'i Türkiye Kupası, 2'si Donanma Kupası, 1'i de Mehmetçik Vakfı yararına özel maç olmak üzere 37 maç yaptı. 
     Geride kalan maçlarda sarı-lacivertliler 17, sarı-kırmızılılar ise 9 galibiyet alırken, 11 maçta da eşitliği bozamadı. 
     Kadıköy'de Fenerbahçe'nin attığı toplam 79 gole, Galatasaray 55 golle karşılık verdi. 
     
     LİG MAÇLARI 
     Ezeli rakipler arasında, yeni adıyla Fenerbahçe Şükrü Saracoğlu Stadı'nda şimdiye dek 20 lig maçı oynandı. 
     Fenerbahçe, Kadıköy'de Galatasaray'a karşı genel maçlardaki üstünlüğünü, lig maçlarına da taşıdı. 
     ''Sarı Kanaryalar'' ligde 12 maç kazanırken, ''Cim Bom'' ise rakip sahada 5 kez güldü. Ezeli rakipler ligdeki 3 maçta da berabere kalırken, sarı-lacivertliler 45, sarı-kırmızılılar 25 gol attı. 
     2 takım arasında Kadıköy'de yapılan son maç tarihi bir skorla bitmiş ve Fenerbahçe, ezeli rakibini 95 yıllık rekabetin ligdeki en farklı sonucuyla 6-0 yenmişti. 
     
     SON 10 LİG MAÇI 
     Ezeli rakiplerin Kadıköy'de yaptığı son 2 lig maçında evsahibi Fenerbahçe'nin belirgin bir üstünlüğü göze çarpıyor. 
     Sarı-lacivertliler, FB Şükrü Saracoğlu Stadı'ndaki son 10 lig randevusundan 8'ini kazanırken, 1'inde yenildi, 1'inde de berabere kaldı. Bu süre içinde toplam 29 gol atıp, kalesinde 9 gol gördü. 
     Lig maçlarında ezeli rakibine Kadıköy'de son yenilgisini 22 Aralık 1999'da alan Fenerbahçe, evindeki son 3 maçı da kazanmayı bildi. 
     
     FENERBAHÇE, HER MAÇTA GOL ATTI 
     Fenerbahçe, Galatasaray ile bu süre içinde şimdiye dek Kadıköy'de yaptığı tüm maçlarda gol attı. 
     Sarı-lacivertliler, ezeli rakiplerine geride kalan 37 maçta da Kadıköy'de en az 1 gol atarken, 3 kez 5'er, 1 kez de 6 gol kaydetti. 
     Galatasaray ise, Fenerbahçe ile rakip sahada yaptığı 37 maçın 30'unda gol attı, yalnızca 7'sinde suskun kaldı. Sarı-kırmızılı ekip, deplasmanda 3 kez 4'er gol atma başarısını gösterdi. 
     
     KADIKÖY'DE GOLSÜZ MAÇ YOK 
     2 takım arasında Kadıköy'de yapılan maçların tamamında en az 1 gol atıldı. 
     Ezeli rakipler arasında Kadıköy'de geride kalan 37 maçta da 0-0'lık sonuca rastlanmadı. 
     
</TEXT>
</DOC>
