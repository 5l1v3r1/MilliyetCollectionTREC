<DOC>
<DOCNO> 213267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun23.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro Türkiye'nin AB üyeliği, Avrupa sağını parçalıyor 
</HEADLINE>
<TEXT>

     Fransa'da yayımlanan Le Figaro gazetesinde çıkan bir haberde, ''Türkiye'nin AB üyeliğinin, Avrupa sağını parçaladığı'' yorumu yapıldı. 
     Avrupa'daki Hıristiyan Demokrat Partileri çatısı altında toplayan Avrupa Halk Partisi'nin PPE Brüksel'de yapılan kongresiyle ilgili haberde, Türkiye'nin AB üyeliğine ilişkin tartışmalara geniş yer verildi. 
     İtalyan, Portekiz, İspanyol ve Yunan parlamenterlerin Türkiye'nin üyeliğine destek verdiği hatırlatılan haberde, Almanya'daki muhafazakar partiyle birlikte, Fransa'daki sağ parti içindeki bazı milletvekillerinin, Türkiye'nin üye olmasına sıcak bakmadıkları kaydedildi. 
     Başbakan Erdoğan'ın Brüksel'e gitmesinden Alman muhafazakarların rahatsızlık duyduğunu ileri süren Le Figaro, Erdoğan'ın bu yüzden kongreye gelmekten son dakikada vazgeçtiğini iddia etti. 
     Fransız gazetesi, Erdoğan'ın ziyaretini son anda ertelemesinin, PPE içinde Türkiye'nin üyeliğine karşı devam eden görüş ayrılıklarını da açık bir biçimde gösterdiği yorumunu yaptı. 
     Haberde, görüş ayrılıkları yüzünden, Türkiye konusunun, PPE'nin Avrupa Parlamentosu seçimleri için hazırlayacağı bildiride yer almasının beklenmediği bildirildi. 
     Alman Hıristiyan Demokrat Birlik Partisi CDU-CSU lideri Angele Merkel'in, ''Türkiye, Avrupa seçimlerinin ana gündem maddesi olmasın'' şeklindeki açıklamasına yer veren Le Figaro, ''Fransız sağ parti milletvekillerinin de Ankara'nın üyeliğini çok hassas bir konu olarak değerlendirdikleri'' yorumunu yaptı. 
     Le Figaro, bir Fransız parlamenterin, ''AB anayasasıyla ilgili tartışmayı bitirmeden, Türkiye'nin AB üyeliğini şimdi tartışmaya başlarsak, referandumda 'hayır' oylarının daha çok çıkma tehlikesiyle karşı karşıya kalırız. Bu da felaket olur'' şeklindeki açıklamasına yer verdi. 
     AB Komisyonu'nun bir temsilcisinin, ''Türkiye konusu, en önemli ve en sıcak konulardan birisi'' şeklindeki açıklamasına da yer veren Le Figaro, ''Avrupa Parlamentosu seçimlerini kazanması beklenen PPE'nin, bu konuyu tartışmaya açmaya cesaret edemediği'' yorumunu yaptı. 

     
</TEXT>
</DOC>
