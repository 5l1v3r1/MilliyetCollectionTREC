<DOC>
<DOCNO> 244573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas09.html </URL>
<DATE> 2004/06/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Öğrenciler neden başarısız oluyor 
</HEADLINE>
<TEXT>

     Kocaeli'nde, liselere giriş ve öğrenci seçme sınavlarındaki başarısızlığın, öğrencilerden ve eğitim sisteminin ezberci oluşundan kaynaklandığı bildirildi. 
     Kocaeli Milli Eğitim Müdürlüğü Rehberlik Araştırma Merkezi'nce, ''Başarısızlık Nedenlerinin Tespiti ve Başarıyı Artırmanın Yolları Projesi'' kapsamında il genelindeki 106 okulda 276 idareci, 2 bin 359 öğretmen, 9 bin 319 veli ve 16 bin 199 öğrencinin katıldığı anket düzenlendi. 
     Ankete katılan okul yöneticileri ile öğretmenlerin yüzde 85.9'u başarısızlığın nedenini, öğrencilerin disiplinli ve düzenli ders çalışmamasından ve okula hazırlıksız gelmesinden kaynaklandığını belirtti. 
     Öğrenci velisiyle yapılan ankette ise katılanların yüzde 62'si, eğitim sisteminin ezberci yönünün, sınavlardaki başarısızlığı olumsuz etkilediğini belirtti. Veliler, ayrıca çocukların okulda sınavlara yeterince hazırlanmadığını ve eğitim öğretim malzemelerinin yetersiz olduğunu kaydetti. 
     Ankete katılan öğrenciler ise başarısızlığın nedenlerini kendilerine yükledi. Öğrencilerden yüzde 62.5'i, moral bozukluğundan dolayı ders çalışmadıklarını, zamanı iyi kullanamadıklarını ve sınavda heyecanlandıkları için başarılı olamadıklarını bildirdi. 
     Kitap haline getirilen araştırma sonuçlarında yönetici, öğretmen, veli ve öğrencilere öneriler de anlatılıyor. 
     Yöneticilerin, ilköğretim ve lise müfredatının, öğrencinin düzeyinin üzerinde olmaması konusunda gerekli önlemleri alması öneriliyor. 
     
     ÖĞRETMENE ÖNERİLER 

     Kitapta öğretmene öneriler de şöyle sıralanıyor 
     ''Sorumluluk üstlenmeyen öğrenciler için öğrenmeyi kolaylaştırıcı ve özendirici bir ortam yaratmak. Öğrencinin yanlışlarını, eksikliklerini yakalamak değil, doğrularını bularak öz güvenini ve motivasyonunu yükseltmek. Öğretmen merkezli-otoriter veya öğrenci merkezli-aşırı hoşgörülü, disiplinsiz bir uygulama yerine demokratik, çözümün gerektirdiği sorumluluğu paylaşan, işbirliği yapan, açık fikirli, destekleyici bir sınıf ortamı yaratmak. 
     Sorumluluk üstlenmeyen veli için, sık sık sınıf toplantıları düzenleyerek veli katılımını sağlamak, sınıf sorunlarını tartışmak ve yardımlarını istemek.'' 
     
     VELİYE ÖNERİLER 

     ''Çocuğun üst eğitim kurumları ve meslekler konusunda araştırma yapmasına yardımcı olmak, tanıdıklarından yararlanarak gerekli kaynak ve kişilere ulaşımı sağlamak. Çocuğun gelişimi konusunda okulla işbirliği içinde olmak. Çocuğun sorunları ve çıkmazları konusunda gerekli birimlere tam ve doğru bilgi vermek. Öğretmeni çocuğun yanında kötülememek, okuldaki mevcut kuralların uyumunda yapıcı bir rol üstlenmek.'' 
     
     ÖĞRENCİYE ÖNERİLER 

     ''Başarısızlıkları tüm kişiliğe ve geleceğe mal etmemek. Kendine güvenmek, kötümser olmamak ve öz disiplini geliştirmek. Günlük zaman çizelgesi hazırlamak ve uygun davranmak. Zamanı çalan, kötü kullanmaya neden olan telefon, televizyon, bilgisayar, arkadaşlar, dalgınlık, hayaller, boş konuşmalar, gereksiz ve önceliği olmayan işler gibi faktörleri kontrol altına almak. 
     Eksik olan bilgiler için öğretmen ve arkadaşlarından yardım istemek. Derse katılmak, soru sormak. Ders dinleme, derse hazırlıklı gelme, not tutma alışkanlıklarını geliştirmek.'' 

     
</TEXT>
</DOC>
