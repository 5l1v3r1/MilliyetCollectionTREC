<DOC>
<DOCNO> 209405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yasam/yas05.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba değil duvar patladı 
</HEADLINE>
<TEXT>

      MUTLU BOZDAĞ İstanbul 
   
   Nişantaşı Sezai Selek Sokak'ta bulunan sekiz katlı bir binanın yaklaşık 4.5 metre yüksekliğinde ve 18 metre uzunluğundaki istinat duvarı, dün sabaha karşı saat 03.30 sıralarında büyük bir gürültüyle çöktü. Çöken duvarın parçaları, bitişikteki otoparkta bulunan 11 otomobili hurdaya çevirirken, korkunç gürültüyle sokağa fırlayan mahalle sakinleri, bomba zannıyla durumu polise bildirdi. Birbiri ardına gelen ihbar telefonları üzerine olay yerine gelen ekipler, çöken duvarla karşılaştı. Uzman ekipler ve itfaiye erlerinin yaptığı incelemede, duvarın herhangi bir patlama sonucu değil, kendiliğinden çöktüğü belirlendi. Mahalle sakinlerinden sigorta eksperi Hayri Savaşır, olayı şöyle anlattı "Büyük bir gürültü duyduk. Bomba patladı zannettim. Pencereden duvarın çöktüğünü gördüm. İki otomobilim de duvarın altında kaldı." 
   
   
   
</TEXT>
</DOC>
