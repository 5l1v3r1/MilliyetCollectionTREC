<DOC>
<DOCNO> 249719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur09.html </URL>
<DATE> 2004/06/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Antalya turist sayısında 2 milyonu aştı .. 
</HEADLINE>
<TEXT>

     Antalya'ya havayoluyla gelen turist sayısı 2 milyonu aştı. 
     Antalya Kültür ve Turizm Müdürlüğü'nden alınan bilgiye göre, Antalya Havalimanı Dış Hatlar Terminali'ne, dün havayoluyla 32 bin 4 turist giriş yaptı. 1-20 Haziran tarihlerinde Antalya'ya gelen turist sayısı 469 bin 896 olurken, 1 Ocak-20 Haziran döneminde bölgeye gelen turist sayısı 2 milyon 71 bin 468'e ulaştı. 
     Turist sayısında sürekli kendi rekorunu kıran Antalya'ya, Haziran ayında gelen turist sayısı, geçen yılın aynı dönemine göre yüzde 28, yıllık oranda ise yüzde 57 artış gösterdi. 
     Geçen yıl 1 Ocak-20 Haziran tarihleri arasında Antalya'yı 1 milyon 322 bin 422, 2002 yılında da 1 milyon 605 bin 540 turist ziyaret etmişti. 
     Turizm sektörü temsilcileri, okulların tatil olmasıyla iç turizmin daha da hareketleneceğini, dış turizmde ise bu yıl için belirlenen 6 milyon hedefinin çok üzerine çıkılacağını bildirdiler. 
     
</TEXT>
</DOC>
