<DOC>
<DOCNO> 246295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur11.html </URL>
<DATE> 2004/06/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Karnından 10 kilo ağırlığında tümör çıktı 
</HEADLINE>
<TEXT>

     Muş'un Malazgirt İlçesi'nde, 75 yaşındaki kadının karnından 10 kilogram ağırlığındaki tümör, başarılı operasyonla alındı. 
     AA muhabirinin aldığı bilgiye göre, Malazgirt'te ikamet eden Suzan Özdaşçı'nın 15 yıl önce karnında oluşan ve her yıl biraz daha büyüyen kist, ihmal ve imkansızlıklar nedeniyle 10 kilogram ağırlığında tümöre dönüştü. 
     Bu süre içinde imkansızlıklar nedeniyle yeterli tedaviyi yaptırmadığını söyleyen yaşlı kadın, son olarak gittiği Malazgirt Devlet Hastanesi'nde, karnındaki tümörün 10 kilogram ağırlığına kadar ulaştığını öğrendi. 
     Hastanede yapılan incelemelerin ardından Erzurum'a sevkedilen Özdaşçı ise yine imkansızlıklar nedeniyle bunu gerçekleştiremedi. 
     
     ''GÖZÜMÜZÜ KARARTTIK'' 

     Malazgirt Devlet Hastanesi Genel Cerrah Uzmanı Dr. Şeref Dokçu, AA muhabirine yaptığı açıklamada, Özdaşçı'yı ilk olarak kendisinin muayene ettiğini belirtti. 
     Karnında büyük bir tümörün olduğunu anladıktan sonra hastayı Erzurum'a sevketmek zorunda olduklarını belirten Dokçu, ''Böyle bir ameliyatı burada yapamayacağımızı düşündüğümüz için hastaya Erzurum'a gitmesi gerektiğini söyledik'' dedi. 
     Ancak hastanın Erzurum'a gidemediğini öğrenen Dokçu, şöyle devam etti 
     ''Yeşil kartı bile yoktu. Bizlerin desteği ile çıkarıldı. Ancak bu kez de hasta, Erzurum'a gidecek yeterli imkanı olmadığını söyledi. Bir an önce ameliyat olması gerekiyordu. Biz de gözümüzü karartmak zorunda kaldık'' dedi. 
     Dokçu, Malazgirt Devlet Hastanesi'nin ameliyathanesinde böyle bir operasyonun yapılabilmesi için teknik imkanların yeterli olmadığını söyledi. Dokçu, ancak zaman kaybetmemek için hastayı ameliyat etmeye karar verdiklerini söyledi. 
     Uzun geçen ameliyatın ardından, tümörün başarıyla çıkarıldığını belirten Dokçu, hastanın durumunun iyi olduğunu, böyle bir ameliyatı bu imkansızlıklar içinde gerçekleştirmenin mutluluğunu yaşadıklarını ifade etti. 

     
</TEXT>
</DOC>
