<DOC>
<DOCNO> 243540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko13.html </URL>
<DATE> 2004/05/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mermer fabrikaları yurtdışından gelen yoğun talebe yetişemiyor... 
</HEADLINE>
<TEXT>

     ABD, İtalya ve İspanya'dan gelen yoğun talep nedeniyle çok sayıda mermer işleme fabrikası kapasite artırımına giderken, bazıları bu yıl için müşterilerini geri çevirmeye başladı. 
     Üretimde ve dış pazara ürün satışında rekora koşan mermercilik sektöründe geçen yıl yapılan 431 milyon dolarlık ihracatın bu yıl 750 milyon dolara ulaşması bekleniyor. 
     Endüstriyel minerallerde dünya rezervlerinin yüzde 2.5'ine sahip Türkiye'de, mermer açısından da önemli rezervler bulunuyor. 
     Son yıllarda ev ve işyerlerinde traverten, granit, beyaz mermer kulanımının arttığı ABD, İtalya ve İspanya'dan gelen talepler ihracatın adeta patlamasına yol açarken, 2002 yılında 303 milyon dolarlık ihracat yapan Türk mermer sektörü, geçen yıl rekor kırarak ihracatını 431 milyon dolara çıkardı. 
     Geçen yıl başlayan talebin bu yıla da taşması, başta Burdur, Denizli ve Afyon'daki firmalar olmak üzere ülke genelinde 450 fabrikanın ürün yetiştirememesi, Konya'da kurulu mermer fabrikalarının da ihracatında önemli artışa yol açtı. 
     Bu yıl için makine ve işçi takviyesi yapıp, vardiya usulü çalışarak kapasitelerini önemli ölçüde artıran çok sayıda firma, yüzde 100 kapasite ile çalışmalarına karşın bu yıl bazı müşterilerini zorunlu olarak geri çeviriyor. 
     Konya'da kurulu Atamer Granit ve Mermer A.Ş. Genel Müdürü Ali Rıza Kapçı, geçen yıl ayda 5 bin metrekare istenilen ebatta traverten işlediklerini söyledi. 
     Denizli, Afyon ve Burdur'a sipariş veremeyen yabancı müşterinin Konya'ya yönelmesiyle kapasitelerini ayda 10 bin metrekareye çıkardıklarını vurgulayan Kapçı, gelen siparişler için en az 2,5 ay gün verdiklerini kaydetti. 
     
     BU YIL 750 MİLYON DOLARLIK İHRACAT BEKLENİYOR 
     10 yıllık bir firma olarak ilk kez bu kadar yoğun çalıştıklarını ifade eden Kapçı, ''İnanılmaz bir talep var. Sektörün geçen yıl ve bu yıl yüzü gülmeye başladı. Mermer sektörü geçen yıl rekor kırdı ama bu yıl daha fazla ihracat olması bekleniyor. 2004 yılı sonunda ihracatın 750 milyon dolara ulaşacağı tahmin ediliyor. Bu rakamı mermer sektörü hiç görmedi. Yine bir rekora koşuyoruz'' dedi. 
     Belmar Madencilik İnşaat Mobilya İç ve Dış Ticaret Limited Şirketi sahibi Muhittin Pekşan ise, sadece ABD'ye yönelik üretim yaptıklarını söyledi. 
     Geçen yıl ayda 9 bin metrekare traverten ürettiklerini ifade eden Pekşan, bu yıl ise yeni makine ve ek vardiyalarla üretimlerini ayda 25 bin metrekareye çıkardıklarını bildirdi. 
     Pekşan, geçen yıl başlayan mermer ve traverten talebinin bu yıl da devam ettiğini dile getirerek, ''Türk mermer sektörü ürün yetiştiremiyor. Bu yıl için gerekli siparişleri ve paramızı aldık. Gelen müşteriyi kapasitemiz yeterli olmadığı için geri çeviriyoruz. Ülke genelinde bizim gibi müşterisini geri çeviren firma çok fazla'' diye konuştu. 
     
</TEXT>
</DOC>
