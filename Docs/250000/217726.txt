<DOC>
<DOCNO> 217726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko32.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Enflasyon 2005'te kalıcı olarak tek haneye düşecek 
</HEADLINE>
<TEXT>

     Merkez Bankası Başkanı Süreyya Serdengeçti, reel faizlerin aşağı inmesi için ekonominin bütününe güven verilmesi gerektiğini söyleyerek, ''Bunun başka bir yolu yoktur'' dedi. 
     Serdengeçti, Ankara Sanayi Odası'nın ASO Aylık Meclisi Toplantısı'nda yaptığı konuşmada, Türkiye ekonomisinde yaşanan gelişmeleri değerlendirdi. 
     Kanun uyarınca Merkez Bankası'nın bağımsız hale geldiğini ve 2001 Kasım tarihinden bu yana kamuya kredi açılmadığını anlatan Serdengeçti, bu durumun enflasyonun düşmesine olumlu katkıda bulunduğunu söyledi. 
     Enflasyonda yaşanan düşüşte sonuç almaya başladıklarını belirten Serdengeçti, enflasyonda düşüşü sadece kurda yaşanan gerilemeye bağlamanın yanlış olduğunu bildirdi. Serdengeçti, ''Türk Lirası'nın geçmişte de reel olarak değer kazandığı dönemler görülmekle beraber enflasyon hiçbir zaman o dönemlerde bugünkü kadar düşmedi'' dedi. 
     ''Sadece kurla enflasyon düşseydi yıllar evvel Merkez Bankası kuru kullanarak enflasyonu halleder işin içinden çıkardı'' diyen Serdengeçti, enflasyonda yaşanan düşüşte sıkı maliye ve para politikaları, piyasalarda göreceli istikrar, olumlu bekleyişler ve güven, hedefle uyumlu fiyatlandırma politikalarının, gelişen verimlilik artışı, tüketici ve üretici davranışlarında değişen davranış ve gelişen rekabet ortamının yardımcı olduğunu bildirdi. 
     
     ''GÜLÜMSEME YARATTI'' 
     Enflasyonda yaşanan gerilemeyi dış konjonktürde yaşananlara bağlama düşüncelerinin kendilerinde ''gülümseme'' yarattığını ifade eden Serdengeçti, konuşmasına şöyle devam etti 
     ''Euro, ABD Doları'na karşı yükseldi. Bunun tabii ki yardımı oldu. Çünkü bizim ihracatımızın büyük bölümü Avrupa Birliği ülkelerinedir. İhracat kalemlerinin, görünmeyen kalemlerin büyük bölümü yine eurodur. Giderek bu yükselmektedir. Maliyetler daha çok dolar cinsindedir. Bunun yardımı oldu. Bununla beraber hala bugün ortaya çıkmamış olan Avrupa ekonomisinde düzelme bırakın pozitif olmayı negatif faktör olarak karşımızda durmaktadır. Avrupa ekonomisinde daha evvel bir düzelme görseydik çok daha büyük faydasını görürdük.'' 
     
     ''TEK HANELİ ENFLASYON'' 
     Enflasyonda tek haneli rakamlara 2004 yılında görülebileceğini ancak bunun kalıcı bir şekilde 2005'de olacağını belirten Serdengeçti, ''Olumlu bir senaryo altında Nisan'da ve Mayıs'ta tek haneli enflasyonu görsek dahi kalıcı olarak yüzde 10'un altına düşmesi 2005 yılında olacak'' dedi. 
     Enflasyon hedefinin olması gerektiği gibi kuvvetli bir çapa haline geldiğini kaydeden Serdengeçti, katiyen bir rehavete kapılınmaması gerektiğini, bir başarı hikayesinin olması ile birlikte olayın bitmediğini vurgulayan Serdengeçti, daha gidilecek yolun olduğunu ifade etti. 
     Daha sonra Serdengeçti enflasyonun düşüşü önündeki riskler hakkında bilgi verdi. Seçimlerin kamu maliyesi disiplinini bozmaması gerektiğini belirten Serdengeçti, kamu fiyatlarının hedeflenen enflasyon oranında artırılması gerektiğini söyledi. 
     
     KISA VADELİ FAİZLER 
     Kısa vadeli faizlerin sadece enflasyon hedefine ve tahminine göre yapıldığını anlatan Serdengeçti, burada ekonominin tamamının önemli olduğunu belirtti. 
     Merkez Bankası'nın kısa vadeli faizlerinin yüksek olmasının Hazine faizlerinin yüksek olmasını getirdiği yolunda bazı iddiaları hatırlatan Serdengeçti, bunun doğru olmadığını belirterek ''Maalesef henüz orada değiliz'' dedi. 
     Serdengeçti, reel faizlerin aşağı inmesi için ekonominin bütününe güven verilmesi gerektiğini söyleyerek, ''Bunun başka bir yolu yoktur'' diye konuştu. 
     
     DÖVİZ KURU 
     Serdengeçti, Merkez Bankası'nın döviz kurunu düşük tutması gibi bir politikasının olmadığını vurguladı. Kur istikrarının kısa vadede suni müdahaleler ile sağlamanın pek mümkün olmadığını anlatan Serdengeçti, kurda istikrarın makro ekonomik temellerin kuvvetlenmesi, ekonomideki kırılganlıkların azalması ile sağlanacağını belirtti. 
     Serdengeçti, geçen Nisan ayından beri Türk Lirası'nda görülen değer kazanmanın aslında bir sonuç olduğunu, beklenen bir sürecin sonucu olarak ortaya çıktığını bildirdi. 
     Merkez Bankası'nın 2003 yılının ikinci yarısında piyasadan 10 milyar dolar, 2004 yılının başından bu yana yaklaşık 2 milyar dolar para aldığını hatırlatan Serdengeçti, 14 aydır piyasaya döviz satmadığına dikkat çekti. 
     Türkiye'nin dünya rekabet sıralamasında 2003 yılında 69. sıradan 65. sıraya çıktığını anlatan Serdengeçti, aynı dönemde Türk Lirası'nın değer kazandığını bildirdi. 
     Serdengeçti, Türkiye'nin rekabet sıralamasında görülen yükselmenin makro ekonomik istikrarda mesafe alınarak sağlandığını kaydetti. 
     
</TEXT>
</DOC>
