<DOC>
<DOCNO> 218354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo47.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Buruk'a alkış Sağ elinde kırık var... 
</HEADLINE>
<TEXT>

     Serie A takımlarından FC İnter'de top koşturan milli futbolcu Okan Buruk'un sağ elinde ufak bir kırık bulunduğu, ancak bunun antrenmanlar için bir engel oluşturmadığı öğrenildi. 
     Kırığın, dün gece FC İnter'in deplasmanda Sochaux'la 2-2 beraberlikle sonuçlanan UEFA Kupası karşılaşması sırasında rakip oyunculardan birinin Okan'ın eline basmasıyla oluştuğu belirtildi. 
     Bugün yapılan sağlık kontrolü sırasında, Okan'ın sağ elinin parmakları ile bileği arasındaki metakars olarak adlandırılan bölgede burkulmadan kaynaklanan minik bir kırık bulunduğu saptandı. 
     Okan Buruk, ''Sağ elimde parmaklar ile bilek arasındaki bölgede minik bir kırık olduğu doğru. Ama antrenmanlara katılmama veya oynamama engel teşkil edecek bir sorun değil. Nitekim bugün öğle saatlerindeki antrenmana da katıldım'' dedi. 
     
     İTALYAN BASININDA OKAN 

     Sochaux'la oynanan UEFA Kupası maçı sonrasında İtalyan basınındaki değerlendirmelerde en kötü notu Kaleci Toldo aldı. Tuttosport gazetesi, ''İnter'in bayramını Toldo bozdu'' diye başlık attı. 
     Corriere dello Sport ve La Gazzetta dello Sport, karşılaşmanın son 32 dakikasında oynayan Okan Buruk'a 6 verdiler. Corriere dello Sport, ''Okan, kendisine şans tanınan o kısa zaman dilimini gayet iyi kullandı. Elinde acı olmasına rağmen mücadelesini sürdü, takıma lazım olan bir oyuncu'' diye yazdı. 
     La Gazzetta ise Okan'ın performansını, ''Orta alanda bir hayli yoruldu. İkinci yarının başlamasının üzerinden yarım saat geçtiği sırada kaleye doğru şut çekmeyi yeğlemesi, fazlasıyla cömert bir oyuncu olduğunun göstergesi'' diye yorumladı. 
     Tuttosport ise orta alanı güçlendiren bir eleman olarak nitelediği Okan'ın, o pozisyonda kaleye şut çekerek gol atmayı denemesinin daha isabetli olacağını savundu. 
     
</TEXT>
</DOC>
