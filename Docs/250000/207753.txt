<DOC>
<DOCNO> 207753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur01.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Burçin Bircan'ın ölümü... Prof. Dr. Tosun iddiaları yanıtladı... 
</HEADLINE>
<TEXT>

     Bakırköy Prof. Dr. Mazhar Osman Ruh Sağlığı ve Sinir Hastalıkları Eğitim ve Araştırma Hastanesi Başhekimi Prof. Dr. Musa Tosun, Burçin Bircan ile ilgili yayınlanan haberlerin gerçeği yansıtmadığını bildirdi. 
     Prof. Dr. Tosun, yaptığı yazılı açıklamada, Burçin Bircan'ın ölümüyle ilgili ''AMATEM'e Almadılar Öldü'' ve ''Paraları Yok Diye Almadılar'' gibi başlıklarla yayınlanan haberler üzerine bazı konuların açıklanmasının zaruri olduğunu belirtti. 
     Hastaneleri bünyesindeki AMATEM Kliniği'nin başvurulardaki yoğunluk ve yatak sayısının sabit olması nedeniyle randevu usulü çalıştığını kaydeden Prof. Dr. Tosun, Burçin Bircan'ın da 10 Temmuz 2001 tarihinde ilk kez yaptığı başvurunun ardından herhangi bir muayene ve tedavi isteğinde bulunmadığını bildirdi. 
     Prof. Dr. Tosun, şunları kaydetti 
     ''Ancak Burçin Bircan, 9 Aralık 2003 tarihinde ikinci kez başvurup damar yolu ile eroin kullandığını belirtmiştir. Yapılan değerlendirmeler sonucunda psikiyatrik muayenesi yapılıp, ayaktan takip ve tedavi altına alınmış, reçetesi yazılmış, kontrol muayenesine çağrılmış ve 13 Ocak 2004 tarihine yatış randevusu verilmiştir. Kayıtlarımızdan, kontrol muayenelerine gelmediği anlaşılmaktadır. Ayrıca 'parası olmadığı için yatırılmadı' iddiası da gerçeği yansıtmamaktadır.'' Tedavisine başlanan hastaların sosyal güvencesi olması durumunda kendilerinden herhangi bir ücret alınmadığını belirten Prof. Dr. Tosun, bunun dışında olup ekonomik durumları iyi olanların ücretlerini ödediklerini ifade etti. 
     Prof. Dr. Tosun, açıklamasında ayrıca, ''Hiçbir sosyal güvencesi olmayıp, hastane ücretini ödeyemeyecek durumda olanlar sosyal yardımlaşma ve dayanışma vakıflarından yardım alınmak üzere yönlendirilmektedir. Kurumumuzda, Sosyal Hizmetler Departmanı da bu konuda başvuran hastalara yardımcı olmaktadır'' ifadesini kullandı. 
     
</TEXT>
</DOC>
