<DOC>
<DOCNO> 223925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/siyaset/siy05.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiler Meclis'i taşladı 
</HEADLINE>
<TEXT>

      SEFA KARAHASAN Lefkoşa 

   
   KKTC'de eski hükümet döneminde, 14 Aralık seçimleri öncesi işe alınan 1660 kişinin 700'ü, yeni hükümetçe "istihdamların yasadışı olduğu" gerekçesiyle işten çıkarıldı. Olayı protesto eden Kamu - İş'e bağlı yaklaşık 500 işçi de dün Lefkoşa'da Cumhuriyet Meclisi'ni taşladı ve polisle çatıştı. Çoğu işini kaybeden işçilerden oluşan grup, Meclis'in ardından KKTC Cumhurbaşkanlığı Sarayı'na yürüdü. İşçilere seslenen Cumhurbaşkanı Rauf Denktaş, "Annan Planı değişmezse sizin on misliniz insan işsiz kalacak" dedi. UBP Genel Başkanı Derviş Eroğlu'nun destek verdiği eylem esnasında, "Hükümet istifa", "Serdar Denktaş bizi sattın" sloganları atan işçiler, CTP Milletvekili Kadri Fellahoğlu'nun, "kendilerine el hareketi yaptığı" iddiasıyla Meclis'e yürümek istedi. Ancak polis barikatıyla karşılaşan eylemciler, Cumhuriyet Meclisi'ne taş atıp bazı camları kırdı. Fellahoğlu da işçilere el hareketi yaptığı iddialarını reddetti. 
   
   
   
</TEXT>
</DOC>
