<DOC>
<DOCNO> 210477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur23.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlardan gelen kar, Trakya'da yaşamı felç etti... 
</HEADLINE>
<TEXT>

     Balkanlardan gelen soğuk ve yağışlı hava, yaşamı olumsuz etkiliyor. 
     Hava sıcaklığı bölge genelinde 8-10 derece azalırken, dün akşam saatlerinden itibaren devam eden kar yağışı ve buzlanma nedeniyle çok sayıda ilçe, belde ve köy yolu ulaşıma kapandı. 
     Edirne'de kuvvetli rüzgar nedeniyle elektrik tellerinin kopması nedeniyle kent merkezi, ilçe ve köylerde elektrik kesintileri meydana geldi. 
     Edirne merkezde lokal kesintiler yaşanırken, merkeze bağlı 17 köy, Lalapaşa İlçesi'ne bağlı 13 köy, Havsa İlçesi'ne bağlı 10 köy, Uzunköprü İlçesi'ne bağlı 45 köy, İpsala, Enez ve Keşan'ın merkezi ile toplam 82 köye elektrik verilemiyor. 
     Kar kalınlığının 2 santimetre, hava sıcaklığının eksi 4 derece olduğu Edirne'de buzlanma nedeniyle çok sayıda maddi hasarlı trafik kazası meydana geldi. 
     Keşan-Uzunköprü yolu ulaşıma kapanırken, İpsala İlçesi ile karayolu ulaşımı kesildi. Edirne il genelindeki 248 köy yolu ise buzlanma ve tipi nedeniyle ulaşıma kapandı. 
     Yetkililer, Edirne Tem otoyolu, E-80 karayolu ve Kırklareli yolunda zincirsiz araçların seyretmesine izin verilmediğini bildirdiler. 
     Öte yandan, Kapıkule Sınır Kapısı ile diğer yerlerde karayolları ekipleri çalışmalarını sürdürüyor. 
     
     KIRKLARELİ 

     Yoğun tipi ve buzlanma nedeniyle karayolları ekiplerinin güçlükle çalışmalarını sürdürdüğü Kırklareli'nde fırtınanın saatteki hızı 80 kilometreyi buluyor. 
     Kent merkezinde hava sıcaklığı eksi 2 derece ölçüldü. 
     Kırklareli Merkez ve ilçelere bağlı 100 köyde toplam 6 kilometre karayolu ulaşıma kapalı bulunuyor. 
     Mayadağı'nda bulunan Hava Lojistik Komutanlığı yolunun da kapalı bulunduğu belirtilirken, kaymakamların talepleri üzerine Kofcaz ve Vize ilçelerine Kırklareli Valiliği'nce acil kar mücadele ekipleri gönderildi. 
     Fırtına ve kar yağışı dolayısıyla Kofcaz, Pehlivanköy, Pınarhisar Vize, Babaeski, Alpullu, Büyük Mandıra, Demirköy ve merkez ilçeler ile bu ilçelere bağlı toplam 7 belde, 138 köye elektrik verilemiyor. 
     
     TEKİRDAĞ 

     Fırtına, Tekirdağ'da da yaşamı olumsuz etkiliyor. 
     Malkara İlçesi'nde 70 köy ve 3 belde ile ulaşım sağlanamazken, ilçede kar kalınlığının 37 santimetreye ulaştığı bildirildi. 
     Tekirdağ'ın Şarköy İlçesi'nde kar kalınlığı 40 santimetreye ulaştı. Şarköy ile İstanbul, Edirne, Çanakkale, Tekirdağ, Keşan ve Malkara arasında ulaşım sağlanamıyor. Öte yandan, Şarköy-Edirne ve Şarköy-İstanbul otobüs seferleri de kötü hava şartları nedeniyle iptal edildi. 
     
     KÖTÜ HAVA DENİZ ULAŞIMINI DA ETKİLEDİ 

     Marmara Denizi'nde bulunan ve boğazları kullanmak isteyen yerli ve yabancı 40 şilep ve tanker, kötü hava şartları nedeniyle gece Şarköy açıklarında demirledi. 
     Saatteki hızı 80 kilometreyi bulan fırtına ve 3 metreye ulaşan dalgalar, gemi personellerinin karaya çıkmasına olanak vermedi. Sabah 30 şilep ve tanker hareket ederken, 10 şilep ve tanker halen Şarköy'de demirli bulunuyor. 
     
     EĞİTİME KAR ENGELİ 

     Bu arada, Edirne merkez ve ilçelerinde eğitim öğretime 2 gün ara verildi. Tekirdağ'ın Çorlu, Marmara Ereğlisi ve merkez ilçeleri dışındaki okullar ile Kırklareli ve ilçelerindeki okullar iki gün, Tekirdağ'ın Malkara İlçesi'nde ise eğitim öğretime bir gün ara verildi. 
     
</TEXT>
</DOC>
