<DOC>
<DOCNO> 211578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/guncel/gun05.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dijital Kuran'da abdest tartışması 
</HEADLINE>
<TEXT>

   Selçuk Üniversitesi İlahiyat Fakültesi'nden Prof. Dr. Çeker, Konya'da satışa sunulan 'Hatimmatik'in abdestsiz okunabileceğini belirtirken, Diyanet bu görüşe karşı çıktı... 
      KEREM PULGAT Konya DHA 
   
   Kuranıkerim'in tamamını hem sesli olarak okuyan hem de İngilizce ve Fransızca altyazılı olarak görüntüleyen "Hatimmatik"in abdestsiz okunup okunamayacağı tartışmaya neden oldu. 
   Konya'daki Mevlana Hac Malzemeleri A.Ş'de "Hatimmatik" adıyla 180 milyon liradan satışa sunulan dijital Kuran'ın hafızasında, orijinal Kuran'da bulunan 114 sure ve 6666 ayetin tamamı bulunuyor. 
   
   Büyük ilgi var 
   Daha çok hatim amacıyla kullanılan ve daha çok toplu olarak hatim indiren kadınların büyük ilgi gösterdiği dijital Kuran'ın abdestsiz okunup okunamayacağı tartışmasını da beraberinde getirdi. 
   Selçuk Üniversitesi İlahiyat Fakültesi öğretim üyesi Prof. Dr. Orhan Çeker, cihazdaki yazıların sadece bir yansıma olduğunu ve abdestsiz okunabileceğini söyledi. 
   
   'Kesinlikle okunamaz' 
   Bu görüşe karşı çıkan ve dijital Kuran'ın yansıma da olsa kutsiyet taşıdığını vurgulayan Diyanet İşleri Başkanlığı Din İşleri Yüksek Kurulu'nun yaptığı açıklamada şu ifadeler yer aldı 
   "Ne olursa olsun, yazılar kutsaldır. Kesinlikle abdestsiz taşınmaz, okunmaz, uluorta yerlere konulmaz, gizli ve ulaşılamayacak yerlerde muhafaza edilmesi gerekmektedir." 
   
   
</TEXT>
</DOC>
