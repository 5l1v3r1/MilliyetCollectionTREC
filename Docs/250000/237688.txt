<DOC>
<DOCNO> 237688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/siyaset/siy07.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarıya rektör katkısı iddiası 
</HEADLINE>
<TEXT>


ANKARA Milliyet 


Yeni YÖK yasa tasarısının hazırlanmasında iki rektörün katkıda bulunduğu iddiası ortalığı karıştırdı. İddiaya göre, 11 maddelik tasarı Milli Eğitim Bakanlığı bürokratlarınca yazıldı. Tasarıya son şekli verilirken, Gazi Üniversitesi Rektörü Prof. Dr. Rıza Ayhan ile Kocaeli Üniversitesi Rektörü Prof. Dr. Baki Komsuoğlu "imam hatip liselerinin önünü açan" tasarının yazımı aşamasında Başbakanlık'a geldi ve katkıda bulundu. Rektörler, Üniversitelerarası Kurul Başkanı Prof. Ayhan Alkış'a da bilgi verdi. Başbakan Erdoğan'ın da, cuma günü görüştüğü Alkış ve 7 rektöre, incelemeleri için tasarıyı vermek istedi. Teklifi 'sorumluluk alamayız' diyerek kabul etmeyen rektörler, görüşmede "Hükümetin öngördüğü yükseköğretime giriş sistemini rektörlere kabul ettireceğiz" sözü de verdi. İddiaları reddeden Alkış, "Rektörlerin tasarıya katkıda bulunması söz konusu değil. İddialar mantık dışı. Bu söylentiler hükümet çevrelerince yayılıyor" dedi. 

'Kılavuz'da top YÖK'te 

Yükseköğretime giriş sınavını yeniden düzenleyen yasa tasarısı nedeniyle 2004 - ÖSYS Öğrenci Seçme ve Yerleştirme Sınavı Yükseköğretim Programları ve Kontenjanları Kılavuzu'nun basılıp basılmayacağına Yükseköğretim Kurulu yarınki toplantısında karar verecek. Adayların, tercih formlarını 2004 - ÖSYS Kılavuzu'ndaki açıklamalara göre dolduracaklarını ifade eden ÖSYM yetkilileri, Tercih Formunu'nun 26 Temmuz - 4 Ağustos arasında verileceğini söyledi. Yetkililer, "program ve kontenjan kılavuzu"nun basımına az bir süre kaldığını dile getirirken, ÖSS başvuru kılavuzunun kapağındaki şu ifadeye dikkati çekti "Dikkat Bu kılavuzda yer alan kurallar kılavuzun yayım tarihinden sonra yürürlüğe girebilecek yasama, yürütme ve yargı organlarıyla Yükseköğretim Kurulu kararları gerekli kıldığı takdirde değiştirilebilir. Böyle durumlarda izlenecek yol ÖSYM tarafından belirlenir." 




</TEXT>
</DOC>
