<DOC>
<DOCNO> 218407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/ekonomi/eko04.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, Lufthansa ile 1 milyar dolarlık yatırıma giriyor 
</HEADLINE>
<TEXT>

   Almanya Başbakanı Schröder'in Türkiye'ye yaptığı ziyaret sırasında ele alınan proje ile THY ve Lufthansa 1 milyar dolara ortak uçak bakım şirketi kuracak 
      KADİFE ŞAHİN 
   
   Türk Hava Yolları THY ve Alman hava yolu şirketi Lufthansa Türkiye'de gerçekleştirilecek 1 milyar dolarlık bir yatırım için ortak şirket kuruyor. 
   Almanya Başbakanı Gerhard Schröder'in hafta başında Türkiye'ye yaptığı ziyarette ele alındığı belirtilen proje için Lufthansa'nın 800 milyon dolar, Türk Hava Yolları'nın ise 200 milyon dolarlık bir yatırım yapacağı belirtiliyor. 
   Ulaştırma Bakanlığı'nın projeyi onayladığını belirten kaynaklar, yatırım için Sabiha Gökçen Havaalanı'ndan 800 dönümlük bir arazinin alınacağını bildirdi. 
   Sabiha Gökçen Havaalanı'nın yüzde 93'ünün Savunma Sanayi Müsteşarlığı'na bağlı olan bir anonim şirkete ait olması nedeniyle projenin Genel Kurmay'ın onayında olduğunu belirtiliyor. 
   Sabiha Gökçen'den alınacak arazide hangar ve uçak bakım tesisleri kurulacak. 
   Şirketin işletim hakları Türk Hava Yolları ve Lufthansa tarafından yüzde 50 - 50 olarak kullanılacak. 
   
   Bölgeye hizmet verecek 
   Türk ve Alman ortaklı şirketin sadece Lufthansa'nın bakım hizmetlerini değil bölgedeki diğer hava yollarına da hizmet vereceğini belirten yetkililer, proje ile büyük bir istihdam yaratılacağını belirtti. Beş yıllık bir sürede aşama aşama tamanlanacağı ifade edilen projede eğitim tesisleri de yer alacak. 
   
   
   
   
</TEXT>
</DOC>
