<DOC>
<DOCNO> 233524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy08.html </URL>
<DATE> 2004/04/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Basesgioglu SSK primi alt sınırı ile asgari ücreti eşitlemek istiyoruz 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Temmuz ayında SSK primine esas kazancın alt sınırı ile asgari ücreti eşitlemek istediklerini belirterek, bunu yaparken de ileride emekli maaşlarında herhangi bir aksamanın olmaması için önlem alınması gerektiğini bildirdi. 
     Türkiye Çimse-iş ile Çimento Müstahsilleri İşverenleri Sendikası arasında 4 bin işçi adına bağıtlanan toplu iş sözleşmesi imza törenine katılan Başesgioğlu, gazetecilerin çeşitli sorularını yanıtladı. 
     Başesgioğlu, bir gazetecinin ''IMF'ye sunulan niyet mektubunda SSK primine esas kazancın alt sınırı uygulamasının Haziran ayında kaldırılacağı belirtiliyor. Onun yerine getirilecek sistem nedir '' şeklindeki sorusu üzerine, asgari ücret ile SSK primine esas kazancın alt sınırı arasındaki farktan dolayı işletmelerin haklı şikayetleri bulunduğunu belirterek, şunları söyledi 
     ''Burada kastedilen asgari ücretle alt sınırı eşitlemektir. Bunu 2004 Ocak ayı başında bir ölçüde gerçekleştirdik Temmuz ayında bunu tamamen eşitlemek istiyoruz. SSK primine esas kazancın alt sınırı ile esas kazancı eşitlemek isterken, asgari ücretle alt sınır arasındaki haksız bir ödemenin işletmeler tarafından yapılmasını da önlemek istiyoruz.'' Murat Başesgioğlu, ''Bu eşitleme ile emekli maaşlarının düşeceği yönünde bir iddia var'' şeklindeki bir başka soru üzerine de ''Dediğiniz doğrudur, iki taraflı bir düzenlemeyi düşünmemiz lazım. Alt kazancı ayarlarken ileride emekli olacak vatandaşlarımızın emekli maaşlarında herhangi bir aksama olmasını önlememiz lazım. Buna dikkat ediyoruz. Emekli maaşlarında bir sıkıntı olmaması için elimizden geleni yapacağız. Emekliler mağdur olmayacaktır'' dedi. 
     Bakan Başesgioğlu, bir başka soru üzerine de gönüllerinin asgari ücretin çok yüksek olmasından yana olduğunu ama bunun yanı sıra işletmeleri de düşünmek gerektiğini bildirdi. 
     Başesgioğlu, asgari ücretle çalışanların çoğunluğunun özel sektörde bulunduğunu bunu da düşünerek yılbaşındaki asgari ücretin artışından dolayı oluşan maliyetin bir bölümünün hazine tarafından karşılandığını söyledi. 
     
</TEXT>
</DOC>
