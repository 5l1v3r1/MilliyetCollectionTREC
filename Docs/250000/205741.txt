<DOC>
<DOCNO> 205741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko04.html </URL>
<DATE> 2004/12/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Bu gece kredi kartları ile ödemelere dikkat 
</HEADLINE>
<TEXT>

     Türkiye'deki kartlı ödeme sistemlerinin kalbi konumundaki Bankalararası Kart Merkezi BKM , Yeni Türk Lirası'na YTL geçiş nedeniyle, bu gece yarısı 5 dakika süreyle sistemini kapatacak. 
     Bankalardaki muhtemel kesinti süresinin de banka kartlarında ortalama 4 saat, kredi kartı hizmetlerinde ise ortalama 1 saat olması bekleniyor. Ancak uzmanlar, olası aksaklıklara karşı vatandaşları yanlarında nakit para bulundurmaları konusunda uyarıyorlar. 
     
     Kredi kartlarındaki muhtemel kesinti 1 saat 
     BKM’deki kesinti bu gece saat 23.58 ile 00.03 arasında gerçekleşecek. Kesintinin ardından saat 00.30'a kadar bankaların yaklaşık yüzde 70-80'inin BKM’ye bağlantısının tamamlanmış olması beklenirken, saat 01.00 gibi de bankalarının tamamına yakınının POS altyapısını hazır duruma getirmesi öngörülüyor. 
     
     YTL çekmek zor 
     Öte yandan bu gece bankamatiklerden YTL çekmek de zor gibi görünüyor. Birçok banka bankamatiklere YTL’yi ancak cumartesi günü yükleyecek. Az sayıda banka ise sınırlı sayıda bankamatiğe YTL koyacak. 
     Bunun en temel nedeni bankaların yılbaşı gecesi birinci önceliği kredi kartları sisteminde bir sorun olmamasına vermiş olmaları. Yani yılbaşı eğlencesinin ücretini kredi kartıyla ödemeyi düşünenlerin bir sorunla karşılaşmaması bankaların ilk hedefi. 
     
     İş Bankası ATM’lerinde YTL’ler yarın çekilebilecek 
     Türkiye'nin en büyük bankalarından İş Bankası, YTL’ye geçişin saat 00.10’da sorunsuz gerçekleşmiş olmasını hedefliyor. Yani İş Bankası müşterileri bir aksilik olmazsa bu gece saat 00 10 itibarıyla kredi ve bankamatik kartlarını kullanabilecek. 
     İş Bankası 1 ocak 2005 günü saat 08 00’den itibaren de ATM’lerini tam hizmete açacak. Yeni yılın ilk gününde sabah saatlerinden itibaren iş bankasının sahibi olduğu 63 ayrı bankamatiğe YTL yüklenecek. Yani İş Bankası müşterileri tüm ATM'lerden değil sadece 63 noktadaki ATM'den 1 ocak sabah saatlerinden itibaren YTL çekebilecek. 
     
     Oyakbank acele etmiyor 
     Bir diğer büyük banka Garanti de ATM’lerine sabah saatlerinde YTL yüklemeye başlayacak ve bütün ATM’ler gün içinde YTL verir hale gelecek. Banka kredi kartı ile yapılan alışverişlerde ise herhangi bir sorun beklemiyor. 
     Oyakbank ise YTL’yi bankamatiklere yerleştirmek için acele etmeyecek. Banka müşterileri YTL’leri ATM makinalarından ancak 1 ocak cumartesi günü saat 13.00'ten sonra çekebilecek. 
     
     YTL görmek isteyen Ziraat Bankası’na 
     Ziraat bankası ise ATM cihazlarını gece yarısından itibaren YTL’ye endeksledi. Yani Ziraat Bankası müşterileri ATM cihazlarının işlem yapamayacağı 23.30-00.30 saatlerinin ardından YTL çekebilecek. Ziraat Bankası müşterileri bankamatiklerin dörte birinde yeni türk lirası bulabilecek. Üç büyük ilde ana arterlerde yer alan ATM cihazlarından para çekilebilecek. 
     HSBC bankası gece yarısından sonra ATM cihazlarından YTL çekilmesine izin verecek.1 ocak 2005 itibarıyla 100 ATM'den, 3 ocak 2005 itibarıyla ise tüm HSBC ATM'lerinden, YTL çekilebilecek. 
     Müşterilerine gece yarısından itibaren YTL ile hizmet verecek bir diğer banka ise Vakıflar Bankası. Vakıflar Bankası müşterileri gece yarısından itibaren bankamatiklerden çekecekleri YTL ile tanışabilecek. 
     
</TEXT>
</DOC>
