<DOC>
<DOCNO> 223089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko04.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası kısa vadeli faiz oranlarında indirime gitti... 
</HEADLINE>
<TEXT>

     Merkez Bankası, gecelik ve haftalık faiz oranlarında 2 puan indirime gitti. Gecelik faiz oranları yüzde 24'ten yüzde 22'ye düşürüldü. 
     Merkez Bankası'ndan yapılan açıklama şöyle 
     
     I. GENEL DEĞERLENDİRME 

     1.Tüketici fiyatları enflasyonunun son iki yılda hedeflenen düzeyin altında kalması ve enflasyondaki düşüş eğiliminin 2004 yılının ilk iki ayında belirginleşerek devam etmesi, enflasyonla mücadelede gelinen noktanın çarpıcılığını ortaya koymaktadır. Bu süreçte, 2001 yılı sonunda yüzde 68,5 olarak gerçekleşen tüketici fiyatları enflasyonu, 2004 yılı Şubat ayı itibariyle yüzde 14,3’e gerilemiştir. Bu başarının arkasındaki temel unsurlar, birbirleri ile tutarlı bir çerçevede uygulanan sıkı maliye ve para politikaları ve programın uygulamaya konulduğu tarihten bu yana gerçekleştirilen bir dizi yapısal reform olmuştur. 
     2.Ocak ayı enflasyonunun açıklanmasının ardından yapılan basın duyurusunda enflasyonla mücadelede mali disiplinin önemine ayrıntılı olarak değinilmiş, bütçe önlemlerinin asıl olarak vergi artışı ve kamu zamlarından ziyade harcama kısıcı nitelikte olmasının öneminin altı çizilmiş ve bu çerçevede 2004 yılının kalanı için koşullu bir iyimserlikö beyan edilmişti. Nitekim, asgari ücret ve emekli maaş artışlarının bütçe üzerindeki olumsuz etkilerinin telafi edilmesine yönelik olarak son dönemde alınan önlemlerin önemli ölçüde harcama kısıcı yönde olması, maliye politikasının 2004 yılının kalanında da enflasyondaki düşüşe destek vermeye devam edeceği yönündeki algılamaları artırmıştır. 
     3.Yılın ilk iki ayındaki enflasyon eğilimindeki çarpıcı düşüş, belirgin bir iç talep baskısının gözlemlenmemesi, kurlardaki istikrar ve yıl sonu enflasyon beklentilerinin yüzde 12’lik enflasyon hedefine uygun olması, 2004 yılı hedefine ulaşılabileceği kanısını güçlendirmektedir. Diğer yandan, olumsuz mevsimsel koşullar nedeniyle, Ocak ve Şubat aylarında tarımsal ürünlerde görülen yüksek fiyat artışları ve tütün ürünlerindeki vergi düzenlemeleri nedeniyle Mart ayında gıda grubu fiyat artışının göreli olarak yüksek olabileceği, ancak gıda dışı enflasyon rakamlarındaki düşük düzeylerin devam edeceği tahmin edilmektedir. Bütün bu gelişmeler ışığında yapılan analizlere göre, önümüzdeki dönemde büyük bir dışsal şokun ortaya çıkmadığı temel senaryo altında, yıllık enflasyon Mayıs ayına kadar tek haneli rakamlara yaklaşmakta ve Haziran ayından itibaren ise enflasyon hedefini tehdit etmeyecek küçük dalgalanmalar göstererek yıl sonunu hedefler dahilinde tamamlamaktadır. 
     4.Kuşkusuz, enflasyon hedefine ulaşılabilmesi konusunda bazı risk unsurları bulunmaktadır. Bunların başında hizmet sektörü fiyatlarındaki katılık özellikle kira, eğitim ve sağlık gibi sektörlerde enflasyon hedefi ile tutarlı seyretmeyen fiyatlama politikası gelmektedir. Söz konusu sektörlerde serbest rekabet ortamının daha sağlıklı işletilebilmesi, bu risk unsurunun azalmasına katkıda bulunacaktır. Diğer yandan, Merkez Bankası’nın kontrolünde olmayan gıda ve enerji fiyatlarındaki arz kaynaklı dalgalanmalar her zaman bir risk unsuru olmaya devam etmektedir. 
     5.Unutulmamalıdır ki, Merkez Bankası’nın nihai hedefi mutlak fiyat istikrarıdır. Bu hedeften hareketle, Merkez Bankası 2005 yılında fiyat istikrarına giden yoldaki engellere şimdiden odaklanmaya başlamıştır. Bu çerçevede, mali disiplinin kalitesinin artırılmasına, iyi yönetişimin sağlanmasına ve verimliliğin yükseltilmesine yönelik atılacak her adım, Merkez Bankası’nın geleceğe dair koşullu iyimserliğini sürdürmesini sağlayacaktır. 
     
     II. MERKEZ BANKASI FAİZ ORANLARI 

     6.Yukarıdaki değerlendirmeler ışığında, Bankamız bünyesindeki Bankalararası Para Piyasası ve İstanbul Menkul Kıymetler Borsası Repo Ters Repo Pazarı’nda uygulamakta olduğumuz kısa vadeli faiz oranlarının 17 Mart 2004 tarihinden itibaren aşağıdaki gibi düşürülmesine karar verilmiştir 
     a Gecelik Faiz Oranları Borçlanma faiz oranımız yüzde 24’ten yüzde 22’ye düşürülürken, borç verme faiz oranımız yüzde 29’dan yüzde 27’ye düşürülmüştür. 
     b Diğer Vadeler 1 haftalık borçlanma faiz oranımız yüzde 24’ten yüzde 22’ye düşürülmüştür. 
     c Geç Likidite Penceresi Faiz Oranları Geç Likidite Penceresi uygulaması çerçevesinde, Bankalararası Para Piyasası’nda saat 16.00 16.30 arası gecelik vadede uygulanan Bankamız borç verme faiz oranı yüzde 34’ten yüzde 32’ye düşürülürken, yüzde 5 olan borçlanma faiz oranımız değiştirilmemiştir. 
     d Açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları yüzde 26’dan yüzde 24’e düşürülmüştür. 

     
</TEXT>
</DOC>
