<DOC>
<DOCNO> 224122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/guncel/agun.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Finale bir adım daha yaklaştılar 
</HEADLINE>
<TEXT>

   Milliyet 2004 Türkiye İlköğretim Okulları Bilgi Yarışması'na 81 ilde 14 bin 796 öğrenci katıldı. Barajı geçenler finale kalacak 
      MİLLİYET BİLGİ YARIŞMASI'NDA İLK RAUNT... 
   
   İlköğretim öğrencilerinin kıyasıya mücadelesine sahne olacak 'Milliyet 2004 Türkiye İlköğretim Okulları Bilgi Yarışması'nın ilk ayağı olan eleme sınavı yapıldı. Bilgi yarışmasına Türkiye genelinde 7 bin 398 ilköğretim okulundan 14 bin 796 öğrenci katıldı. Gazetemizin düzenlediği bilgi yarışmasının eleme sınavı dün 81 ilde ilköğretim öğrencilerinin katılımıyla gerçekleştirildi. Tüm Türkiye'de aynı saatte başlayan bilgi yarışmasında her okulu iki öğrenci temsil etti. Öğrenciler, 110 soruyu 120 dakikada cevapladı. 
   İstanbul'dan 746, Ankara'dan ise 276 öğrencinin katıldığı sınavda, illerinde en yüksek puanı alan öğrenciler il birincisi olacak. Bu durumu belgeleyen 'Milliyet Plaketi' okullarına gönderilecek. Eleme sınavında genel başarı ortalamasına göre saptanacak baraj puanını aşabilen öğrenciler de, 9 Mayıs'ta İstanbul'da düzenlenecek finale katılacak. 
   Finalde Türkiye birinci, ikinci ve üçüncüsü belli olacak. Eleme sınavı sonuçları değerlendirmeden sonra www.milliyet.com.tr sitesinde Milliyet Bilgi Yarışması bölümünde yayınlanacak. 
   İl Milli Eğitim Müdürlüğü'nün belirlediği gözetmenler eşliğinde sınıflarına yerleştirilen öğrenciler soru kitapçıkları dağıtıldıktan sonra zilin çalmasıyla sınava başladı. Sınavda öğrencilere meyve suyu ve bisküvi dağıtıldı. 
   Başkentli öğrencileri de, dün yarışmanın heyecanını yaşadı. Ankara'daki her ilköğretim okulundan yapılan elemelerle seçilmiş 276 öğrenci, dereceye girmek için ter döktü. 
   
   Taktik öğretmenlerden 
   Mamak ilçesindeki Başkent Lisesi'nde gerçekleşen sınav öncesinde, öğrenciler ve onları desteklemek için yanlarında olan öğretmenleri ile velileri, bahçede toplandı. Burada öğretmenlerinden sınav için son taktikler ve öğütler alan öğrenciler, daha sonra sınavda test biçimindeki sorulara yanıt aradı. Yarışmanın, Liselere Giriş Sınavı için iyi bir hazırlık olacağını belirten İstanbul Cengiz Topel İlköğretim Okulu öğrencisi Esin Güvenir, "Çok iddialıyım. Birinciliği okuluma götürmek istiyorum. Yarışma, Türkiye genelinde nerede olduğumu görmem için iyi bir fırsat oldu" dedi. 
   
   
   
   
</TEXT>
</DOC>
