<DOC>
<DOCNO> 207044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko28.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırıncılar Milli Takımı seçmeleri başladı... 
</HEADLINE>
<TEXT>

     Dünyanın en iyi ekmek ve hamur işi ustalarının belirlenmesi amacıyla düzenlenen ''Fırıncılar Dünya Şampiyonası''na katılacak Türk Milli Takımı'nı belirlemek üzere yapılan seçmelere,Adana'daki yarışmayla başlandı. 
     Türkiye Fırıncılar Federasyonu ile Adana'nın Ceyhan ilçesinde kurulu Özmaya Sanayi A.Ş. tarafından organize edilen Milli Takım seçmelerinin ilki HiltonSA Oteli'nde yapıldı. Adana ve Mersin'den 12 fırıncı, seçilmek için birbirleriyle kıyasıya yarıştılar Yarışma sırasında 9 kişilik jüri, fırıncı ustalarının tek tek yanına giderek, yaptıkları ürünler hakkında bilgi aldı. 
     Jüri üyeleri arasında yer alan Ceyhan Belediye Başkanı Hüseyin Sözlü, yaptığı konuşmada, yarışmayla Türkiye'de bir ilkin gerçekleştirildiğini belirterek, Türk milletinin damak zevkinin diğer ülkelere göre ayrı olduğunu söyledi. 
     Sözlü, seçmeler sonucu belirlenecek milli takımın yarışmada Türkiye'yi en iyi şekilde temsil edeceğine inandığını da belirtti. 
     Adana Fırıncılar Odası Başkanı Mahmut Alptekin de Özmaya'nın desteğiyle yapılan milli takım seçmelerine ellerinden gelen desteği verdiklerini söyledi. 
     Özmaya A.Ş. Ticaret Müdürü İbrahim İnan ise yarışmacıların yaptıkları üründe sentetik hiç bir katkı maddesinin olmaması gerektiğini belirterek, ''Ustalar bu yarışmada hamurla ilgili yaratıcılıklarını ortaya koyacaklar'' dedi. 
     Seçmelerde ilk üçe giren fırıncılar, Ankara, İzmir ve İstanbul'da dereceye girenlerle Adana'da Fırıncılık Araştırma Merkezi'nde şampiyonaya hazırlanacaklar. 
     Türkiye Fırıncılar Milli Takımı, Mart ayında Rusya'nın Petersburg kentinde yapılacak Doğu Avrupa Seçmeleri'nde Bulgaristan, Estonya, Litvanya, Finlandiya, Letonya, Romanya, Rusya va Ukrayna takımlarıyla yarışacak. 
     Takımımız bu gruptan çıktığı takdirde, 2005'te Fransa'da yapılacak Dünya Şampiyonası'na, ''Buget ve özel ekmekler, ''Milföy hamuru ve unlu mamuller'' ile Türk kültürüne yönelik serbest dallarda yarışacak. 
     
</TEXT>
</DOC>
