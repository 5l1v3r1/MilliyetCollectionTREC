<DOC>
<DOCNO> 215192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sontur15.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Hükümet, Kıbrıs'ta teslimiyetçi tutum izlemiştir" 
</HEADLINE>
<TEXT>

     DSP Genel Başkanı Bülent Ecevit, Kıbrıs'ta müzakerelerde aşama kaydedilmesinin, sorunun çözülmüş havası yaratmanın, hayal kırıklığı yaratacağını belirterek, "Hükümet, Kıbrıs'ta teslimiyetçi tutum izlemiştir" dedi. 
     Partisinin Çankaya İlçe Başkanlığı Kongresi'ne katılan Ecevit, New York'daki görüşmelerin bazı kesimler tarafından zafer havasında sunulduğunu kaydederek, Kıbrıs'ta Rumlar'ın iki kesimliliği kabul etmediğini, toprak sorunu ve Türk askerlerinin adada kalmasına ilişkin sorunların henüz çözülemediğini belirtti. 
     Kıbrıs'ta müzakerelerde aşama kaydedilmesinin sorunun çözülmüş havası yaratmanın hayal kırıklığı yaratacağını ifade eden Ecevit, "Rum tarafı AB'nin de görüşmelere katılmasını istemektedir. Oysa AB'ye Yunanistan üyedir ve Rum kesimi de üye olacaktır. Bu adaletsizlik olur. Rumlar bu konuda ısrar ediyor" diye konuştu. 
     BM Genel Sekreteri'nin tarafların anlaşamadığı noktaları dolduracağını anımsatan Ecevit, Genel Sekreter'in böyle bir yetkisi bulunmadığını söyledi. 
     "Hükümet Kıbrıs konusunda teslimiyetçi bir tutum izlemiştir" diyen Ecevit, "Hükümet Kıbrıs'ta ödün vermezse AB kapısı kapanacak şeklinde bir düşünceye sahip. Bu kendi kendini aldatmaktır. Kıbrıs'ta her şey yapılsa da AB kapısı henüz Türkiye'ye açılmayacaktır. Umarım bunu Türk hükümeti idrak eder" dedi. 
     
</TEXT>
</DOC>
