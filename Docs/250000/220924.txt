<DOC>
<DOCNO> 220924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun08.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
12. randevu... KKTC, Rumların güvenlik önerisini yanıtlayacak 
</HEADLINE>
<TEXT>

     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, Kıbrıs sorununa 1 Mayıs'a kadar çözüm bulunması amacıyla başlatılan müzakereler çerçevesinde bugün 12'nci görüşmeyi yapıyor. 
     Cumhurbaşkanı Denktaş ve beraberindeki heyet, ara bölgede yapılan görüşme için saat 09.50'de Cumhurbaşkanlığı'ndan ayrıldı. Denktaş, görüşmeye giderken açıklama yapmadı. 
     Bugünkü görüşmede, Rum tarafının güvenlik konusundaki önerisine Türk tarafı yanıt verecek. Rumlar, 1974'ten sonra Türkiye'den gelen nüfusun Ada'da kalmasına ''güvenlik'' gerekçesiyle karşı çıkıyor. 
     Tarafların, Annan planında yapılmasını istediği değişiklik önerisini son kez bu görüşmede sunması gerekiyor. 
     Görüşmede ayrıca, referandumun tarihinin de belirlenmesi bekleniyor. Rumlar dünkü görüşmede, Annan planı uyarıca 21 Nisan'da yapılması öngörülen referandumun, bu tarihte Yunanistan'da askeri darbenin yıldönümü olması nedeniyle Rum kesiminde de resmi tatil olduğunu belirterek, referandumun 20 Nisan Salı günü yapılmasını istemişti. 
     
</TEXT>
</DOC>
