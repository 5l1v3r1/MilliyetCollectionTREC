<DOC>
<DOCNO> 235831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun30.html </URL>
<DATE> 2004/04/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Tony Adams'ın eski eşinin arabasında kadın cesedi çıktı 
</HEADLINE>
<TEXT>

     İngiltere milli futbol takımının eski kaptanı Tony Adams'ın eski eşi Jane Shea, otomobilinde bir kadın cesedinin bulunması üzerine gözaltına alındı. 
     Londra polisi, Jane Shea ve refakatindeki erkeğin, Pazartesi gecesi yapılan polis kontrolünde gözaltına alındığını, cinayet işlediklerinden şüphelenilen ikilinin kefaletle serbest bırakıldığını belirtti. 
     Kadının ölüm nedeninin yapılan ayrıntılı tahlillerden sonra açıklanacağı kaydedildi. 
     Tony Adams ile 5 yıl evli kalan 38 yaşındaki Jane Shea'nin ünlü futbolcudan 2 çocuğu bulunuyor. Shea ile Adams'ın evliliği, savunma oyuncusunun alkol bağımlılığı ve içkili araç kullanmaktan hapse mahkum olması yüzünden bitmişti. 
     Londra'nın köklü takımlarından Arsenal'da yaklaşık 20 yıl forma giyen Adams, 2002 yılında futbolu bırakmıştı. Adams halen, İngiltere 3. liginde mücadele eden Wycombe Wanderers takımının antrenörlüğünü yapıyor. 
     
</TEXT>
</DOC>
