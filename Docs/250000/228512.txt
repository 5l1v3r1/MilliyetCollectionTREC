<DOC>
<DOCNO> 228512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/magazin/mag02.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mermer fuarı defileyle açıldı 
</HEADLINE>
<TEXT>

      MEHMET KURT DHA 
   
   İzmir Kültürpark'ta yeni hizmete giren Uluslararası İzmir Fuar Alanı'nda düzenlenen 10. Uluslararası Mermer, Doğaltaş ve Teknolojileri Fuarı'nın Marble 2004 gala gecesinde nefes kesen bir defile gerçekleştirildi. 9. Pavyon'daki defile, Marble Fuarı'nın 10. yıl tanıtım filmiyle başladı. Ceylan Saner'in sunuculuğunu üstlendiği gecede, Öner Evez'in koreografisiyle Ayşe Hatun Önal, Yasemin Kozanoğlu, Çağla Şikel, Şenay Akay, Şebnem Schaffer, Aysun Kayacı ve İzmirli mankenler birbirinden güzel kıyafetleri sundu. Mankenler, Ankara Olgunlaşma Enstitüsü tarafından hazırlanan Osmanlı sarayı giysileri içinde, mermer vazo, şamdanlık gibi çeşitli objeleri taşıdı. Ege Üniversitesi Devlet Türk Müziği Konservatuvarı Halk Oyunları Bölümü oyuncularının oluşturduğu Çiftetelli Grubu ile dansçılar da gösterileriyle geceye renk kattı. 
   
</TEXT>
</DOC>
