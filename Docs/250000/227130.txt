<DOC>
<DOCNO> 227130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun11.html </URL>
<DATE> 2004/03/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Butler Bush hükümeti, en aşırı milliyetçi ve ben-merkezci hükümet 
</HEADLINE>
<TEXT>

     Eski BM silah denetim heyeti başkanlarından Richard Butler, George Bush'un başında bulunduğu ABD hükümetinin, şimdiye kadar görülen ''en aşırı milliyetçi ve ben-merkezci'' hükümet olduğunu söyledi. 
     Hobart Mercury gazetesinin haberine göre, halen Avustralya'nın Tasmanya eyaleti valisi olan Butler, dün işadamlarına yaptığı konuşmada, Bush yönetimini ''bilinen en aşırı milliyetçi ve ben-merkezci hükümet'' olarak niteleyerek, ABD'nin kendisini tehdit eden herkesi, uluslararası yasalara bakmaksızın cezalandırabileceğine inandığını da belirtti. 
     Tasmanya valiliğine geçen yıl atanan ve bu sıfatla siyasi açıklamalarda bulunmaması gereken Butler'ın son konuşması tartışma yarattı. 
     Eyalette muhalefette olan Liberal Parti'nin lideri Rene Hidding, Butler'ın şu anki işindeyken bu tür yorumlarda bulunmaması gerektiğini belirterek, ''Yabancı bir hükümeti bu şekilde suçlamak, kim yaparsa yapsın çok kışkırtıcı ve aşırı bir siyasi açıklamadır'' dedi. 
     Daha önce Bush ve Tony Blair hükümetleri hakkında sert açıklamalarda bulunan Butler, geçen yıl ağustos ayında Tasmanya Valisi olarak atandıktan sonra, ''siyasetçilere ve hükümetlere doğrudan saldırma günlerim şimdilik bitti'' diyerek, bu tür eleştirilerin biteceğini belirtmişti. 
     Ancak Butler dünkü konuşmasıyla ilgili henüz bir yorumda bulunmadı. 
     İngiltere Kraliçesi Elizabeth, yasalara göre Avustralya'nın Devlet Başkanı olduğu için, Butler da kraliçenin temsilcisi sıfatını taşıyor ve siyasi yorumlardan kaçınması gerekiyor. 
     Butler, 1997 ile 1999 arasında Irak'ta BM silah denetleme heyetine başkanlık etmişti. 
     
</TEXT>
</DOC>
