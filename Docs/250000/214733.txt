<DOC>
<DOCNO> 214733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko13.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'ın mermeri Elazığ'dan... 
</HEADLINE>
<TEXT>

     Alacakaya Mermer ve Maden İşletmesi A.Ş maden mühendisi Hayri Günay, ABD'de Beyaz Saray'da yetkililerin basın açıklamaları yaptıkları alanın mermerinin Elzaığ'dan gönderildiğini söyledi. 
     Günay, Elazığ'da bulunan vişne renkli mermerin dünyada bir eşinin olmadığını vurguladı. 
     Mermer ocaklarında Elazığ Vişne, Traverten, Hazar Pembe, Hazar Bej, Siyah İnci, Petrol Yeşili ve Krema Hazar gibi mermer çeşitleri bulunduğuna işaret eden Günay, mermeri işlenmiş olarak en fazla ABD, İspanya, Kore ve İtalya'ya ihraç ettiklerini ifade etti. 
     Blok mermeri ise en fazla Çin ve Uzak doğu ülkelerine sattıklarını kaydeden Günay, 2003 yılında 7 milyon dolarlık ihracat yaptıklarını bildirdi. 
     Alacakaya Mermer Fabrikası'nda 450 kişinin çalıştığını, kent ekonomisine büşyük bir katkı sağladıklarını vurgulayan Günay, Alacakaya mermerinin iç piyasada da çok fazla talep edildiğini söyledi. Günay, devamla şöyle dedi 
     ''Elazığ, mermer yatakları açısından çok önemli bir kent. Özellikle Elazığ Vişnesi dediğimiz mermer, dünyada, sadece Türkiye'de, Türkiye'de ise sadece Elazığ'da bulunuyor. Bu renkli mermerin benzerli olabilir, ancak aynı özellikte olanı yok. Bir çok ülkeye ihracat yapıyoruz. ABD başkanlarıyla basın sözcülerinin basın açıklamalarını yaptığı alanın mermerini biz gönderdik. Oradaki mermerin tamanını biz gönderdik sadece montajını yapmadık.'' Bölgenin 50 yıllık görünür mermer rezervine sahip olduğunu kaydeden Günay, ayrıca mermer kullanımının daha sağlıklı olduğunu sözlerine ekledi. 
     
</TEXT>
</DOC>
