<DOC>
<DOCNO> 219767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko04.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Kıbrıs'a 250 milyon dolar yardım hazırlığı... 
</HEADLINE>
<TEXT>

     ABD'de, ABD'nin eski başkanlarından Ronald Reagan döneminde, Kıbrıs için ayrılan, ancak adada anlaşmaya varılamadığı için verilmeyen 250 milyon dolarlık yardımın yeniden canlandırılması konusunda çalışmalar başladı. 
     ABD Temsilciler Meclisi'nde, 1984 yılında Kıbrıs'a ayrılan 250 milyon dolarlık ''barış ve yeniden yapılandırma'' yardımının 2004 yılında aktarılması konusu ele alındı. 
     Cumhuriyetçi Parti Illinois Milletvekili Mark Kirk, Temsilciler Meclisi Genel Kurulu'nda, bu yardımın canlandırılması ve ABD Dışişleri Bakanlığı'nın 2004 yılı bütçesinde yer verilmesi yönünde bir konuşma yaptı. Kirk'in önerisinin, Amerikan yönetiminden de destek gördüğü belirtiliyor. 
     Söz konusu yardım, 1984 yılında dönemin ABD Başkanı Ronald Reagan zamanında, Kıbrıs'ta anlaşmaya ulaşılması koşuluna bağlı olarak kabul edilmişti. Ancak bu yardım, Kıbrıs'ta anlaşma olmadığı için aktarılamamıştı. 
     Illinois Milletvekili Kirk, ABD'nin Kıbrıs'ta barış çabalarını çok uzun zamandır desteklediğini belirterek, şimdi Kıbrıslılar'a, anlaşmayı uygulamada karşılaşacakları zorluklarla başa çıkabilmeleri için yardım elini uzatması gerektiğini söyledi. 
     Kirk, Kıbrıslılar'ın aralarındaki farklılıkları gidererek anlaşmaya varma kararına ulaşmalarını kolaylaştırmak için ABD'nin, finansal yardım sağlama istekliliğini yeniden ifade etmesinin iyi olacağını belirtti. 
     
     ULUSLARARASI BARIŞ KONFERANSI 
     ABD Dışişleri Bakanlığı Kıbrıs Özel Koordinatörü Tom Weston da, ABD'nin Kıbrıs'ta ''cömert bir yardıma'' hazır olduğunu ifade etmişti. 
     Öte yandan, Kıbrıs'ta anlaşma olduğu takdirde, referandumlardan önce uluslararası bağış konferansı düzenlenmesi de öngörülüyor. 
     Washington'daki kaynaklar, 10-15 Nisan 2004 tarihleri civarında düzenlenmesi beklenen bağış konferansının, Washington veya Brüksel'de gerçekleştirilmesinin planlandığını bildirdiler. Aynı kaynaklar, ABD yardımı ve uluslararası bağış konferansından elde edilecek paranın büyük kısmının Kıbrıs'ın kuzeyine verilmesinin beklendiğini ifade ettiler. 
     Washington'daki Avrupa Komisyonu delegasyonundan Jonathan Davidson da, çözüm olması durumunda AB'nin, Kuzey Kıbrıs'a 2004-2006 döneminde 259 milyon euroluk bir yardım planladığını söylemişti. 
     
</TEXT>
</DOC>
