<DOC>
<DOCNO> 247185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo16.html </URL>
<DATE> 2004/06/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Morientes, Real Madrid'e geri döndü... 
</HEADLINE>
<TEXT>

     İspanya'nın Real Madrid takımının yıldız futbolcuları, Brezilyalı savunma oyuncusu Roberto Carlos ve İspanyol golcü Fernando Morientes'in, kulüpleriyle olan sözleşmelerini yeniledikleri bildirildi. 
     İspanya'nın ünlü spor gazeteleri As ve Marca'da yer alan haberlerde, Roberto Carlos'un 4. yılı opsiyonlu olmak üzere kulübüyle 3 yıllık yeni bir sözleşme yaptığı, sezon içinde Fransa'nın AS Monaco takımına kiralık olarak verilen ve takımının Avrupa Şampiyonlar Ligi'nde finale kalmasında büyük pay sahibi olan Fernando Morientes'in de kulübünde kalmayı kabul ettiği kaydedildi. 
     Real Madrid ile sözleşmesi normalde gelecek sezon sona erecek Roberto Carlos'un, İspanyol kulübüyle yeniden anlaşmadan sağlamadan İngiltere'nin ''transfer çılgını'' kulübü FC Chelsea ile görüşmeleri olmuştu. 
     Öte yandan İngiltere Premier Ligi'nde bu sezon umduğunu bulamayan Manchester United, Fransa'nın Paris Saint Germain takımından Arjantinli savunma oyuncusu Gabriel Heinze'yi renklerine bağladı. 
     İngiliz kulübüyle 5 yıllık sözleşme imzalayan 26 yaşındaki Heinze'nin ne kadar ücret alacağı ise açıklanmadı. 
     
</TEXT>
</DOC>
