<DOC>
<DOCNO> 240820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/ekonomi/eko05.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
2006'dan itibaren borç ertelenebilir 
</HEADLINE>
<TEXT>


Türkiye, 2004 ve 2005'te 13 milyar dolar geri ödemede bulunacağı IMF ile 2006 ve sonrasındaki borçlarını yeniden yapılandırabilecek. 2006'da IMF'ye 10.7 milyar dolar yerine 7.3 milyar dolar ödenebilecek 

Ahmet Erhan Çelik Ankara 

Devlet Bakanı Ali Babacan'ın gündeme getirdiği "IMF borcunu erteleme" seçeneğinin çerçevesi belli olmaya başladı. 
"Henüz bu konuda hiçbir görüşme yapılmadı" diyen IMF yetkilileri, borç ertelemesinin "hiçbir şekilde" 2004 ve 2005 yıllarını kapsamayacağını, borcun ertelenmesine karar verilirse 2006 ve sonraki yılların ödemelerinin yeniden düzenleneceğini bildirdi. 
IMF'nin yaklaşımına göre Ağustos 2003'teki mutabakata uygun olarak Türkiye 2004 ve 2005 yıllarında yaklaşık 13 milyar dolarlık borç ödemesi yapacak. Taraflar borcun ertelenmesinde anlaşırsa 2006 ve sonraki yılların ödemeleri hem miktar, hem tarihleri itibarıyla yeniden yapılandırılacak. Örneğin borcun son ödeme yılı olan 2008, 2009'a kaydırılacak. 
Borç erteleme konusunda mutabakata varılırsa Türkiye, IMF'ye 2006'da yaklaşık 10.7 yerine 7.3, 2007'de 1.8 yerine 3.6 milyar dolar ödemede bulunacak. 2008 için planlanan ödeme miktarı 800 milyon dolardan 1.8 milyar dolara çekilirken, mevcut planda yer almayan 2009'da 800 milyon dolar ödeme yapılacak. Borç erteleme operasyonu gerçekleşirse Türkiye özellikle 2006'daki büyük miktarlı ödeme konusunda rahatlayacak. 

Yeni düzenlemeye bağlı 
IMF borcunun ertelenip ertelenmeyeceği Şubat 2005 başından itibaren yürürlüğe sokulması öngörülen yeni düzenlemenin kapsamına, içeriğine ve süresine göre belli olacak. Yeni düzenlemeyle ilgili görüşmeler haziran başında Türkiye'ye davet edilmesi planlanan IMF heyetiyle yapılacak. Görüşmelerin seyrine göre Türkiye isterse IMF borcunun ertelenmesi opsiyonunu gündeme getirebilecek. Nihai karar Türkiye'yi temmuz gündeminde değerlendirmesi öngörülen IMF İcra Direktörleri Kurulu'nda alınacak. 
Babacan, geçen hafta katıldığı bir televizyon programında IMF borcunun Ağustos 2003'te yapıldığı gibi ikinci kez yeniden ertelenebileceğinin sinyalini vermiş ve "İstersek böyle bir şey yeniden yapılabilir ama bizim tercihimize bağlı" demişti. 

Türkiye'nin IMF borcunu ödeme planı Milyar dolar 2004 2005 2006 2007 2008 2009 Mevcut plan 5.2 7.8 10.7 1.8 0.8 0.0 Seçenek plan 5.2 7.8 7.3 3.6 1.8 0.8 
IMF parası "özel çekme hakkının SDR " ABD dolarına göre sürekli değişim göstermesi nedeniyle rakamlar yaklaşık miktarları ifade etmektedir. 


</TEXT>
</DOC>
