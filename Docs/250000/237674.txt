<DOC>
<DOCNO> 237674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/guncel/gun20.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



'Dost' cinayeti için özel ekip 
Dost Tarikatı lideri olduğu öne sürülen İhsan Güven ve eşi Sibel Güven'in öldürülmesiyle ilgili istihbarat, Terörle Mücadele ve Bilgi İşlem şubelerinde görevli polislerden oluşturulan özel ekip, çifte cinayeti çözmek için çalışmalarını yoğunlaştırdı. Güven'in dairesinden alınan tüm dokümanlar incelemeye alındı. Bir polis yetkilisi de Güven'in, suikasta kurban giden Necip Hablemitoğlu ile görüşlerinin paralelliğine dikkat çekti. Hablemitoğlu'nun yakın arkadaşı olan Güven'in "iç ve dış tehdit" adlı bir çalışma içerisine girdiği de öğrenildi. Güven'in, iç tehdit olarak tarikatlar, ülkeye gelen yabancılar, terör örgütleri ve mafya, dış tehdit çalışmalarını ise Kıbrıs meselesi, Batı Trakya sorunu gibi başlıklar altında topladığı kaydedildi. 

Eroin paketleri midesinde çıktı 
ESENBOĞA Havalimanı'nda gerçekleştirilen operasyonda, midesinde uyuşturucu taşıdığı belirlenen ODTÜ öğrencisi Tanzanya uyruklu Hasan Amiri, gözaltına alındı. Ankara Kaçakçılık ve Organize Suçlar Şube Müdürlüğü Narkotik Büro Amirliği ekipleri, bir istihbaratı değerlendirerek Esenboğa Havalimanı'ndan yurtdışına uyuşturucu madde götürüleceğini tespit etti. Polisin uzun takibinin ardından Amiri, Almanya'ya gitmek üzereyken gözaltına alındı. Amiri'nin, hastanede çekilen röntgen sonucunda midesinde paket halinde madde tespit edildi. Amiri, ifadesinde, 150 gram eroini paket yaptıktan sonra yuttuğunu söyledi. Amiri'nin, bağlantılarıyla ilgili soruşturma çok yönlü sürdürülüyor. 

'Çilingiroğlu'nda savcı çark etti 
İŞadamı Kaya Çilingiroğlu'nun işyerinin önünde silahla yaralanmasıyla ilgili İstanbul 7. Ağır Ceza Mahkemesi'nde görülen davada savcı, zanlıların "Adam öldürmeye tam teşebbüs" değil, "adam yaralamak"tan cezalandırılmalarını istedi. Böylece, 28 yıla kadar hapisle yargılanan zanlıların cezaları 18 yıl hafifledi. "Adam öldürmeye tam teşebbüse azmettirmek" suçundan 25 yıl hapis cezası istenen Osman Hacısüleymanoğlu'nun da delil yetersizliğinden beraatı talep edildi. "Adam öldürmeye tam teşebbüs" ve "Ruhsatsız silah bulundurmak" suçlarından 28 yıl hapsi istenen Şükrü Hacısüleymanoğlu için istenen ceza 4 ile 10 yıl arasında hapse, şoförü İsmail Tabaklar için suça iştirakten 12.5 yıl hapsi istenen ceza da 4 yıla düştü. 




</TEXT>
</DOC>
