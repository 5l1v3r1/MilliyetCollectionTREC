<DOC>
<DOCNO> 248771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo19.html </URL>
<DATE> 2004/06/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Galatasaray'dan açıklama Fatih Sonkaya'yı biz istemedik 
</HEADLINE>
<TEXT>

     Galatasaray Kulübü İkinci Başkanı ve Futbol Şubesi Sorumlusu Ergun Gürsoy, basında yer alan ''Galatasaray, Fatih'i alamadı'' biçimindeki haberlere tepki gösterdi. 
     Konuyla ilgili olarak resmi internet sitesinden bir açıklama yapan Ergun Gürsoy, haberde Fatih Sonkaya'yı sanki elden kaçırdıkları gibi bir izlenim yaratıldığını anlatarak, ''Güya başkanımız Beşiktaşlı yöneticilere Ayıp oluyor, kimi istesek talip oluyorsunuz, Fatih Sonkaya'yı bize bırakın demiş. Onlar da bize 2 gün süre vermiş. Tamamıyla yanlış bir haber'' diye konuştu. 
     Gürsoy, gerçeğin tamamıyla başka olduğunu ifade ederek, şunları söyledi 
     ''Fatih Sonkaya ile ilişkili ilk temaslarımız sonrasında, meydana gelen başka gelişmeler üzerine bu oyuncudan vazgeçmiştik. Transferi istesek yapabilirdik. Beşiktaş yöneticileri de bizi arayıp Eğer Fatih Sonkaya'yı transfer etmeyecekseniz, biz ilgileniyoruz dediler. Biz de onlara bu futbolcuyla artık ilgilenmediğimizi, istedikleri girişimi yapabileceklerini bildirdik.'' 
     
</TEXT>
</DOC>
