<DOC>
<DOCNO> 238270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/guncel/axgun02.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'İnternet yazılı basını bitirmedi, güçlendirdi' 
</HEADLINE>
<TEXT>


Milliyet'in ev sahipliğini yaptığı Dünya Gazeteler Birliği'nin bu yılki genel kurulunda dünya basınının internet ve yeni teknolojilerle rekabeti tartışılacak 

Ayça Atay 

Dünya basını geleceğini İstanbul'da tartışacak. Dünyanın en büyük basın örgütü Dünya Gazeteler Birliği'nin WAN 57. Genel Kurulu'na katılmak üzere, 105 ülkeden 18 bin basın kuruluşu ve 13 uluslararası ajansın sahibi, genel yayın yönetmeni ve editörü 29 Mayıs - 2 Haziran arasında İstanbul'a geliyor. Milliyet Gazetesi'nin ev sahipliğini yaptığı bu önemli organizasyonun hazırlık çalışmalarını Türkiye Gazete Sahipleri Birliği yürütüyor. Birliğin Genel Sekreteri Ömer Ersöz, WAN Genel Kurulu'nda, dünya basını olarak internet ve yeni teknolojilerle rekabet için geliştirdiği stratejilerin tartışılacağını söyledi. Sorularımızı yanıtlayan Ersöz, internetin sanıldığının aksine basını güçlendirdiğini kaydetti. 

WAN hakkında bilgi verebilir misiniz 
WAN dünyanın en büyük basın organizasyonu. Sadece gazete, dergi ve ajanslar üye, televizyon ve radyolar yok. Doğan Holding Yönetim Kurulu Başkanı ve Türkiye Gazete Sahipleri Birliği Başkanı Aydın Doğan, aynı zamanda WAN'ın Başkan Yardımcısı ve İcra Kurulu Üyesi. Genel kurulun Türkiye'de yapılması için 2000'den beri çok emek sarf ettik. Fakat Türkiye'de tutuklu gazetecilerin bulunması, basın ve ifade özgürlüğü açısından bazı zaafların olması nedeniyle, isteğimiz kabul görmedi. Doğan'ın büyük gayretleri ve Türkiye'de basın özgürlüğü alanında son iki yılda mesafe alınmasıyla, toplantı, ilk kez bu sene Türkiye'de gerçekleştiriliyor. 

Türkiye hangi ülkelerle rekabet etti 
İspanya, Güney Afrika Cumhuriyeti ve Güney Kore de istiyordu. WAN İcra Kurulu 4 ülkeyi ayrı ayrı inceledi. 

Tiraj sonuçları açıklanacak 

Toplantının gündemi ne 
Gazeteler, internet ve televizyonlarla ciddi bir rekabet içinde. Onlar da ayakta kalmalarını sağlayacak yeni teknoloji ve stratejileri tartışıyor. 2000'li yıllara kadar ciddi tiraj düşmeleri yaşandı. 2000'den sonra kısmi toparlanmalar oldu. 

Şu anda durum ne 
2004 tiraj rakamları burada açıklanacak. Ama ciddi bir tiraj kaybı olduğunu zannetmiyorum. 

Ne gibi stratejiler tartışılacak 
Geçen sene İrlanda'daki genel kurulda ortaya atılan tez, internetle boğuşmak yerine işbirliği yapmaktı. Gazeteler yaşayacaktır. Radyo ve televizyon çıktığında da 'yazılı basın bitti' denmişti ama bitmedi, hatta güçlendi. Ayrıca dokunma duygusu çok önemlidir. İnternette bu duygu yok. WAN'ın en önemli amacı promosyon gibi ucuz şeylere kaçmadan, tiraj artıracak yenilikleri tartışmak. Mesela Peru'da bir gazetenin tirajı yüzde 80 artmış. Japonya'da, Kore'deki tirajlar çok yüksek. 10 milyon, 8 milyon tiraja sahip gazeteler var. 


</TEXT>
</DOC>
