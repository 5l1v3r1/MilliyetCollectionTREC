<DOC>
<DOCNO> 240890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun20.html </URL>
<DATE> 2004/05/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Türk kökenli AP milletvekili adayları Berlin'de buluştu 
</HEADLINE>
<TEXT>

     Türk kökenli Avrupa Parlamentosu AP milletvekili adayları, Avrupa'daki Türk kökenli seçmenleri Avrupa Parlamentosu seçimlerinde oy vermeye çağırdı. 
     Milletvekili adayları, TRT Berlin Temsilciliği'nce yapılan ''Euroforum'' adlı programda bir araya geldi. 
     Adaylar, Türkiye'nin Avrupa Birliği'ne üyelik sürecinde Kopenhag kriterlerini yerine getirmek amacıyla çok önemli reformları gerçekleştirdiğini ve bunun Avrupalı siyasetçiler tarafından da artık kabul edildiğini ifade etti. Türkiye'ye öne sürülen çoğu koşulların diğer aday ülkelere öne sürülmediğine işaret eden adaylar, tüm bunlara rağmen Türkiye'nin inanılmayacak reformları parlamentodan geçirdiğini hatırlattı. 
     Adaylar, tüm bunlara rağmen Avrupa'da muhafazakar Hıristiyan demokrat partilerinin Türkiye'nin Avrupa Birliği'ne üyeliğine karşı çıkmasını da eleştirdi. 
     Kendilerinin yaşadıkları Avrupa ülkelerinde Türk toplumunu da temsil ettiklerini kaydeden adaylar, ''Biz Türkiye ile bulunduğumuz ülke arasında aynı zamanda bir köprüyüz. Haziran ayında yapılacak seçimlerde Türk kökenli seçmen vatandaşlarımıza sandık başına giderek oylarını kullanmaları çağrısında bulunuyoruz'' dedi. 
     Adaylar, Türkiye'nin Kıbrıs konusunda verdiği sözü tuttuğuna, buna karşın Avrupa'nın güvendiği Güney Kıbrıs'ın sözünde durmadığına da dikkat çekti ve Türkiye'ye Aralık ayında müzakere tarihi verilmesi gereğini vurguladı. 
     Programa, Almanya'dan, Alman Sosyal Demokrat Parti'den Avrupa Parlamentosu milletvekili ve yeni dönemde de milletvekili adayı olan Ozan Ceyhun ve yeni milletvekili adayı Vural Öger, Birlik 90 Yeşiller partisinden Cem Özdemir ve Memet Kılıç, Hollanda'dan Hıristiyan Demokrat Parti adayı Osman Elmacı, İşçi Partisi adayı Emine Bozkurt, Belçika'dan Sosyal Demokrat Parti adayı Fatma Pehlivan, Danimarka'dan Liberal Parti adayı İsminur Lone Yalçınkaya katıldı. 
     
</TEXT>
</DOC>
