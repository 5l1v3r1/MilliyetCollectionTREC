<DOC>
<DOCNO> 229350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo09.html </URL>
<DATE> 2004/04/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yüce A. Sebatspor maçı formalite olsa bile kazanmak istiyoruz... 
</HEADLINE>
<TEXT>

     Birinci Süper Lig'de 15 haftadır kazanamayan Adanaspor'un Teknik Sorumlusu Ahmet Ziya Yüce, bu hafta deplasmanda yapacakları Akçaabat Sebatspor maçını ''formalite de olsa'' kazanmak istediklerini söyledi. 
     Yüce, Konyaspor Teknik Direktörü Tevfik Lav ile 5 Ocak Stat Görevlisi İbrahim Çağlayan'ın trafik kazalarında yaşamlarını kaybetmeleri nedeniyle dünkü antrenmanı iptal ettiklerini, bu sabah yapılan antrenman ile açığı kapattıklarını söyledi. 
     Yeni sezon hazırlıklarına başladıklarını belirten Yüce, şunları kaydetti 
     ''Akçaabat Sebatspor maçı formalite de olsa kazanmak istiyoruz. Ligin ikinci yarısında her maçta ilk golü atan takım olmamıza rağmen, futbol şansı bizden yana olmadığı için 15 maçtır 3 puanı bir arada göremedik. 3 büyük kulübün başkanları sürekli hakemlerden yakınıyorlar. Peki biz ne yapalım Ligin ikinci yarısında hakem hatalarından dolayı 15 puanımız gasp edildi. Talihsiz bir sezon geçirdik. Kalan 6 maçımıza da kazanmak için çıkacağız. Kulübümüz adına en sevindirici taraf kaleci Serkan, Vural, Ümit Bilican, Ercan, İbrahim gibi genç oyuncuları kazanmamızdır.'' Yüce, kart cezalısı olan Güngör ile sakatlığı süren İlker'in Akçaabat Sebatspor karşısında forma giyemeyeceklerini de sözlerine ekledi. 
     Bu arada, dün İstanbul'da geçirdiği trafik kazası sonrasında yaşamını kaybeden 5 Ocak Stat görevlisi İbrahim Çağlayan 31 , ailesi, Adanasporlu yönetici ve futbolcuların katılımıyla Kabasakal Mezarlığı'nda toprağa verildi. 
     
</TEXT>
</DOC>
