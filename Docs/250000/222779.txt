<DOC>
<DOCNO> 222779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko20.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonduda geliri kadın sağlıyor... 
</HEADLINE>
<TEXT>

     İstanbul Ticaret Odası'nın İTO araştırmasına göre, İstanbul'da gecekonduda gelir yüzde 75 oranında kadınlar tarafından sağlanıyor. 
     Prof. Dr. Ülkü Uzunçarşılı ve Oğuz Ersun tarafından Bayrampaşa, Gültepe, Çeliktepe, Ümraniye, Çakmak, Sarıgazi, Sultanbeyli, Soğanlı, Güneşli, Kavacık, Halkalı, Yenibosna, Hisarüstü, Gaziosmanpaşa ve Esenler semtlerinde yüz yüze anket yöntemi ile yapılan ''İstanbul'da Gecekondu ve Bölgelerin Ekonomik ve Sosyo-Kültürel Durumu'' konulu araştırmanın sonuçları açıklandı. 
     Üç kat ve üzeri evler apartman, büyük bahçesi olan tek katlı evleri müstakil ev, tek katlı ve bahçesi olan evler ise gecekondu olarak kabul edildi. Araştırmadan çıkan sonuçlara göre, ''Oturulan konut tipi'' sorusuna verilen yanıt, rantlaşma olgusunu destekler bir biçimde yüzde 45 oranında apartman dairesi olarak gözüküyor. 
     Ayrıca, anketi yanıtlayanlarda belirli bir kesimin araç sahibi olması ve araçların gecekondu kesiminden beklenilenin üzerinde bir kalitede olması, alışverişlerin büyük alışveriş merkezlerinde gerçekleştirmeleri, işsizlik oranının yüzde 2 gibi az bir oranda olmasının, gecekonduların yoksulluk ile yüksek düzeyde bir ilişkisinin olmadığını ortaya koyduğu belirtildi. 
     Anket sonuçlarına göre, gecekondu kesiminde erkeklerin eve getirdiği gelir oranı sadece yüzde 25 düzeyinde bulunuyor. Çalışan erkeklerin özellikle yüzde 31'i işçi. Bunu yüzde 20 ile şoförlük izliyor. Ailelerde genelde yüzde 35'lik dağılım ile iki kişi çalışıyor. Ekonomik nedenlerle okuldan alınan çocukların oranı yüzde 44 olurken, çocukların yüzde 49'u hem okuyor hem çalışıyor. 
     Araştırmaya katılanların büyük bir oranının kredi kartı, hatta birkaç kredi kartı sahibi olması ve eve giren gelirin yüzde 54'lük oranla 150-300 milyon arası olması çelişkili görülüyor. Kredi kartı sahibi olanların çoğu kartların asgari ödeme tutarını bile ödeyemediklerini belirtiyor. Kredi kartı almanın çok kolaylaşması bu konuda teşvik edici görülüyor. 
     Mehmet Yıldırım, araştırmada cep telefonu sahipliğinin de yüksek oranda olduğunu, kredi kartı ve cep telefonunun sınıf atlama simgesi gibi görüldüğünü belirtti. 
     Gözlenen bir diğer çarpıcı olgu da az sayıda da olsa marka düşkünlüğü. Bir gecekondu sakini tüm geliri tutarındaki İtalyan ayakkabısını büyük bir övünçle gösterebiliyor. 
     
     BÜYÜK ALIŞVERİŞ MERKEZLERİ TERCİH EDİLİYOR 

     Ankete cevap verenlerin belli bir kesiminin araç sahibi olduklarını ve araçların beklenilenin üzerinde bir kalitede olduğunu bildiren Yıldırım, yüzde 'lük bir kesimin büyük alışveriş merkezlerinden alışveriş yaptığına işaret etti. 
     Yıldırım'ın açıklamasına göre, eğitim düzeyleri genelde ilköğretim okulu düzeyinde yığılma gösteriyor. Ankete katılanlar arasında üniversite mezunu bulunmuyor. Diploması olmayıp okuma yazma bilenlerin oranı ise yüzde 21. Okuma yazma bilmeyen kesim yüzde 6 olarak belirlendi. 
     Araştırmaya katılanlar birikim yapamadıklarını belirtti. Parasız kaldıklarında en çok altın ve beyaz eşya sattıklarını bildirenlerin oranı yüzde 68 oldu. Yüzde 75'lik bir kesim ekonomik durumun giderek daha kötüye gittiğini düşündüğünü kaydetti. 
     
     RAP MÜZİK DE KABUL GÖRÜYOR 

     Erkeklerden çok kadınların yanıt verdiği anket sonuçlarına ilişkin diğer bulgular şöyle 
     ''Doğum yeri olarak İstanbul yüzde 12, Trabzon yüzde 6.6, Ağrı yüzde 5.8 ile ilk sıralarda görülüyor. Otomobili olan kesim Tofaş ve Renault markalarını tercih ediyor. 
     Para vererek gazete alan kesim ancak yüzde 23 olarak görülüyor. Araştırmaya katılanların yüzde 65'i sinemaya, yüzde 87'si tiyatroya gitmiyor. 
     Dinlenilen müzik türü en çok arabesk olurken, yanı sıra rap müzik de kabul görüp dinleniyor. Televizyon programı olarak en çok haberler ve yarışmalar izleniyor ve televizyonda en çok izlenen kanallar TGRT, Kanal D, ATV ve SHOW TV olarak görülüyor. 
     Ev eşyası içinde en çok televizyon sahipliliği görülüyor. Büyük bir kesimin elektronik ve beyaz eşyası yok. Eve eşya alırken yüzde 54 oranında bir kesim yeni, yüzde 46 oranında ise ikinci el eşyayı tercih ediyor. 
     Yüzde 68'lik bir kesim kredi kartı kullanırken, yüzde 58'i bir, yüzde 26'sı iki, yüzde 11'i üç, yüzde 4'ü dört, yüzde 1'i de beş adet kartı olduğunu belirtiyor. Taksitli alışveriş kartı, yüzde 55'lik kesim tarafından kullanılıyor. 
     
     DEĞERLENDİRME 

     İstanbul Ticaret Odası Başkanı İTO Mehmet Yıldırım yaptığı değerlendirmede, İstanbul'un gecekondularında yaşayanların ekonomik ve sosyo kültürel durumunu belirlemek için araştırma yapıldığını bildirdi. 
     Türkiye'de 1950'lerden sonra görülmeye başlayan iç göçler ve hızlı kentleşme hareketliliğinin özellikle büyük kentlerde gecekondulaşma gibi olumsuz bir yapılaşmaya neden olduğunu vurgulayan Yıldırım, İstanbul'un da büyük bir kırsal göç hareketinin varış noktası olduğuna dikkat çekti. İTO Başkanı Yıldırım, şu görüşleri dile getirdi 
     ''Gecekondu halkı denilen, kent yaşamında tutunmaya çalışan bu kesim, köyünden kopmuş kentte yeni yaşam olanakları arayan, uyum sorunu çeken, ancak içinde yaşadığı konut dahil hiçbir meşru dayanağı olmayan bir kesim. Bu kesim İstanbul nüfusunun yarısından fazlasını oluşturuyor.'' 

     
</TEXT>
</DOC>
