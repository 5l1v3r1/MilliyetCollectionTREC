<DOC>
<DOCNO> 207556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo09.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da durmak yok 
</HEADLINE>
<TEXT>

     Konyaspor Kulübü Başkanı Mehmet Köseoğlu, kamp çalışmalarının yağmur, çamur demeden hırslı bir biçimde sürdüğünü söyledi. 
     Mehmet Köseoğlu, yaptığı açıklamada, Antalya Belek'de 3 Ocak'ta girdikleri kampın oldukça keyifli geçtiğini, küçük de olsa bir sorunun bulunmadığını bildirdi. 
     Takıma yeni katılan Oumar ve Murat Duman'ın uyum sorununu kısa sürede atlattığını ve takıma ısındığını belirterek, bu futbolcuların da dahil edilmesiyle takımın daha da güçlendiğini anlattı. 
     Kamp çalışmalarının yağmur, çamur demeden hırslı bir biçimde sürdüğünü ifade eden Köseoğlu, şunları söyledi 
     ''Kampı inceleme fırsatı buldum. Çalışmalardan çok keyif aldım. Konyaspor'un gerçek kimliğine büründüğünü gördüm. Ziya Doğan, uyguladığı yoğun tempo nedeniyle futbolcuların adeta pestilini çıkarıyor. Konyaspor ikinci yarıda fırtına gibi esecek. Karşımızda durmaya çalışan takıma üzülürüm. Ara tatilde eksiklerimizi tamamlayıp dört dörtlük bir takım olarak ikinci yarıya gireceğiz.'' Köseoğlu, hedeflerinin yalnızca bu sezon Birinci Süper Lig'de kalıcı olmak değil uzun yıllar başarıda istikrar sağlayarak Avrupa kupalarında mücadele etmek olduğunu vurgulayarak, bunun için de gerekli adımların atılmaya başlandığını kaydetti. 
     Öncelikle altyapıyı güçlendirmek için yoğun çalışma içine girdiklerini belirten Köseoğlu, ''Tesis için de yoğun çaba harcıyoruz. Yurtdışında takıma uygun futbolcu arayışlarımız sürüyor. Konya'ya yakışır bir takım oluşturabilmek için bizim çabamızın yanısıra destek bekliyoruz'' dedi. 
     Konyaspor'un, denemek için Kamerun'dan beklediği 3 futbolcunun bugün kampa katılmasının beklendiği öğrenildi. 
     
</TEXT>
</DOC>
