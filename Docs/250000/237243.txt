<DOC>
<DOCNO> 237243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy38.html </URL>
<DATE> 2004/05/04/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Prens Philippe ''Türkiye'deki reform süreci çok etkileyici'' 
</HEADLINE>
<TEXT>

     Belçika veliaht Prensi Philippe, Türkiye'deki ekonomik ve siyasi reform sürecini çok etkileyici bulduğunu belirtti. 
     Philippe ve heyetinde yer alan bakanlar, dış ticaret ve işadamları temsilcileri, Hilton Oteli'nde düzenledikleri basın toplantısıyla Ankara ve İstanbul'daki temaslarını değerlendirdiler. 
     Türkiye'nin geleneksel misafirperverliğinden etkilendiklerini ve çok sıcak karşılandıklarını belirten Philippe, Türkiye'ye dördüncü kez geldiğini ancak bu kez beraberinde ekonominin önde gelen yetkilileriyle 130 işadamından oluşan bir heyet bulunduğunu kaydetti. 
     Türkiye'deki reformların kendilerini etkilediğini ifade eden Philippe, temasları çerçevesinde iki ülke ekonomi yetkilileri ve işadamlarının görüşmeler yapma fırsatı bulduklarını kaydetti ve ''Umarım bu ziyaretimiz sonucunda iyi bağlar oluşur'' diye konuştu. 
     
     Ekonomi Bakanı Moerman 

     Philippe'den sonra söz alan Belçika Ekonomi, Ticaret, Enerji ve Bilim Politikaları Bakanı Fientje Moerman, ziyaretlerinin kısa olmasına karşın, ekonomik görevlerini etkili ve başarılı biçimde yerine getirdiklerini söyledi. 
     Türkiye'nin yabancı yatırımlar beklediği kadar, Belçika'nın da Türk işadamlarının yatırımlarını beklediğini ifade eden Moerman, 1 Ocak 2005'te yürürlüğe girecek yeni ekonomik düzenlemelerle, ülkesinin yatırım ikliminin daha da olumulu hale geleceğini kaydetti. 
     Türkiye'deki ekonomik reformların ve değişimin hızla ilerlediğini dile getiren Moerman, izlenen mali politikaların sonucunda Türkiye'deki makro ekonomik göstergelerin olumlu sinyaller verdiğine dikkat çekti. 
     Moerman, Türkiye ile Belçika arasındaki ikili ticaret dengesinin Belçika lehinde bir görüntü verdiğini de kaydederek, ticaretin daha dengeli biçimde gelişmesi için çaba gösterilmesi gerektiğini de söyledi. Moerman, bu konuda somut bazı tedbirlerin görüşülüp görüşülmediğine ilişkin bir soru üzerine, temasları sırasında ticaretin genel olarak artırılması yönünde görüş birliğine vardıklarını ve bu dengenin zaman içinde yerine oturacağını düşündüklerini söyledi. 
     Türkiye'deki enerji sektöründe özelleştirmeler yapıldığına işaret eden Moerman, bu alanda daha fazla işbirliği yapılmasını beklediklerini de kaydetti. 
     
     Üçüncü ülkelerde ortak girişimler 

     Konuşmasında Türkiye ile Belçika'nın üçüncü ülkelerde ortak girişimlere imza atabileceğini söyleyen Moerman, bu konu hakkında detay verip veremeyeceğinin sorulması üzerine, Türkiye'nin yakınında bulunduğu coğrafyada, özel olarak da Irak'ta bazı ortak girişimler yapılabileceğini kaydetti. 
     Moerman, Irak'ta ortak girişimlere ilişkin somut başlıkların ele alınmadığını belirtti ve ''Sadece tüm olasılıkları masaya getirdik'' diye konuştu. 
     
     AB üyeliği ve Kıbrıs 

     Moerman, Türkiye'nin AB üyeliğine ilişkin bir soru üzerine, Belçika'nın bu konudaki tutumunun açık olduğunu ve Kopenhag kriterlerini yerine getiren her aday ülkenin üye olabileceğini kaydetti. 
     Kıbrıs'taki referandumların sonucuna ilişkin olarak ise Komisyon'un KKTC'ye yönelik bazı açılım çalışmaları üzerinde yoğunlaştığını belirten Moerman, terörist Fehriye Erdal'ın iadesine ilişkin bir soruya ise ''Ben ekonomiden sorumluyum, içişleri ya da adalet bakanı değilim'' diyerek yanıt vermedi. 
     
     Flaman Ekonomi Bakanı Ceycens 

     Toplantıda söz alan Flaman bölgesi Ekonomi Bakanı Patricia Ceycens de 16 yıl önce turist olarak Türkiye'ye geldiğini ve geçen yıllar içinde meydana gelen değişimden etkilendiğini söyledi. 
     Ceycens, Türkiye ile Belçika arasındaki 2003 ticaret rakamlarının daha şimdiden yüzde 20 oranında aşıldığını belirterek, iki ülke arasındaki öncelikli işbirliği alanının otomotiv sektörü olacağına inandıklarını kaydetti. 
     Türk ve Belçikalı işadamları arasında 250'den fazla ikili temas olduğunu ifade eden Ceycens, 'Umarım bu görüşmeler, ticari ilişkilerle sonuçlanır'' diye konuştu. 
     
     "gerçekleştirdiği kapsamlı reformlarla,kritik eşiği aştı" 

     Başbakan Recep Tayyip Erdoğan, Türkiye'nin AB yolunda ''gerçekleştirdiği kapsamlı reformlarla, kritik eşiği aştığını'' söyledi. 
     Erdoğan ve eşi Emine Erdoğan, ekonomi bakanları, dış ticaret ve işadamları temsilcilerinden oluşan heyetle Türkiye'de temaslarda bulunan Belçika veliaht Prensi Philippe ve eşi Prenses Mathilde onuruna Başbakanlık Konutu'nda akşam yemeği verdiler. 
     Erdoğan, burada yaptığı konuşmada, Prens Philippe'nin ziyaretinin iki ülke arasındaki ekonomik ilişkilerin ivme kazanmasına yardımcı olacağını düşündüğünü belirtti ve iki ülke arasındaki ticaret hacminin genişlemesine karşın, hala potansiyelin çok altında seyrettiğini kaydetti. 
     Türkiye'de halen 85 Belçika firmasının faaliyet gösterdiğini hatırlatan Erdoğan, ''Belçikalı işadamlarının bu ziyaretleri sırasında edindikleri olumlu izlenimlerle, yatırım kararı almalarını beklediklerini'' söyledi. 
     Ekonomik reformların ve yeniden yapılandırma çalışmalarının, yatırımları teşvik etmenin yanı sıra ekonomiye de ivme kazandırmasını hedeflediklerini ifade eden Erdoğan, Türkiye ve Belçika'nın üçüncü ülkelerde ortak yatırımlar yapabileceklerini de kaydetti. Ortak yatırımların her iki ülkenin de menfaatine olduğuna dikkati çeken Erdoğan, Türkiye'nin bu alandaki uluslararası başarılarının, bundan sonraki gelişmeler için referans teşkil edeceğini de söyledi. 
     Türkiye'ye adaylık statüsünün verildiği Helsinki zirvesinden bu yana Belçika'nın verdiği desteğe teşekkür eden Erdoğan, Türkiye'nin, AB üyeliği hedefine yönelik adımları atmaya devam ettiğini belirtti. 
     ''Kapsamlı reformlar gerçekleştirdik ve kritik eşiği aştık'' diye konuşan Erdoğan, Belçika'dan Aralık ayında Türkiye ile müzakerelere başlama kararının verileceği AB zirvesinde destek beklediklerini kaydetti. 
     
     Prens Philippe 

     Erdoğan'ın ardından söz alan Prens Philippe de, Türkiye'de ''gördükleri konukseverlik ile kendilerini evlerinde hissettiklerini'' belirterek, iki ülke arasındaki ekonomik işbirliğinin daha da güçlendirileceğine inandığını kaydetti. 
     Belçika'de 200 bin Türk kökenli kişinin bulunduğunu, bunların bazılarının Belçika vatandaşlığı da aldıklarını ve birçoğunun toplumsal yaşam içinde aktif yer aldıklarını söyleyen Philippe, iki ülke arasında yapılan futbol maçında Türkiye'nin galip geldiğini hatırlattı ve Erdoğan'a seslenerek ''Sayın Başbakan, burada bulunan ekonomi takımımız ise kazanan bir ekip'' diye konuştu. 
     ''Belçika, Türkiye'nin Avrupa'daki geleceği konusunda olumlu görüşlere sahip'' diyen Philippe, işbirliğinin gelecek yıllarda artmasını beklediklerini kaydetti. 
     Türkiye'nin Asya ve Avrupa arasında eşsiz bir köprü olmasının yanı sıra istikrarsızlık ve çatışmalarla dolu bir bölgeye yakın olduğuna da işaret eden Philippe, refah ve istikrar içindeki Türkiye'nin, önemli bir stratejik role sahip olacağını kaydetti. 
     Yemeğe, Dışişleri Bakanı ve Başbakan Yardımcısı Abdullah Gül, Devlet Bakanı Kürşad Tüzmen ve Enerji ve Tabii Kaynaklar Bakanı Hilmi Güler de katıldı. 
     
</TEXT>
</DOC>
