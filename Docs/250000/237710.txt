<DOC>
<DOCNO> 237710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/yguven.html </URL>
<DATE> 2004/05/06/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Adını siz koyun 
</HEADLINE>
<TEXT>



Salı günü Milliyet'in kapağında aynı manşet vardı "Adını siz koyun" .. 
Her türlü yolsuzluk haberinin inatçı ve gözükara imzası Nedim Şener, bu sefer "devlet dairelerinden izin alınması için" harcanan 16 küsur milyon doların faturasını ele geçirmiş yorumu bize bırakıyordu 
"Adını siz koyun". 
Ben buldum sevgili Nedim gel buna "teşvik primi" diyelim. 
Uluslararası politikanın bile futbol jargonuyla anlatıldığı ülkemizde, biz de modaya uyalım ve bu rüşvet pisliğine bir futbol mikrobunun adını verelim "teşvik primi"... 

Efendim, bu mikrop çok ilginç... Aslında kirli banknotlarla yoğun olarak bulunuyor ve desteleri öpüp koklayan paragözlere daha sıklıkla bulaşıyor. Ancak kalıtımsal bir hastalık gibi nesilden nesile geçtiği bile söyleniyor. Taşıyıcısı var, aşılayıcısı var... İnsanı öldürmüyor. 
Ancak, namuslu insanların "bulaşır, mulaşır" korkuları yüzünden, enfekte ettiği kişide sosyal bir karantinaya, dolayısıyla ruhsal çöküşlere ve agresif davranışlara neden oluyor. Hastalığa yakalananlar bir tür bağımlı gibi davranarak mikrobu çevrelerine bulaştırmaktan çekinmiyor. Çoğu tedaviyi reddediyor. Teşvik priminin hastalık kategorisinden çıkartılmasını isteyenler bile bulunuyor. 
Bizdeki kör talihe bakın ki, yöneticilik denilen mesleğin duayeni Sayın İlhan Cavcav bile "teşvik" mikrobuna damarını uzatıp "aldım verdim ben seni yendim" gargarasıyla ortaya çıkıyor ve 19 Mayıs Stadı'nda "kol şov" yaparkenki rahatlığı ile salgını körüklüyor. 

"Teşvik"çiler, "Herkes yapıyor" diye giriyorlar lafa .. Oysa Türkiye'de teşvik primi alıp verenler mi, uyuşturucu kullananlar mı daha fazla onu da kimse bilemiyor. Peki, "uyuşturucu kullanmanın" serbest bırakılmasını niye talep etmiyorlar bizim "junkie"ler. 
Teşviki savunanlar oturup tartışsın... Hangisi daha tehlikeli ahlaki çöküş açısından... Hangisi daha çok gelir sağlar serbest ve vergilendirilmiş olursa 
Böyle ironi var mı ya avantayı kitaba uydurmaya çalışanlar, vergiyi kullanıyor. 
Teşvik primi mikrobunu "kabakulak - kızamık" gibi çocuk hastalıklarına çevirip herkesin yakalanmasına uğraşanlar, aslında bindikleri dalı da kesiyorlar bir yandan. Önce "forma aşkı" denilen temiz duyguları "para aşkı"na çevirip piyasadan yok ettiler. Şimdi sıra sporun ruhunu ayakta tutan "adil yarışma" fikrine geldi. Onu da suça teşvik ediyorlar. Dedikleri olsa şampiyonluklar primlerle belirlense, o paraların kaynağı olan gerçek futbol tutkunlarını nasıl bulacaklar o zaman .. Şüphesi bile ligi içinden çıkılmaz kaoslara sürükleyen teşviklerin, bırakın kanunu, ahlak mahkemesinde aklandığı gün hangi taraftar tribünden avazı çıktığı kadar bağıracak takımı için. Hangisi ağlayacak kaçan şampiyonluğa Zaferle nasıl övünecek insanlar, o zafer çek defteriyle alınıyorsa. 

O gün geldiğinde Şikespor, Teşvikgücü gibi takımlar kurulursa şaşırmayın. Başkanı, hocası, futbolcusu bugünden hazırsa... Bir de avanta "legal" hale gelirse... Promosyon bile yapılır 
"Maç alınır, şike yapılır, ayak kırılır. İki teşvik'e bir şike bedava". 
Maçların şeffaf ihalelerle primlendirileceği, formaların değil şortların değiştirileceği o futbol günlerinin adını da siz koyun artık. 
Bırakın... Mikroplamayın hasta etmeyin bizi. 

Daha ne olsun 

"Serdar Bilgili, bir avuç küfürbaza yenildi" diyenler var ya Allah onlara akıl fikir ihsan etsin... Yahu kardeşim, on gündür "sen" de dahil bütün Türkiye bunu konuşuyor, Beşiktaşlılar sokaklarda yürüyor, tüm yazarlar küfür edenleri kınıyor, valilik proje geliştiriyor, daha ne olsun 
"Yok... Kalsaymış da, onları kulüpten atsaymış". 
Her gün bin kere atıldı o küfürbazlar... Silindi... Kulüpten değilse bile insanlık defterinden. 
Yaptığı eylemle Beşiktaş'la birlikte tüm kulüplerin sırtındaki kamburları ameliyat masasına yatırdı Bilgili. Bu olay 100. yıldaki şampiyonluktan sonraki en güzel "iş"iydi. Umarım küfürbazlar "senin" kadar anlayışsız değildir. 

Aile boyu Cim-Bom 

Galatasaraylı Özhan bey ile biricik evladı ve hayattaki en büyük dayanağı Ergun arasındaki "kurgusal" bir diyalog 
-Peder bey, ya şu emeklilik ikramiyeni bana verirsin ya da bir daha yüzümü göremezsin. 
-Evladım, Ergun'um, o parayla evin ipoteğini kaldıracağım. Yoksa icra gelir hepimizi kapı dışarı koyarlar. 
-Boşver borcu peder bey, zaten batmışız. Sen ver parayı yapacağım iş hem evi kurtarır hem de hayatımızı. 
-Ne işi bu 
-Dikenli tel... Hani otlağın yoluna döşersin, gelip geçen koyunların yapağıları takılır. Toplayıp eğirirsin. Sonra halı dokuyup doğru pazara, hatta Avrupa'ya.... 
-Güle güle aslanım. Kendi emekliliğinde yaparsın. 

'Şanlı tarihimiz' 

Bir kulüp yöneticisi, sözlerine "80 yıllık temiz mazimizde...." diye başlıyorsa, bilin ki berbat bir işi örtbas etmeye çabalıyordur. Anladık, çok köklü bir kulüpsün peki misafirlerin dayak yerken niye arkanı döndün Sen git depocuna, saha komserine anlat şanlı tarihini. 
Sadece Bursaspor için söylemiyorum. Şike yaptığı iddia edilen kulübün yöneticisi de eski defterleri karıştırıyor, seyircisi sahaya inen kulübünkü de. Dile getirdikleri tarihten kendilerinin utanması gerektiğini bile bile. 
Hastası ameliyat masasında kalan doktorun "ben kırk yıllık hekimim" savunmasına benziyor bu. "Kırk yılda işini niye iyi öğrenemedin" diye sormak dilimizin ucuna geliyor ama, biliyoruz ki tartışma onun istediği düzleme taşınacak o zaman... 
Tartışılan, senin tarihin değil ki, senin yöneticilik becerin be adam. 

Bilerek yapıyor 

Net ve açık söylüyorum bence Süper Lig'de yaşanan "vahşete dönüş", Futbol Federasyonumuz'un kontrolü elinden kaçırması, aciz kalması ve zincirleme hataları yüzünden değildir... 
Bu ancak bilerek yapılabilir ve bir tarz meselesidir. 
Federasyonumuz ve onun başkanı, sıradan bir vatandaşın uykusunu kaçıracak boyuttaki ters yüz kararları, şaşkınlıktan vermemekte bunu "derin bir bilinçle" yapmaktadır. 
Adaleti, hukuku, içtihadı hiçe saymak, aslında bir olirgarşik yapının olmazsa olmaz kuralıdır ve keyfi kararlar o yapının gücüne güç katar. İnsanlar ve kurumlar, hukuk tanımaz otoriteler karşısında, sanılanın aksine çoğunlukla otoriteye yaklaşır ve yaltaklanırlar. Çünkü adaleti o dağıtmaktadır ve çarpıtılan adaletten çıkar sağlamak haksızken bile olasıdır. Bu insanların zaafıdır. 
Herkesin şikayetçi göründüğü "Federasyonumuzun ve onun başkanının bu denli uzun soluklu olmasının" altında yatan acı gerçek, ne yazık ki "korku" kadar, içimizde var olan "köşe dönmecilik" ve "avantacılık" içgüdülerimizdir. 
Federasyona kızmayalım, o bize istediğimizi vermektedir. 

Seba'ya sorun 

Bölünerek çoğalmak da büyüme ve gelişmenin bir çeşididir ama, kulüpler için tavsiye edilen yöntem birleşmektir. Birleşerek güçlenmek... Beşiktaş'ı genel seçim öncesinde ülkemizdeki siyasi partiler yelpazesine çevirmemek. 
Söylemesi kolay da, gönlünde başkanlık yatan bunca aslan varken nasıl olacak 
Demokrasilerde çare tükenmez... Topluca Süleyman Seba'ya gidilecek o racon kesecek. 
En kestirme ve en akılcı yol bu. Çünkü başkan adaylarının hepsi birbirinden kıymetli. Yarışta geri adam atanlara da, kaybedenlere de yazık olacak. Galebe çalmak için nice kariyerler yere çalınacak. Oysa kırılamayacak bir rica ile bir araya gelseler, hem kariyerleri zedelenmeyecek, hem de Beşiktaş güçlenecek. 
Bizden söylemesi. 



</TEXT>
</DOC>
