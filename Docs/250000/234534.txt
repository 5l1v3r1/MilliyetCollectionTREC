<DOC>
<DOCNO> 234534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy01.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Güney Kıbrıs kaybetti 
</HEADLINE>
<TEXT>

      
   Başbakan Erdoğan, adil ve kalıcı bir çözümün oluşmasına katkıda bulunmayan Rumların, atılan iyi niyet adımını heba ettiğini belirterek, "Güney Kıbrıs bana göre kaybetmiştir" dedi. Erdoğan, Güney Kıbrıs'ta yeni bir referandum yapılıp yapılamayacağı konusunda, da "Bu boyacı küpü değil. Bu bir kere yapılır ve biter. Kaldı ki BM Genel Sekreteri Annan, 'Bundan sonra zaten böyle bir şeyin içerisinde olmam' diyerek noktayı koydu" diye konuştu. KKTC Cumhurbaşkanı Rauf Denktaş'a saygısı olduğunu söyleyen Erdoğan, "Ama, Denktaş bu süreçte bir iddiada bulundu. KKTC halkı da bu iddiaya karşı bir değerlendirme yaptı. Bu kanaati Denktaş nasıl değerlendirir, onu ben bilemem" dedi. 
   Erdoğan, AB, ABD, dost ülkeler ve BM Genel Sekreteri Kofi Annan'ın, çözüm konusunda Türkiye'nin iyi niyetine bizzat şahit olduklarını kaydederek sözlerini şöyle sürdürdü "Uluslararası camiada artık Kıbrıs Türklerine bugüne kadar yapılan tecrit politikalarının, bugünden itibaren bittiğine inanıyorum." 
   
   Gül'den Annan gibi cevap 
   Kıbrıs'ta önemli bir fırsatın yitirildiği belirten Dışişleri Bakanı Abdullah Gül de ikinci referandum tartışmalarını "Bunun cevabını Annan, 'Reddedilirse defter kapanır' diye vermişti" sözleriyle değerlendirdi. Gül, bundan sonraki beklentilerinin ise, KKTC'ye uygulanan haksız ambargo ve kısıtlamalardan vazgeçilmesi olduğunu ifade etti. 
   
   
   
</TEXT>
</DOC>
