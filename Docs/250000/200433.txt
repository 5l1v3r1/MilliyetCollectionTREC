<DOC>
<DOCNO> 200433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur18.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Hilton'un güzellik programına, erkeklerden yoğun ilgi 
</HEADLINE>
<TEXT>

     Konya Hilton Otel The Sensory Güzellik Merkezi'nin Konyalılar için sadece bu bölgenin iklim koşullarına uygun olarak hazırladığı kışa özel cilt ve vücut bakım programlarına katılanların yüzde 70'ini erkek müşteriler oluşturuyor. 
     Güzellik uzmanı Mehtap Gürbüz, Konya Hilton Otel'de düzenlenen program tanıtımında, kış aylarında sert ve soğuk bozkır ikliminin etkili olduğu bölgelerde yaşayanların en sık karşılaştığı sorunların çözümü için paketler halinde özel cilt ve vücut bakım programları hazırladıklarını söyledi. 
     Havaların soğumasıyla birlikte cildin daha da hassaslaştığını ifade eden Gürbüz, dış ortama açık olan yüz, boyun ve el bölgesine soğuğun etkisiyle damarların büzülmesinden dolayı daha az oksijen gittiğini kaydetti. 
     Gürbüz, daha az oksijen alan cilt yüzeyindeki nemin hızla kaybolduğunu dile getirerek, ''Daha kuru ve kabuklanmaya eğilimli bir cilt ortaya çıkar. Bu koşullarda yağlı ciltlerde bile pullanma olabilirken, kuru ciltler daha fazla hassaslaşıyor'' dedi. 
     Kış aylarında cildin birçok kimyasal gaz ve mikroplarla daha sık karşılaştığın belirten Gürbüz, okyanus suyunun mineral vitamin ve proteinleriyle hazırlanan ürünlerle birbirinden farklı onlarca bakım kürünü müşterilerine sunduklarını söyledi. 
     Gürbüz, ''deniz suyu tekniği'' ile ''yosun terapisinin'' birleştiği bakım programında, genellikle, canlı bitki konsantreleri ve proteinlerden yararlanarak geniş bir ürün yelpazesi elde ettiklerini kaydetti. 
     
     ERKEKLERDEN BÜYÜK İLGİ 
     Cilt ve vücut bakım programlarında cildi gençleştirici, kırışık önleyici, arındırıcı, rahatlatıcı ve canlandırıcı bakımlarının da uygulandığını belirten Gürbüz, Konya'da cilt ve vücut bakımı yaptıran müşterilerinin yüzde 70'ini erkek müşterilerin oluşturduğunu ifade etti. 
     Gürbüz, erkeklerin en çok, yüzlerindeki leke ve sivilceleri yok etmek için uygulanan yosun ağırlıklı bakım kürüne ilgi gösterdiklerini sözlerine ekledi. 
     Programda tanıtımı yapılan cilt ve vücut bakım programları, bir erkek manken üzerinde uygulamalı olarak gösterildi. 
     
</TEXT>
</DOC>
