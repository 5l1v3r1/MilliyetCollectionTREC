<DOC>
<DOCNO> 246920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur05.html </URL>
<DATE> 2004/06/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fuhuştan kurtaran not 
</HEADLINE>
<TEXT>

     Ceyhun KÖSE- Hüseyin ERSÖZ BURSA, DHA 

BURSA'nın Nilüfer İlçesi'nde bir eve kapatılarak zorla fuhuş yaptırılan biri Rus, diğeri Dağıstanlı iki kadın, bir kağıda Bizi kurtarın' diye not yazarak evin balkonundan attı. Bir vatandaş notu bulup Nilüfer İlçe Emniyet Müdürlüğü'ne götürdü. Eve operasyon düzenleyen polis, kapıyı çilingire açtırarak, fuhuş yaptırılan iki kadını kurtarıp evdeki bir kişiyi gözaltına aldı. 
     Emniyet Müdürlüğü'nden alınan bilgiye göre, çocuk bakıcılığı bahanesiyle Antalya'ya getirilen 34 yaşındaki Dağıstanlı Fatimat Magomedova ve 26 yaşındaki Rus uyruklu Anastasia Kuznetsova, geçtiğimiz hafta zorla Bursa'ya getirildi. İddiaya göre, kendilerini tehdit eden kişilerce pazarlanan kadınlar için, Nilüfer İlçesi Üçevler Mahallesi'nde bir ev kiralandı. Bir hafta önce getirilen kadınlar, Bursalı tanınmış kişilere yüksek fiyatlarla pazarlanarak, otellerde buluşup ilişkiye zorlandılar. Ancak son iki gündür eve kapatılan, üzerlerine kapı kilitlenerek dışarı çıkmaları engellenen kadınlar, kendilerini kurtarmak için yardım istemeye karar verdiler. Çok az Türkçe bilen kadınlar, bir kağıda düzgün olmayan bir dille "Arkadaşlar lütfen ara. Bu numara söyle. Ben Anastasia. Bizi kaçırdı p...'' diye yazarak balkondan attılar. Binanın balkonundan uçan kağıdı gören bir apartman sakini, bulduğu notu polise götürdü. 
     Nilüfer İlçe Emniyet Müdürlüğü Araştırma Bürosu ekipleri, bir çilingiri de yanlarına alarak siteye operasyon düzenledi. Çilingir vasıtasıyla açılan eve giren polisler, iki kadını kurtarırdı, kadınları eve kilitlediği öne sürülen 34 yaşındaki Recep Tan'ı da gözaltına aldı. Evde yapılan aramada, yabancı uyruklu 5 kadına ait pasaportlar bulundu. Fatimat Magomedova ve Anastasia Kuznetsova, fuhuşa aracılık yapan kişinin 30 yaşındaki Nilgün Tanguç isimli kadın olduğunu, polisteki fotoğraf arşivinden belirledi. 
     Ahlak Masası ekiplerince sürdürülen soruşturma çerçevesinde, birisi Türk 4 kişinin arandığı bildirildi. Özgürlüklerine kavuşan iki kadın, ülkelerine dönmek istediklerini söylediler. Evde yapılan araştırmada, düzenli olarak tutulmuş randevu defteri ve şahıslardan alınan paraları gösteren çizelge bulundu. Polis, fuhuşa zorlanan iki yabancı uyruklu kadını otellere götürmekte kullanılan bir otomobili de incelemeye aldı. 
     
</TEXT>
</DOC>
