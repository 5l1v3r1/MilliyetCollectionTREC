<DOC>
<DOCNO> 211716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko22.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Çin mallarının satılmasına izin veren başkana oy vermeyin 
</HEADLINE>
<TEXT>

     Ankara Ticaret Odası ATO Başkanı Sinan Aygün, sosyete pazarı adı altında Çin mallarının satılmasına izin veren belediye başkanlarını eleştirerek, ''İlk defa bu seçimlerde taraf olacağım'' dedi. 
     Aygün, esnafa, bu pazarların açılmasına izin veren belediye başkanlarına yerel seçimlerde oy vermemeleri çağrısında bulunacağını söyledi. 
     ATO Başkanı Aygün, ''İğneden ipliğe Çin İstilası'' adıyla düzenlediği basın toplantısında, televizyondan fotoğraf makinesine, iç çamaşırından otomobil lastiğine kadar yaklaşık 500'e yakın Çin malını da gazeteciler için sergiledi. 
     Oda olarak yaptıkları bir çalışmada, Türkiye'de 30 sektörün Çin mallarının istilasına uğradığını belirlediklerini kaydeden Aygün, her 100 oyuncağın 95'i, 100 armatürün 76'sı, 100 gözlüğün 45'i, 100 halının 25'i, 100 klimanın ise 50'sinin Çin malı olduğunu bildirdi. 
     Resmi rakamlara göre 2003 yılında Çin'den yapılan ithalatın 2 milyar doları aştığını, oysa kendi tespitlerine göre bu rakamın 5 ile 7 milyar dolar arasında olduğunu belirten Aygün, buna hayali ithalatın eklenmesi halinde rakamın 10 milyar dolar olduğunu öne sürdü. 
     Birçok ekonominin Çin mallarına karşı ülkesini koruduğunu, en son ABD'nin Çin'e karşı tekstilde kota uygulamaya başladığını anlatan Aygün, Çin'den gelen tüm malların kalitesiz olmadığını, ancak kaliteli mallarla kalitesizler arasında çok büyük bir fiyat farkı bulunmadığını söyledi. 
     Maliye Bakanı'nın kaynak aradığını, asıl kaynağın semt ve sosyete pazarlarında olduğunu, burada tek bir yazar kasa bile bulunmadığını belirten Aygün, maliyecilerin, dondurmanın KDV'sini sormak yerine, buradaki vergi kaçağını önlemeye çalışmaları gerektiğini söyledi. 
     
     ''SEÇİMLERDE TARAF OLACAĞIM'' 

     Türkiye'de yaygın olan işportacılık nedeniyle vergi kaçak ve kaybının giderek arttığına dikkati çeken Aygün, zabıtaların işportanın en büyük destekçisi olduğunu, zabıtanın ve akrabalarının işporta tezgahları bulunduğunu, bu yüzden görevlerini yapmadıklarını bildirdi. 
     Aygün, semt pazarları adı altında kurulan sosyete pazarlarına da karşı çıkarken, şunları kaydetti 
     ''Bu sosyete pazarı değil, bu kaçakçı, kaçak eşya pazarıdır. Ama önümüzde belediye seçimleri geldi. Seçimlere 2 ay kaldı. İlk defa bu seçimlerde taraf olacağım. Bu semt pazarlarını hangi belediye açmışsa esnafa çağrı yapacağım. ATO deyip geçmeyin. 127 bin kayıtlı üyemiz var. 250 bin kişi de esnaf odası üyesi var. Biz toplam 375 bin kişilik bir camiayız. Bu kaçak semt pazarları bizi mahvetti. 
     Bu pazarlara izin veren belediyeleri tespit ettik. O belediye başkanları seçimlerde aday olurlarsa esnafa diyeceğim ki bu semt pazarlarının açılmasına izin veren belediye başkanları bunlar. Bu belediye başkanlarına oy vermeyin. Çünkü 3 yıldır bu belediye başkanları bizim burnumuzdan getiriyor. Bundan önceki seçimde Ankara Büyükşehir Belediye Başkanı Melih Gökçek, 30 bin oy farkla belediye başkanlığını aldı. Biz Ankara'da eğer vurdumduymaz belediyeye karşı tavır alırsak, o belediye başkanının seçilmesi mümkün değil.'' Türkiye'nin ithalat rakamlarının da yanlış olduğunu öne süren Aygün, ithalatın 70 milyar dolar değil, 100 milyar dolar olduğunu kaydetti. Aygün, ''Hayali ithalat hortlamış durumda'' dedi. 
     
     KALİTESİZ ÇİN MALLARINA UYGULAMA... 

     Aygün, basın toplantısının ardından, salonda sergilediği Çin mallarından bazılarının ''nasıl'' kalitesiz olduğunu da basın mensuplarına gösterdi. 
     Ucuz fiyata satılan Çin malı çatal-bıçak-kaşık takımının eğildiğini ve kırıldığını gösterirken, Çin malı ve Türk malı narenciye sıkacaklarından da alınan verimi portakal sıktırarak gazetecilere gösterdi. 
     Her iki narenciye sıkacağında 3 adet portakal sıkılırken, Türk malı sıkacaktan yaklaşık 1 su bardağı, Çin malı sıkacaktan ise yaklaşık yarım bardak meyve suyu alındığı dikkati çekti. 
     Aygün, toplantıda, Çin malı plastik boks eldivenleri, gitar ve kemanla da basın mensuplarına poz verdi. 

     
</TEXT>
</DOC>
