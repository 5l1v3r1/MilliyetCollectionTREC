<DOC>
<DOCNO> 206366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun18.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Irak'ta "kimyasal silah" bulmadan konuştu... 
</HEADLINE>
<TEXT>

     İngiltere Başbakanı Tony Blair, kitle imha silahı geliştiren bazı ulusların, tüm dünya güvenliğine karşı büyük engel oluşturduklarını söyledi. 
     Irak'a bugün sürpriz bir ziyaret düzenleyen Blair, Basra çevresinde konuşlanan 10 bin kadar İngiliz askerine hitap etti. 
     Konuşmasında, Irak'taki eski Saddam Hüseyin rejiminin ''tiksindirici'' olduğunu söyleyen Blair, ABD öncülüğünde, Saddam rejimini devirmek için yapılan operasyonun, evrensel istikrar için gerekli olduğunu belirtti. 
     İngiliz askerlerine, ''Siz, 21. yüzyılın, terör tehdidiyle, kitle imha silahlarıyla ve acımasız rejimiyle savaşan öncü askerlerisiniz'' diyen Blair, ''Eğer bundan uzak dursaydık, diğer ülkelerde de var olan bu tehditlere asla karşı koyamazdık'' dedi. 
     Blair, kimyasal, biyolojik ve nükleer silahlara milyonlarca para harcayan eski Irak yönetiminin, açlık çeken ve yoksullukla mücadele eden halkını unuttuğunu söyledi. 
     İngiltere Başbakanı, dünya güvenliğinin ''aşırı dincilik virüsüyle'' tehdit edildiğini belirtti. 
     Blair'in, Irak'taki temasları sırasında, küçük bir kasaba olan Ez Zubeyir'deki polis akademisini gezdiği ve burada eğitim alan Iraklıları izlediği bildirildi. 
     Tony Blair'in, Basra'ya hava yoluyla 10 dakika uzaklıktaki kasabaya, İngiliz ordusuna ait bir helikopterle gittiği kaydedildi. 
     İngiltere Başbakanı Tony Blair, Basra'daki İngiliz birliklerini Mayıs ayında da ziyaret etmişti. 
     
</TEXT>
</DOC>
