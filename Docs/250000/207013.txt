<DOC>
<DOCNO> 207013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun41.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da alarm... 26 saatte 22 deprem oldu .. 
</HEADLINE>
<TEXT>

     İran'ın güneybatısındaki Huzistan eyaletinde 36 saatte orta büyüklükte 22 deprem meydana gelince bölgede üst düzey alarm durumuna geçildi. 
     İran televizyonu, dün sabahtan itibaren büyüklüğü 2.7 ve 4.9 arasında değişen 22 depremin Huzistan eyaletinde, başkent Tahran'ın yaklaşık 450 kilometre güneybatısındaki Mescid Süleyman, İzeh ve Beghmalek kentlerini sallaması üzerine, Cumhurbaşkanı Muhammed Hatemi'nin talimatıyla bu kentler içinde ve civarında üst düzey alarm durumuna geçildiğini duyurdu. 
     Mescid Süleyman'daki yetkililerden Settar Ekberzade, Hatemi'nin ilgili kurumlara üst düzey alarm durumuna geçilmesi talimatı verdiğini ve depremler yüzünden çok kaygılandıklarını söyledi. 
     Eyalet doğal afetler birimi yetkilisi Şahpur Rüstemi de bölge halkına sakin olmaları çağrısında bulunarak, eyalette bütün idari kurumların üst düzey alarm durumunda olduğunu, üç kentin civarında üç kamp kurduklarını ve bütün okulların kapatıldığını belirtti. 
     Tahran Radyosu dün, petrol ve doğal gaz merkezi Mescid Süleyman kentine bağlı 5 köyde evlerin yüzde 10 ila 50, İzeh kentinde de bazı evler ve hayvan çiftliklerinin hasar gördüğünü duyurmuştu. 
     İki kentteki depremlerde ölen ya da yaralanan olmadı. 
     İran'da geçen yıl 26 Aralık'ta Tahran'ın 1000 kilometre güneydoğusundaki Bem kentinde meydana gelen 6.3 ya da 6.7 büyüklüğündeki depremde 30 bin kişi öldü. 
     
</TEXT>
</DOC>
