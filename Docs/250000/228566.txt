<DOC>
<DOCNO> 228566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/yazar/altan.html </URL>
<DATE> 2004/04/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
,,, ... 
</HEADLINE>
<TEXT>

   
   BİR karanlık odada toplanmış büyücüler. 
   Koymuşlar dizlerine kendi hafızalarını. 
   Fosforlu bir ışıktır süzülür gözlerinden. Seyrederler yoklukta eski maceralarını. Bir saat işler uzakta 
   - Hayat var, hayat yoktur. Hayat yok, hayat vardır. 
   Bir ninni inilder hafızada. Eğilir suya salkımsöğütler. Bir babanın elini tutunan çocuk, isyanla bağırır 
   - Hayatım nerede 
   Cevap verir bir saat 
   - Hayat var, hayat yoktur. Hayat yok, hayat vardır. 
   Hafızada akan kirli nehir, sürükler simsiyah gemileri. Bir bekçi feneri gibi gezinir, geminin içinde büyücünün gözleri 
   - Yakaladım burdasın. 
   Aydınlanır orası. Mahzun bir genç bir öpüşte erimiş, sarılır bir genç kıza. Mavi bir rüzgar eser, en taze yalanları uçurur dalgalara... Yürüyen bir bodurum, sallanarak yaklaşır dekorların iplerini çekerler. Bir kadın hıçkırarak uzanır bir yatağa. Büyücünün gözleri tıpış tıpış yürürler, girerler bu yatağa, dehşetle ürperirler 
   - O hayat nerede 
   Bir saat cevap verir 
   - Hayat var, hayat yoktur. Hayat yok, hayat vardır. 
   Hafızada kitaplar döner. Kitaplarda dolaplar döner. Dolaplarda aşk döner, kin döner, açlık döner. Aşklarda, kinlerde, açlıklarda dolaplar, dolaplarda kitaplar döner. 
   Bir ihtiyar nine ağlayarak çömelir, uzatır ellerini 
   - Gel benim cici oğlum, gel benim uslu yavrum. 
   Büyücünün gözleri, ninenin tutamaz ellerini... Fosfor eller, uzayarak incelir, kaybolur hafızada sadece bir ses kalır 
   - Gel benim cici oğlum, gel benim uslu yavrum. 
   O ne Nereden çıktı bu tabanca Tüller içinde bir güzel bacak fısıldar 
   - Sev beni... 
   Güzel uzun bir bacak, kıvrılan bir bacak, sallanan bir bacak, diri göğüslerde bir şafak ışığı gezinir bir keman yayında söner plaklar... Yere vurulur bir kadeh ve patlar bir tabanca. Yaşayan ölüm canlıdır, kadın heyecanlıdır, erkek heyecanlıdır. Dudaklar uzanır, binlerce dudak öpüşürler gecede. Büyücü zehirli bir düşüncede, mırıldanır 
   - Bu hayat nerede 
   Cevap verir bir saat 
   - Hayat var, hayat yoktur. Hayat yok, hayat vardır. 
   Biri yazmış bu duvara adını. Duvar yıkılmış adı kalmış. En açık deniz, hapishane hücresi gibi bunalmış. Bardakta okyanus, mikropta ejderha, gökyüzünde kafanın dar tavanı. Bir yol ki yürü yürü bir yol ki ıssız, bir yol ki anlamsız. Yürü yürü, koş, yuvarlan ve işlesin beyninin çıbanı 
   - Hayat nerede, hayatım nerede... 
   - Hayat var, hayat yoktur. Hayat yok, hayat vardır. 
   Çınlayan tokat, dökülen gözyaşları, dilenen avuç, paraların siklonu, salkımsöğütler, kirli nehir, simsiyah gemi ve bodurum... Çömelmiş nine, uzaklaşan gölge, korkular, kahkahalar... Şehvetle soluyan yüz... Ve karanlık bir odada toplanmış milyarla öksüz. Şekilsiz büyücüler, koymuşlar dizlerine kendi hafızalarını. Fosforlu bir ışıktır süzülür gözlerinden. Seyrederler yoklukta eski maceralarını. Bir saat işler uzakta 
   - Hayat var, hayat yoktur. Hayat yok, hayat vardır. 
   - 
   Not 42 yıl önce yazılmış bir yazı... "Milliyet"ten... 
   
      
   
</TEXT>
</DOC>
