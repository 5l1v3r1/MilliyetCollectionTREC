<DOC>
<DOCNO> 206326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/yasam/yas01.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmayınca vurdular 
</HEADLINE>
<TEXT>

   Trafik ekipleri evrakını incelerken gaza basıp kaçmaya başlayan Ramazan Bingöl, 20 dakikalık kovalamaca sonrası, 'vurularak' durdurulabildi... 
      ŞAKİR AYDIN, MUTLU BOZDAĞ İstanbul 
   
   Küçükçekmece'de, trafik ekibi tarafından durdurulup evrakı kontrol edilirken kaçan sürücü, açılan ateş sonucu yaralı yakalandı. 
   Alınan bilgiye göre, Küçükçekmece İlçe Emniyet Müdürlüğü'ne bağlı trafik ekibi, dün 04.30 sıralarında şüphe üzerine Ramazan Bingöl'ün kullandığı otomobili durdurdu. İhtara uyarak duran Bingöl, kendisinden istenen evrakı polise uzattı ancak polis bunları alıp incelemeye başladığı sırada gaza basarak hızla uzaklaştı. 
   
   20 dakika kovaladılar 
   Bingöl, peşine düşen ekibi, Halkalı ve İkitelli'de ara sokaklara girerek atlatmaya çalıştı. Yaklaşık 20 dakika süren kovalamacada, 'dur' ihtarına uymayan Bingöl'ün aracına ateş açıldı. Ön lastiği patlayan otomobilin cam ve kapısından giren kurşunlarla kolundan ve ensesinden yaralanan Bingöl, durmak zorunda kaldı. Hastaneye kaldırılan ve sağlık durumu iyi olan Bingöl, rüşvet vermediği için polisin vurduğunu iddia etti. 
   Emniyet'ten yapılan açıklamada ise, farlarından biri yanmadığı için durdurulan otomobilde Cuma Yaman ve Bingöl'ün bulunduğu, sürücü belgesi olmayan Yaman'ın alkollü çıktığı bildirildi. Yasal işlem yapıldığı sırada Bingöl'ün otomobili çalıştırarak kaçtığı belirtilen açıklamada şöyle denildi "Alkollü olduğu görülen Bingöl, 'dur' ihtarında bulunan ekibe silah doğrultmuş ve aracı üzerlerine sürmüş. Ateş açılan araç 2 kilometre sonra durmuş. Yapılan kontrolde otomobildeki bir kurusıkı tabanca zaptedilmiştir." 
   
   
</TEXT>
</DOC>
