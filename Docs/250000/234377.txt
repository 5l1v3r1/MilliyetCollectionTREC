<DOC>
<DOCNO> 234377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun30.html </URL>
<DATE> 2004/04/24/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kızılhaç, Kuzey Kore'de 154 kişinin öldüğünü doğruladı... 
</HEADLINE>
<TEXT>

     Kuzey Kore'de bir trende meydana gelen patlamanın bulunduğu bölgenin temizlendiği bildirildi. 
     Uluslararası Kızılhaç ve Kızılay Dernekleri Federasyonu'nun IFRC Pekin'deki bölgesel heyetinin sözcüsü John Sparrow, patlama bölgesine giden bir Kızılhaç görevlisinin, olayın olduğu yerden 4 kilometre yarıçapındaki bir bölgenin temizlenmiş olduğunu söylediğini belirtti. 
     Pyongyang'da görev yapan Jay Matta adındaki Kızılhaç görevlisinin bölgeyi göktaşı çarpmış bir kratere benzettiği bildiriliyor. 
     Kızılhaç, patlamada aralarında çok sayıda çocuk olmak üzere 154 kişinin öldüğünü de doğruladı. 
     Sparrow, patlama bölgesinden yeni gelen bir meslektaşının sabah Çin'in resmi haber ajansı Şinhua'nın verdiği rakamları doğruladığını kaydetti. 
     Aldığı bilgilere göre, patlama bölgesi ve etrafındaki yüzlerce metrelik alanın tamamen tahrip olduğunu ifade eden Sparrow, ''Bir okul tamamen yıkılmış. Aralarında hastanelerde olmak üzere 129 kamu binası yıkılmış ya da tahrip olmuş'' dedi. 
     Bu arada Kuzey Kore Kızılhaç'ının patlamanın yol açtığı büyük sorunların üstesinden gelmek için Güney Kore Kızılhaç'ından yardım talebinde bulunduğu bildirildi. Güney Kore'nin Yonhap haber ajansı, patlamanın olduğu gün Kuzey Kore'de bulunan Güney Kore Kızılhaç'ın Başkanı Lee Yoon-gu'ya dün Kuzey Kore Kızılhaç'ının yardım talebini ilettiğini duyurdu. 
     Ajans, Lee'nin, Kuzey Kore'ye 1 milyon dolarlık acil durum ve ilaç yardımı yapılacağını açıklayan Güney Kore Birleşme Bakanı Jeong Se-hyun'la görüşmesinin beklendiğini belirtti. 
     Güney Koreli yetkililerin pazartesi günü tren patlamasıyla ilgili olarak Kuzeydeki yetkililerle görüşecekleri bildirildi. 
     
</TEXT>
</DOC>
