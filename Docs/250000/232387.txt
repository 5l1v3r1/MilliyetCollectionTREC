<DOC>
<DOCNO> 232387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonyas04.html </URL>
<DATE> 2004/04/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
2500 otomobilin lastiklerini kesen bisikletçiye 16 ay hapis... 
</HEADLINE>
<TEXT>

     ''İntikam için'' İngiltere'nin Dorset bölgesinde 2500 otomobilin lastiklerini kesen bisikletçiye 16 ay hapis cezası verildi. 
     Bisikletçilere karşı saygısız olduğunu düşündüğü otomobil sahiplerini ''cezalandıran'' 37 yaşındaki Ashley Carpenter'ın, sadece 10 gün içinde Bournemouth'daki bir karavan parkında bulunan 548 aracın lastiklerini kestiği ve 250 bin sterlinlik zarara yol açtığını belirten yargıç, suçlunun cezasının en az yarısını çekmeden tahliye edilmeyeceğini de hükme bağladı. 
     Carpenter'ın eylemleri sırasında ucu sivriltilmiş bir tornavida kullandığına dikkat çeken yargıç, 10 günde lastikleri kesilen araçların sahiplerinin 98 bin sterlini lastiklerini onartmak ya da değiştirmek için harcadıklarını, ancak yoluna devam edemeyenlerin otel masrafları ya da alternatif seyahat arayışları dikkate alındığında, zararın 250 bin sterline kadar yükseldiğini bildirdi. 
     Yargıç, Carpenter tarafından lastiklerine zarar verilen toplam 2500 araç göz önüne alındığında zararın boyutlarının daha da büyüdüğünü ifade etti. 
     Güvenlik kameralarına yakalanan Carpenter'ın Ocak ayında tutuklandığı belirtiliyor. 
     
</TEXT>
</DOC>
