<DOC>
<DOCNO> 227042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/guncel/gun20.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Otoyolda bomba alarmı 
   O - 2 Karayolu Mahmutbey Mevkii üzerinde dün korkuluklara asılan bomba süsü verilmiş pankart polisi alarma geçirdi. İstanbul Emniyet Müdürlüğü'nde görevli bomba imha ekipleri pankartın çevresinde güvenlik şeridi oluşturdu. Uzman memur, üzerinde "Kızıldere son değil, savaş devam ediyor. Devrimciler" yazılı pankartı inceledikten sonra tehlike olmadığı sonucuna vardı. 
   
   Vural'a can güvenliği için nakil 
   Mason locasına düzenlenen saldırıda yaralanan ve tedavi gördüğü hastanede tutuklanan Engin Vural, dün Sağmalcılar Devlet Hastanesi'ne sevk edildi. Hastane yetkilileri, Vural'ın karın derisinin yeniden birleştiğini ve kalan 5 - 6 dikişin de Sağmalcılar Devlet Hastanesi Cerrahi Servisi'nde alınacağını belirttiler. Polis, Vural'ın can güvenliği için Sağmalcılar Devlet Hastanesi'ne sevkini istemişti. 
   
   'Hayata Dönüş'e sanık gelmedi 
   Çanakkale E Tipi Cezaevi'nde 19 Aralık 2000'de bir askerle üç hükümlünün ölümüyle sonuçlanan Hayata Dönüş Operasyonu'nda yer alan güvenlik güçlerinden 563 kişi hakkında müebbet hapis cezası istemiyle açılan davanın ilk duruşması dün yapıldı. Çanakkale 1. Ağır Ceza Mahkemesi'ndeki duruşmaya sanıkların hiçbiri gelmedi. Bir askerin ölümünden sorumlu tutulduğu için yargılanan hükümlü Muharrem Güzel solda de duruşmaya davacı olarak katıldı. Güzel, "Ölen er yine asker kurşunuyla ölmüştür" dedi. 
   
   
   
</TEXT>
</DOC>
