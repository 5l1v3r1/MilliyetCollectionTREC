<DOC>
<DOCNO> 230923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun69.html </URL>
<DATE> 2004/04/13/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
ABD "Kıbrıs planı en fazla endişe yasorunlara cevap" 
</HEADLINE>
<TEXT>

     Genelkurmay Başkanı Orgeneral Hilmi Özkök'ün, Annan planında bazı sıkıntılara işaret etmesinin ardından ABD Dışişleri Bakanlığı sözcüsü Richard Boucher, Kıbrıs planının her iki toplumun da bütün ihtiyaç ve arzularını karşılamadığını, ancak uzun zamandır en fazla endişe yaratan sorunlara cevap olduğunu söyledi. 
     Boucher, düzenlediği günlük basın toplantısında, Orgeneral Özkök'ün, Annan planında birçok kişinin göçmen konumuna düşmesi gibi problemlere işaret ettiğinin hatırlatılması üzerine, ''Bu anlaşma, her iki tarafın da uzlaşmasını içeriyor. Her iki taraf için de ayırt edici farklılıkları var. Kıbrıslı Türkler ve Kıbrıslı Rumların bir araya gelip AB üyeliğinden birlikte yararlanmalarına, evlerine dönmelerine ve Kıbrıslı Türkler'in adada tanımlanmış bir statüye sahip olmalarına izin verelim ki böylece uzun zamandır insanların yüzleştiği bir dizi problemin çoğu çözülsün'' dedi. 
     Richard Boucher, ''Anlaşma her iki toplumun da bütün ihtiyaçlarını ve arzularını karşılamıyor. Ancak temelde, insanların uzun zamandır en çok endişelendiği sorunlara cevap buluyor. Dikkatli ve tam uygulama fırsatı yaratılmalı. Biz de belli şeylerin zamanında yapılması, tarafların sözlerini tutmalarının sağlanması ve planın işlemesini garanti etmekte kararlıyız. Uluslararası toplum da gereken yardımı, desteği gösterecek'' diye konuştu. 
     
     ABD bağış konferansında önemli katkı sağlayacak 
     Brüksel'de 15 Nisan'da Kıbrıs'ta anlaşmanın uygulanmasına destek için bir bağış konferansı düzenleneceğini hatırlatan Boucher, BM Güvenlik Konseyi'nden de Annan planının uygulanmasına destek çıkarılması için ABD'nin çaba gösterdiğini söyledi. 
     Bağış konferansında ABD'nin önemli katkıda bulunmaya niyetli olduğunu belirten Boucher, diğer ülkeleri de ''bu tarihi anlaşmaya uluslararası toplumun desteğini sergilemek üzere'' cesaretlendireceklerini kaydetti. 
     ABD'nin sağlayacağı yardımın miktarına ilişkin sorular üzerine Boucher, şimdilik bu konuda bir şey söylemek istemediğini belirtti. 
     Adada referandumların başarısız olması durumunda bağış konferansında toplanan paranın ne olacağı sorusuna karşılık Boucher, ''eğer anlaşma uygulanmayacaksa paraya da gerek olacağını sanmıyorum'' dedi. 
     Boucher, bağış konferansına ABD Dışişleri Bakanı Colin Powell'ın neden katılmadığı sorusuna da konferansın dışişleri bakanları düzeyinde olmadığı karşılığını verdi. Powell'ın aktif şekilde Kıbrıs'ta sonuca ulaşmak üzere çalıştığına işaret eden Boucher, ABD Dışişleri Bakanı'nın bugün, KKTC Başbakanı Mehmet Ali Talat ile referandumdan olumlu sonucun sağlanmasıyla ilgili telefonda konuştuğunu, başka telefon konuşmalarıyla uluslararası toplumdan plana destek isteyeceğini söyledi. 
     ABD Başkanı George W. Bush'un, Yunanistan Başbakanı Kostas Karamanlis ile yaptığı telefon konuşmasının sonucunu soran bir gazeteciye karşılık Boucher, ''Konumlarında bir değişiklik olup olmadığını veya söylemek istedikleri bir şey olup olmadığını Yunan hükümetine sormanız lazım'' dedi. 
     
</TEXT>
</DOC>
