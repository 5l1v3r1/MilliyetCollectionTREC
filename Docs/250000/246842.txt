<DOC>
<DOCNO> 246842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko43.html </URL>
<DATE> 2004/06/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Tatneft, Tüpraş özelleştirilmesinin askıya alınmasından üzgün... 
</HEADLINE>
<TEXT>

     Tatneft, Efremov'un teklifinin ihale şartnamesine uygun olmadığı ve özelleştirmenin kamu yararına olmadığı gerekçeleriyle Tüpraş'ın özelleştirme sürecinin mahkemece askıya alınmış olmasını üzüntüyle karşıladığını bildirdi. 
     Tatneft'ten yapılan yazılı açıklamada, ''Tüpraş ihalesi sürecinde, uluslararası kolu olan Efremov Kautschuk G.m.b.H. EKG şirketinin aracılığıyla ihaleyi kazanan Tatneft, Ankara 10. İdare Mahkemesi'nce, EKG'nin ihale teklifinin ihale şartnamesine uygun olmadığı ve özelleştirmenin kamu yararına olmadığı gerekçeleriyle özelleştirme sürecinin askıya alınmış olmasını üzüntüyle karşıladığını bildirmek ister'' denildi. 
     Açıklamada, kararın, ihale son aşamasında iken, gereken tüm hazırlıklar tamamlanmış, gerekli tüm finans kaynakları hazırlanmışken, Özelleştirme İdaresi tarafından tarihi bildirilen devir işlemlerinin tamamlanmasına birkaç saat kala alındığı belirtildi. 
     Tatneft'in, ilk ve son tekliflerin Türk yasalarına ve ihale şartnamesine tümüyle uygun olduğuna inandığı kaydedilen açıklamada, EKG'nin, ihale şartnamesini tamamen kabul ettiğinin ihale sürecinin tüm aşamalarında açıkça belirtildiği ve bunun gereğinin yerine getirildiği bildirildi. 
     
     ''FİYAT GERÇEK DEĞERİ YANSITIYOR'' 
     İhale hazırlık sürecinde Tatneft ve EKG'nin, danışman olarak dünyaca tanınan Societe Generale Corporate Investment Banking SGCIB ve Purvin Gertz teknik danışmanlık şirketleri ile çalıştığına işaret edilen açıklamada, ''İhale teklifi, bu çalışmalar neticesinde hazırlanmıştır. Tatneft, teklife esas fiyatın gerçek değeri yansıttığına inanmaktadır. Tüpraş'ın güncel borsa değerleri de bunu göstermektedir'' denildi. 
     Açıklamada, bu proje çerçevesinde Tatneft'in, Türk ortağı Zorlu Holding ile beraber, Tüpraş'ın geliştirilmesine ve rekabet gücünün artırılmasına yönelik ilave insan ve mali kaynakları sağlamayı ve yatırım programını gerçekleştirmeyi taahhüt ettiği kaydedilerek, Tatneft'in, tüm bunları, kültür ve değerlere, azınlık hissedarları ve çalışanların çıkarlarına saygı göstererek yapmayı planladığı belirtildi. Açıklamada, şu görüşlere yer verildi 
     ''Bunun dışında, bir Rusya Federasyonu petrol üreticisi olarak Tatneft, Tüpraş'a güvenli ham petrol temin etmeyi de garanti etmektedir. Bu, Tüpraş için son derece önemli bir imkandır. Bu nedenle Tatneft, bu projenin, kamu yararına aykırı olmadığına, tersine, Türkiye'nin petrol endüstrisi ile Türk ekonomisinin gelişmesine büyük katkı sağlayacağına inanmaktadır.'' 
     
     ''TÜRK ADALETİNE ADİL OLDUĞUNA İNANIYORUZ'' 
     Açıklamada, Tatneft'in daha önce açıklandığı gibi, Türk piyasasına büyük ilgi gösterdiği ve bu projeye çok büyük önem verdiği belirtilerek, ''Tatneft, bu projenin, Türkiye ekonomisine doğrudan yabancı yatırımların artmasına yardımcı olacağına, Türkiye-Rusya ve Türkiye-Tataristan ilişkilerini olumlu etkileyeceğine inanmaktadır'' denildi. 
     Açıklamada, Tatneft'in Türk hukuk sisteminin kararlarına sonsuz saygı gösterdiği ve Türk adaletinin adil ve bağımsız olduğuna inandığı da vurgulandı. 
     
</TEXT>
</DOC>
