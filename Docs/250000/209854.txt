<DOC>
<DOCNO> 209854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun07.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Başbakanı "ETA yakında bitecek" 
</HEADLINE>
<TEXT>

     İspanya Başbakanı Jose Maria Aznar, İspanya'da Bask bölgesinin bağımsızlığı için mücadele eden ayrılıkçı ETA örgütünün sonunun yakın olduğunu söyledi. 
     Aznar, dün akşam TVE-1 televizyonuna 8 yıllık iktidarını değerlendirdiği demecinde, ''Sanıyorum terörizmi yeneceğiz. Terörizmle mücadelede temel ilerlemeler kaydettiğimizi düşünüyorum'' ifadesini kullandı. 
     Kendi isteğiyle 14 Mart'ta yapılacak seçimlere katılmayacak olan Aznar, ETA'nın siyasi kanadı Batasuna'nın yasaklanmasıyla ilgili olarak da, ''Artık belediyelerde sandalye sahibi teröristler yok, kamu fonlarından pay almıyorlar ve kanundışı ilan edildiler'' dedi. 
     Aznar, İspanyol ulusal polisinin ve sivil muhafızların etkinliğini terörizmle mücadeledeki ilerlemelerin başlıca unsurları arasında saydı. 
     Halkçı Parti lideri olan Aznar, dün akşam son kez Bakanlar Kurulu'nu toplayıp, İspanyol Parlamentosu'nu feshettikten sonra genel seçimlerin 14 Mart'ta yapılacağını resmen Kral Juan Carlos'a bildirmişti. 
     
</TEXT>
</DOC>
