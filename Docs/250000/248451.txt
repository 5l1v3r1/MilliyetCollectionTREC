<DOC>
<DOCNO> 248451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo03.html </URL>
<DATE> 2004/06/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Konyaspor, fiyatlar düşene kadar beklemeye çekildi... 
</HEADLINE>
<TEXT>

     Her konuda anlaşılan Ömer ve Muhammed Hanifi ile bugünlerde sözleşme imzalayacak olan Konyaspor, aşırı yükselen fiyatlar düşene kadar transfer çalışmalarına ara verdi. 
     Konyaspor Basın Sözcüsü Sefa Ortaç, transferde rakamların çok yüksek olduğunu, bunun da özellikle Anadolu takımlarını büyük sıkıntıya soktuğunu bildirdi. 
     Futbolcuların aşırı yükselen fiyatları nedeniyle transferde tüm takımların çok yavaş hareket ettiğini söyleyen Ortaç, şunları kaydetti 
     ''Geçen yıl fiyatlar bu kadar tırmanmamıştı. Bu dönem kulüpleri çaresiz bırakan ve şaşkına çeviren bir yükseliş söz konusu. Ummadığınız futbolcu bir trilyon liraya yakın para istiyor. Kimi düşünsek talep ettiği para yüzünden vazgeçmek zorunda kalıyoruz. Bugüne kadar 2 futbolcu ile sözleşme imzaladık. Her konuda anlaşma sağlanan Ömer ve Muhammed Hanifi'yi de bekliyoruz.'' Bu iki futbolcu ile sözleşme imzalamalarının ardından beklemeye çekileceklerini vurgulayan Ortaç, ''Böyle bir dönemde en iyisi uzaktan izlemek. Aşırı yükselen fiyatlar düşene kadar transfer çalışmalarına ara vereceğiz. Bugünün fiyatı, sezonun açılmasına haftalar kala yüzde 80'lere varan oranlarda düşer'' dedi. 
     Ortaç, Ogün ile görüşmelerinin sürdüğünü belirterek, geçen yıl takımın kaptanlığını yapan tecrübeli oyuncu ile yeniden anlaşmak istediklerini sözlerine ekledi. 
     
</TEXT>
</DOC>
