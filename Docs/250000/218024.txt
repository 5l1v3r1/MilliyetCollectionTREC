<DOC>
<DOCNO> 218024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko44.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar milyarderleri sıralamasında 6 Türk yer aldı 
</HEADLINE>
<TEXT>

     Dünyanın en zenginleri arasında bu yıl 6 Türk milyarderi yer aldı. 
     Dünya dolar milyarderlerinin adları bugün Amerikan finans çevrelerinin dergisi FORBES tarafından açıklandı. 
     New York'ta düzenlenen basın toplantısına derginin Genel Yayın Müdürü ve kendisi de milyarder olan Steve Forbes da katıldı. 
     Dünyada 600'ün üzerinde dolar milyarderinin yer aldığı sıralamada Sakıp Sabancı, 3.2 milyar dolarlık servetle 147'inci, Ferit Şahenk 2.7 milyar dolarla 186'ıncı, Kemal Uzan 1.5 milyar dolarla 377'inci, Rahmi Koç 1.4 milyar dolarla 406'ıncı, Turgay Ciner 1 milyar dolarla 552'inci, Bülent Eczacıbaşı yine 1 milyar dolarla 552'inci oldular. 
     
     Yeni isim Eczacıbaşı 

     Geçen yıl 5 Türk'ün yer aldığı listeye bu yıl Bülent Eczacıbaşı da eklendi. 
     Bu yıl Türkiye açısından dikkat çeken bir gelişme, geçen yıl 199'uncu sırada bulunan Rahmi Koç'un bu yıl 406. sıraya düşmesi oldu. Rahmi Koç'un serveti de 2 milyar dolardan 1.4 milyar dolara indi. 
     Bir diğer gelişme ise Kemal Uzan'ın bu yıl da FORBES'un milyarderler listesinde yer almasıydı. FORBES uzmanlarından Lea Goldman basın toplantısında, ''Kemal Uzan'ın adalet tarafından aranan bir kaçak olduğunu'' bildirerek, ''Bankacılık Düzenleme ve Denetleme Kurulu'nun Uzan hakkında yolsuzluk duyurusunda bulunduğunu, ayrıca Amerikan mahkemelerinin Uzan'ları Motorola ve Nokia firmalarına 4 milyar dolar ödemeye mahkum ettiğini'' kaydetti. 
     Türk milyarderlerin geçen yıl 8.9 milyar dolar olan toplam servetleri, bu yıl 10.8 milyar dolara yükseldi. 
     Dünyanın en zengin adamı Bill Gates'in tahtının sallantıda olduğu ve en yakın takipçisi Warren Buffet'in servetini hızla artırarak Bill Gates ile arasındaki farkı ''birkaç milyar dolara indirdiği'' bildirildi. 
     Amerikan FORBES dergisi 18. dünya dolar milyarderleri listesini bugün New York'ta düzenlenen bir basın toplantısıyla açıkladı. Basın toplantısına, derginin Genel Yayın Müdürü ve kendisi de milyarder olan Steve Forbes da katıldı ve bazı soruları cevaplandırdı. 
     İlk 10'da bir Alman, bir Suudi Arap, 8 de ABD'li yer aldığı listede, ABD'li Walton ailesi 5 üyesiyle ilk 10'a girdi. Tutuklanan Rus petrol devi Yukos'un patronu Mikhail Khodorkovsky'nin, 15 milyar dolar servetle 16'ıncı sırada bulunması da dikkat çekti. 
     
     Enzengin 20 

     FORBES dergisinin sıralamasına göre dünyanın en zengin 20 kişisi ve servetlerinin miktarı şöyle 
     1- Bill Gates ABD 46.6 milyar dolar, 
     2- Warren Buffet ABD 42.9 milyar dolar, 
     3- Karl Albrecht Almanya 23 milyar dolar, 
     4- Prens Anwaleed bin Talal Alsaud Suudi Arabistan 21.5 milyar dolar, 
     5- Paul Allen ABD 21 milyar dolar, 
     6- Alice Walton ABD 20 milyar dolar, 
     7- Helen Walton ABD 20 milyar dolar, 
     8- Jim Walton ABD 20 milyar dolar, 
     9- John Walton ABD 20 milyar dolar, 
     10- Robson Walton ABD 20 milyar dolar, 
     11- Liliane Bettencourt Fransa 18.8 milyar dolar, 
     12- Lawrence Ellison ABD 18.7 milyar dolar, 
     13- Ingvar Kamprad İsveç 18.5 milyar dolar, 
     14- Theo Albrecht Almanya 18.1 milyar dolar, 
     15- Kenneth Thomson Kanada 17.2 milyar dolar, 
     16- Mikhail Kodorkovsky Rusya 15 milyar dolar, 
     17- Carlos Slim Helu Meksika 13.9 milyar dolar, 
     18- Michael Dell ABD 13 milyar dolar, 
     19- Steven Ballmer ABD 12.4 milyar dolar, 
     20- Li Ka-shing Hong Kong 12.4 milyar dolar. 
     
     Milyarderi olmayan ülkeler 

     Basın toplantısında, dünyada sadece 12 ülkede dolar milyarderi bulunmadığı açıklandı. 
     Bu ülkeler şunlar Bangladeş, Myanmar Birmanya , Kongo, Mısır, Etiyopya, İran, Pakistan, Polonya, Sudan, Tanzanya, Ukrayna ve Vietnam. 
     FORBES'un milyarderler listesinde yer alan bazı ilginç rakamlar ise şöyle 
     -Bu yıl dünya milyarderlerinin toplam serveti 1.9 trilyon dolara çıktı. 
     -Dünyanın en çok milyarderi bulunan kenti New York. Bu kentte 31 milyarder yaşıyor. New York'u 23 milyarder ile Moskova, 16 milyarder ile Hong Kong ve 10 milyarder ile Paris izliyor. 
     -40 yaşın altındaki genç milyarder sayısı 27. Milyarderlerin yaş ortalaması ise 64. 
     -Milyarderler listesinde 53 kadın yer alıyor. 
     -Dünyada 24 bekar milyarder var. 
     
     Ünlü milyarderler 

     FORBES'un listesinde bulunan milyarder ünlüler arasında film yönetmeni Steven Spielberg, talk-showcu Oprah Winfrey, New York Belediye Başkanı Michael Bloomberg, New Yorklu emlak kralı Donald Trump ve şu anda dünyanın en zengin adamı olan Bill Gates yer alıyor. 
     
     Bush fakir kaldı 

     FORBES bu yıl kral ve siyasetçileri ayrı bir kategori altında topladı ve onları genel sıralamaya dahil etmedi. ABD Başkanı George Bush'un diğerlerinin yanında yoksul kaldığı listede yer alanlar şunlar oldu 
     - Suudi Arabistan Kralı Fahd 25 milyar dolar, - BAE Başkanı Şeyh Zayed bin Sultan al Nahyan 20 milyar dolar, - Brunei Sultanı Hacı Hasan al Bolkiah 14.3 milyar dolar, - Dubai Veliaht Prensi Şeyh Muhammed bin Raşid al Mahdum 10 milyar dolar, - İtalya Başbakanı Silvio Berlusconi 10 milyar dolar, - Liechenstein Prensi Hans Adam II 2.2 milyar dolar, - Tayland Başbakanı Thaksin Shinawatra 1.4 milyar dolar, - İngiltere Kraliçesi Elizabeth II 600 milyon dolar, - Hollanda Kraliçesi Beatrix 260 milyon dolar, - Kanada Başbakanı Paul Martin 225 milyon dolar, - Filistin Lideri Yaser Arafat 200 milyon dolar, - Küba Devlet Başkanı Fidel Castro 150 milyon dolar, - ABD Başkanı George Bush 15 milyon dolar, - Fransa Cumhurbaşkanı Jacques Chirac 9 milyon dolar, - İngiltere Başbakanı Tony Blair 3 milyon dolar, - Japonya Başbakanı Junichiro Koizumi 2 milyon dolar, - Almanya Başbakanı Gerhard Schröder 1 milyon dolar. 
     
</TEXT>
</DOC>
