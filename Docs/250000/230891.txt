<DOC>
<DOCNO> 230891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun37.html </URL>
<DATE> 2004/04/13/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Referandumda AB Komisyonu topu BM'ye atıyor 
</HEADLINE>
<TEXT>

     AB Komisyonu, Kıbrıs'ta referandumlara ilişkin süreç ve değerlendirmelerin BM kontrolünde olduğu mesajını verdi. 
     Komisyon'un genişlemeden sorumlu üyesi Günter Verheugen'in sözcüsü Jean-Christophe Filori, AB Komisyonu'nun günlük olağan basın toplantısında, ''Güney Kıbrıs komünist partisi AKEL'in referandum erteleme önerisi karşısında AB Komisyonu'nun tavrının ne olduğunun'' sorulması üzerine, ''Komisyon'un tavrı, bu sorunun, süreci kontrol eden BM'ye sorulması gerektiği yönündedir'' dedi. 
     Filori, ''Bildiğimiz kadarıyla BM, referandumlar için 24 Nisan tarihini koruyor'' demekle yetindi. 
     Komisyon kulislerinde de görüş bildirmekten kaçınan yetkililerin, referandumlarda Türklerden olumlu, Rumlardan olumsuz tavır çıkması olasılığının artması nedeniyle endişe ve rahatsızlık duydukları dikkat çekiyor. Komisyon yetkilileri, ''referandum sonuçlarında taraflardan birinin Annan planına olumsuz yaklaşımı halinde dahi Rum kesiminin 1 Mayıs'ta AB üyesi olacağı'' görüşünü tekrarlıyor. 
     Öte yandan, Komisyon sözcüleri, Irak'taki gelişmelerin nasıl değerlendirildiğinin sorulması üzerine, bu konuda yorum yapmayacaklarını, güvenlik açısından endişeli olduklarını, sadece bunu söyleyebileceklerini ifade ettiler. 
     
</TEXT>
</DOC>
