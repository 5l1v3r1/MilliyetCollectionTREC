<DOC>
<DOCNO> 246542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy24.html </URL>
<DATE> 2004/06/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
CHP'li Anadol "DEP kararını memnuniyetle karşılıyoruz" 
</HEADLINE>
<TEXT>

     CHP Grup Başkanvekili Kemal Anadol, eski DEP milletvekillerinin tahliye kararını ''memnuniyetle karşıladıklarını'' bildirdi. 
     Kemal Anadol, Parlamento'da düzenlediği basın toplantısında, Yargıtay 9. Ceza Dairesi'nin, kapatılan DEP'in 4 eski milletvekili Leyla Zana, Hatip Dicle, Selim Sadak ve Orhan Doğan hakkındaki infazı durdurarak, tahliyelerine karar verdiğini hatırlattı. Anadol, ''Bu kararı memnuniyetle karşılıyoruz. Bundan mutluluk duyuyoruz. Hem Türkiye'nin demokratikleşmesi açısından hem de bunca yıldır cezaevinde kalan eski parlamenterlerin geç de olsa özgürlüklerine kavuşmaları açısından bu karar bizi mutlu etmektedir'' dedi. 
     ''Gönül ister ki Türkiye çatışmalardan, terörden uzak, iç barışın ve demokrasinin egemen olduğu bir ülke olsun'' diyen Anadol, Yargıtay 9. Ceza Dairesi'nin kararını ''önemli bir gelişme olarak'' niteledi. 
     
</TEXT>
</DOC>
