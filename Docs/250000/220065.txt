<DOC>
<DOCNO> 220065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo08.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da hedef Kartal'dan 5-0'ın rövanşını almak 
</HEADLINE>
<TEXT>

     Trabzonspor Kulübü Futbol Şubesi Sorumlusu Süleyman Atal, ligin ilk yarısındaki 5-0 yitirdikleri Beşiktaş maçının rövanşını mutlaka alacaklarını savundu. 
     Süleyman Atal, Beşiktaş maçı öncesi umutlu olduklarını belirterek, ''Taraftarlarımız da bizi desteklesinler ve Hüseyin Avni Aker Stadı'nı bayram havasına çevirsinler. Onlar desteğiyle ligin ilk yarısındaki 5-0'lık maçın rövanşını alacağız'' dedi. 
     Ligde şu ana dek şampiyonluk yarışı yapan takımların Fenerbahçe ve Beşiktaş olarak görüldüğünü de ifade eden Atal, şöyle konuştu 
     ''Beşiktaş'ı yenerek pazartesi gününden itibaren şampiyonluk yarışı yapan takımların sayısının 3'e çıkmasını istiyoruz. Bu yarışın içinde kendimize yer bulacağımıza inanıyoruz. Beşiktaş'ın ligdeki durumu bizi ilgilendirmiyor. Biz, iyi futbol oynayan, kazanan ve hedeflerini gerçekleştiren bir takım olmak istiyoruz. Ziya hocayla bu ivmeyi yakaladık.'' Trabzonspor'un Beşiktaş maçı öncesi favori gösterilmesinin yalnızca Beşiktaş'ın durumundan kaynaklanmadığını da ifade eden Atal, ''Çünkü her geçen hafta artan bir form grafiğimiz var. Bu bizi şanslı kılıyor. Ancak neticede hiçbir maç oynanmadan kazanılmıyor'' diye konuştu. 
     
</TEXT>
</DOC>
