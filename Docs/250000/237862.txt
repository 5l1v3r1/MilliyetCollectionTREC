<DOC>
<DOCNO> 237862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo02.html </URL>
<DATE> 2004/05/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şampiyonlar Ligi'nde finalin adı belli oldu Porto - Monaco 
</HEADLINE>
<TEXT>

     Avrupa Şampiyonlar Ligi'nde Portekiz'in Porto takımının finaldeki rakibi, Fransa'nın Monaco takımı oldu. 
     Bu sezon fırtına gibi esen Fransız ekibi, Stamford Bridge'te 2-0 yenik duruma düşmesine rağmen beraberliği yakalayarak yıldızlar topluluğu Chelsea'yi kupanın dışına itti. 
     İsveçli hakem Anders Frisk'in yönettiği yarı final rövanş mücadelesinde Londralılar Gronkjaer'in muhteşem golüyle 22. dakikada 1-0 öne geçti. İlk yarının bitimine 1 dakika kala Lampard farkı 2'ye çıkardı. 
     Herkes ilk yarının bu sonuçla bitmesini beklerken sahneye Morientes çıktı. Soldan gelen ortaya İspanyol yıldızın vurduğu harika kafa şutu önce direğe daha sonra Ibarra'ya çarparak ağlarla buluştu. 
     İkinci yarıya Abramovich'in takımı Chelsea çok hızlı başladı ancak yakalanan birçok net fırsat harcandı. Ve sahneye yeniden Morientes çıktı. 60. dakikada duvar pasıyla ceza sahasına giren golcü futbolcu topu kaleye göndermekte zorlanmadı. 
     Bu sonuçla Monaco finale adını yazdırdı. 2 takım arasında Monaco'da yapılan ilk maçı AS Monaco 3-1 kazanmıştı. 
     FC Porto ile AS Monaco arasındaki ligin final maçı, 26 Mayıs Çarşamba günü Almanya'nın Gelsenkirchen kentindeki Schalke Auf Arena Stadı'nda yapılacak. 
     
</TEXT>
</DOC>
