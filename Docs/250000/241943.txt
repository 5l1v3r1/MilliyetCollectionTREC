<DOC>
<DOCNO> 241943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko09.html </URL>
<DATE> 2004/05/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bakkal dükkanından, fabrikatörlüğe... 
</HEADLINE>
<TEXT>

     Yıtaş İnşaat Yönetim Kurulu Başkanı Gıyasettin Demirtaş, Elazığ'ın Palu ilçesinde 8 lira ile açtığı bakkal dükkanıyla ticaret hayatına başladı ve bugün fabrikatörlüğe kadar yükseldi. 
     Demirtaş, bugün önemli yatırımlarının bulunduğunu belirterek, bu günlere gelebilmek için çok çalıştığını söyledi. 
     Bugün 65 yaşında olduğunu ve sürekli çalıştığını anlatan Demirtaş, Palu'da bakkal dükkanıyla başlayan ticari hayatını, 1962 yılında Elazığ'a gelerek sürdürdüğünü bildirdi. 
     Elazığ'da toptan gıda ve manifatura dükkanları açtığını kaydeden Demirtaş, 1973 yılında müteahhitlik yapmaya başladığını ve bunu 1992 yılına kadar sürdürdüğünü bildirdi. 
     Daha sonra Elazığ Organize Sanayi Bölgesi'nde bugün 30 bin metrekare kapalı alan üzerinde bulunan Keban Plastik A.Ş'yi kurduğunu ifade eden Demirtaş, şöyle dedi 
     ''O zamanlar nüfus kayıtları sağlıklı olmadığı için 16 yaşında askere gittim ve iki yıl askerlik yaptıktan sonra 8 lira sermayeyle Palu'da bir bakkal dükkanı açtım. Ticari hayatım böyle başladı ve belli bir süre sonra toptancılık gibi işler yaptım. Uzun bir sürede müteahhitlik yaptım. Şu anda ki işyerlerimizde yaklaşık 400 kişi çalışıyor. Bugün 65 yaşındayım ve hala günün 18 saatini çalışarak geçiriyorum. Bu günlere gelebilmek için çok çalışmaktan başka bir şey yapmadım.'' 
     
     CUMHURBAŞKANLIĞI PLAKETİ VAR 
     Özelleştirme İdaresi tarafından ihale edilen Eti Krom A.Ş'ye ait Ferro Krom Fabrikası'nı ihalede en yüksek teklifi vererek alan Demirtaş, 9. Cumhurbaşkanı Süleyman Demirel'in kendisine, ticari hayatındaki başarılarından dolayı Cumhurbaşkanlığı Plaketi verdiğini söyledi. 
     Keban Plastik A.Ş. ve Ferro Krom fabrikasıyla birlikte Ankara'da yeni bir fabrika kurduğunu ifade eden Demirtaş, tüm yatırımlarını sürdürmeyi düşündüğünü sözlerine ekledi. 
     
</TEXT>
</DOC>
