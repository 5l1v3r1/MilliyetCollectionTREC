<DOC>
<DOCNO> 221757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun42.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos ''Bizim taraf birşey almayacak, neden versin ..'' 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Rum tarafının verecek fazla bir şeyi kalmadığını'' ifade ederek, ''Bizim taraf bir şey almayacak, neden bir şey versin'' dedi. 
     Rum radyosunun haberine göre, Papadopulos, Kıbrıs müzakereleri çerçevesinde bugün 14.'sü yaplan görüşmeye giderken yaptığı açıklamada, Rum tarafının, ''devletin işleyebilirliğini güçlendirmeye çalıştığını ve Kıbrıslı Türklerden bir şey almaya çalışmadığını'' iddia etti. 
     ''Al-ver süreci''ne ilişkin soru üzerine Papadopulos, ''Rum tarafının vereceği fazla bir şey kalmadığını'' belirterek, ''Bizim taraf bir şey almayacak, neden bir şey versin'' diye konuştu. 
     ''Müzakere masasında herhangi bir ilerleme görmediğini'' söyleyen Papadopulos, ''Aksi görüş belirten BM Kıbrıs Özel Temsilcisi Alvaro de Soto belki de başka kaynaklardan aldığı başka bilgilere sahip olabililir'' dedi. 
     ''4. Annan planının sunulacağı konusunda bilgiye sahip olmadığını'' ifade eden Papadopulos, ancak iyileştirmeler yapılırsa planın revize edilmiş halinin söz konusu olacağını belirtti. 
     Rum yönetimi lideri Papadopulos, görüşmelerin ardından yaptığı açıklamada ise bugün mülkler ve Rumların geri dönüşü konularının ele alındığını söyledi. 
     Papadopulos, Cumhurbaşkanı Rauf Denktaş'ın, Kıbrıs Türk oluşturucu devletinin federal hükümet tarafından ekonomik açıdan daha fazla takviye edilmesi ve polis sayısında önemli oranda artış yapılması konularını gündeme getirdiğini kaydetti. 
     Cumhurbaşkanı Denktaş'ın, ''bütün Türkiye kökenlilerin KKTC vatandaşı olduklarını'' söyleyerek, Türkiye kökenliler konusunu tartışmayı reddettiğini söyleyen Papadopulos, bugünkü görüşmede Denktaş'ın, iki kesimliliğin güçlendirilmesi, Rum tarafının ise Rumların geri dönüşündeki bütün engellerin kaldırılmasını istediğini açıkladı. 
     
</TEXT>
</DOC>
