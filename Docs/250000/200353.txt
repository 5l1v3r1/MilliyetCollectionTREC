<DOC>
<DOCNO> 200353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun12.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp Türkler ortaya çıktı... 
</HEADLINE>
<TEXT>

     Afganistan'da kayıp oldukları bildirilen iki Türkün bulunduğu öğrenildi. 
     Dışişleri Bakanlığı'ndan edinilen bilgiye göre, Cuma gününden bu yana kayıp olan Türk vatandaşları Adana doğumlu amcaoğulları Mustafa ve Abdullah Köklü bugün ortaya çıktılar. 
     Diplomatik kaynaklar, bir kaçırılma olayının söz konusu olup olmadığı hakkında kesin bilgi vermediler ve olayın siyasi bir boyutunun bulunmadığını ifade ettiler. 
     Kabil yakınlarındaki bir köyde kuyu açtıkları bildirilen Türk işçilerin, suyla ilgili bir ihtilaf nedeniyle kaçırıldıkları bildirilmişti. 
     
     KAÇIRANLAR ASKERİ ÜNİFORMALIYDI 

     Afganistan'ın başkenti Kabil'e 45 kilometre uzaklıktaki Hakkı Cabbar ilçesinde kayıp oldukları belirtilen ve bugün ortaya çıkan Türk işçilerin, asker üniformalı kişiler tarafından kaçırıldığı bildirildi. 
     Hakkı Cabbar Kaymakamlığı yetkilileri, Adana doğumlu amcaoğulları Mustafa ve Abdullah Köklü'nün Cuma günü akşam saatlerinde Melenk köyünde kaçırıldıklarını söylediler. 
     Af-Tur adlı Türk şirketine bağlı olarak çalışan işçilerin, Melenk köyünde yapılan su sondaj çalışmaları sırasında, aşiretler arasındaki tartışma neticesinde kaçırıldıkları belirtildi. 
     Aşiretlerin, sondaj çalışmalarının kendi bölgelerinde yapılmasını istedikleri belirtilirken, Af-Tur yetkilileri, olayın siyasi bir boyutunun bulunmadığını söylediler. 
     Afgan yetkililerin başlattığı soruşturma çerçevesinde 2 Afgan askerinin sorgulanmak üzere gözaltına alındığı belirtildi. 
     Öte yandan, Afganistan İçişleri Bakanı Ali Ahmed Celali'nin, Türkiye'nin Kabil Büyükelçisi Müfit Özdeş'e konuyla ilgili bilgi verdiği ve serbest bırakılan Türk işçilerin Kabile'e hareket ettikleri kaydedildi. 
     Abdullah ile Mustafa Köklü'nün Adana'daki yakınlarına, endişe etmemeleri amacıyla bilgi verildiği de belirtildi. 
     
     KAYIP HİKAYESİ... 

     Bu sabah saatlerinde Afganistan'ın başkenti Kabil yakınlarında bir Türk inşaat şirketi için çalışan 2 Türkün kaçırıldığı haberleri gelmişti. 
     Türkiye'nin Kabil Büyükelçiliği'nden yapılan açıklamada, Af-tur şirketinde çalışan Türk mühendislerin, Cuma akşamı, Kabil'in güneydoğusundaki Hakkı Cabbar bölgesinde kaçırıldıkları belirtildi. 
     Mustafa ve Abdullah Köklü isimli Türk mühendislerin kimler tarafından kaçırıldığının belli olmadığı ve olayın siyasi boyutu bulunmadığı kaydedilirken, Afganistan'daki yardım çalışanlarının emniyetinden sorumlu güvenlik dairesi NGO yetkilisi Nick Downie de olayın Cuma günü olduğunu belirterek, kimliği henüz belirlenemeyen kişilerin, Türk firmasının ofisine girdiklerini, 2 Türk ile birlikte 1 Afganı kaçırdıklarını bildirdi. 
     
     MUSTAFA VE ABDULLAH KÖKLÜ 

     Afganistan'ın başkenti Kabil yakınlarında kaçırılan Türk vatandaşlarının, Adana doğumlu amcaoğulları Mustafa ve Abdullah Köklü oldukları öğrenildi. 
     Afganistan'da faaliyet gösteren Türk firması Af-Tur yetkilileri, kaçırılan Türklerin daha önce belirtildiği gibi mühendis değil, işçi olduklarını söylediler. 
     Türk işçilerle Afgan vatandaşının, başkent Kabil'in güneydoğusundaki Hakkı Cabbar bölgesi Melenk köyünde kaçırıldıkları belirtilirken, Türkiye Büyükelçiliği ve Afganistan İçişleri Bakanlığı'nın olayı araştırdığı bildirildi. 
     Bu arada, Türk işçilerle Afganistan vatandaşının kayıp olduğu haberini duyuran Afganistan İçişleri Bakanı Ali Ahmed Celali, Türk işçilerin ''yanlış zamanda, yanlış yerde'' olduklarını söyledi. 
     
     HASAN ÖNAL 1 AY SONRA... 

     Afganistan'da çalışan İzmirli Türk mühendis Hasan Önal, Taliban tarafından aynı bölgeden kaçırılmış ve 1 ay sonra serbest bırakılmıştı. 
     
</TEXT>
</DOC>
