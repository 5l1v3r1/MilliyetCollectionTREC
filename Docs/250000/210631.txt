<DOC>
<DOCNO> 210631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun19.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a mektup "Türkiye, Ermenistan'a ambargoyu kaldırmalı" 
</HEADLINE>
<TEXT>

     ABD Kongresi'nin Ermeni lobisi üyeleri, ABD Başkanı George Bush'a mektup göndererek, ''Türkiye'nin Ermenistan'a uyguladığı ambargoyu kaldırması gerektiğini'' öne sürdü. 
     Merkezi Erivan'da bulunan Mediamax'ın Amerikan Ermeni Asamblesi'ne AAA dayandırarak verdiği habere göre, mektupta Bush'tan, Başbakan Recep Tayyip Erdoğan'a Washington ziyareti sırasında ambargoyu bir an önce kaldırma çağrısında bulunması talep edildi. 
     Ermenilerin sorunlarıyla ilgilenmek üzere kurulan Kongre grubunun eşbaşkanları Frank Pallone ve Joe Knollenberg tarafından gönderilen mektupta, ''Türkiye'nin bugünkü ambargo uygulaması, bölgesel güvenlik ve başarıya katkı sağlamıyor, aksine kısa ve orta vadeli siyasi hedeflerimiz için baltalayıcı etki yapıyor'' denildi. 
     Mektupta, ''Türkiye'nin uygulamasının Ermenistan'daki ulaştırma ücretlerini yüzde 30 ila 35 oranında artırdığı ve Ermeni ekonomisine boğucu etki yaptığı'' şeklindeki iddiaların ABD Dışişleri Bakanlığı raporunda yer aldığı hatırlatılırken, aynı raporda, sınırın açılması ve normal ilişkilerin kurulması durumunda her iki ülkenin ticaret, turizm ve enerji alanlarında yıllık 1 milyar dolar gelir elde edebileceğinin kaydedildiği ifade edildi. 
     ''ABD, Türkiye, NATO, ittifakın Barış İçin Ortaklık BİO programı ve Avrupa Birliği'nin güvenlik ve ekonomik çıkarları, hiç olmadığı kadar, Türkiye'nin bir an önce ve koşulsuz olarak 10 yıldır devam eden ambargoyu kaldırmasına bağlıdır'' denilen mektupta, Erivan yönetiminin koşulsuz, tam ve normal ilişkilere her zaman hazır olduğunu açıkladığı savunuldu. 
     
</TEXT>
</DOC>
