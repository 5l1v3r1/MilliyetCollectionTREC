<DOC>
<DOCNO> 244866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/guncel/gun05.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah yüklü gemi gözetim altında 
</HEADLINE>
<TEXT>


Portekiz bandıralı gemideki savaş malzemelerini Füze Üs Komutanlığı incelemeye başladı 

ANKARA Milliyet 

Portekiz bandıralı silah yüklü gemi, Ambarlı Gümrüğü'nde incelemeye alındı. Gümrük muhafaza, Jandarma ve MİT'in ilk incelemelerinde, iki konteynırda "füze rampalarına benzeyen malzemelere" rastlanması üzerine Genelkurmay Başkanlığı'ndan yardım istendi. 
İstanbul Valisi Muammer Güler, geminin Ukrayna'dan Mısır'a gittiğini ve askeri mühimmat ve yedek parça bulunduğunun bizzat gemi tarafından beyan edildiğini açıkladı. Güler, "Gemi Türkiye'ye yönelik tehdit oluşturuyor mu " sorusuna "Sabaha kadar çalışma yapılacak. Ondan sonra belli olacak" yanıtını verdi. 
Vali Güler, gece yarısı Milliyet'e yaptığı açıklamada, geminin "Milletlerarası taşımacılık sırasında harp silahları ve mühimmatlarının listesinin verilmesiyle ilgili tebliğe" göre incelemeye alındığını bildirdi. Güler, "Bildirimin doğru olup olmadığını jandarma ve gümrük yetkilileri incelemeye başladı" dedi. 
İstanbul Füze Üs Komutanlığı'ndaki askeri uzmanlar, inceleme çalışmalarına katıldı. Gemi, tesadüfi örnekleme yöntemiyle incelemeye alındı. Başbakan Recep Tayyip Erdoğan, Devlet Bakanı Kürşad Tüzmen'den konuyla ilgili bilgi aldığını belirterek, "Soruşturma devam ediyor. Soruşturmanın neticesini daha sonra Sayın Tüzmen bildirecek" dedi. Erdoğan, soruşturmanın selameti açısından daha fazla bilgi veremeyeceğini de sözlerine ekledi. 


</TEXT>
</DOC>
