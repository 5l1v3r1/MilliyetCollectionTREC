<DOC>
<DOCNO> 243806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonsiy07.html </URL>
<DATE> 2004/05/29/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan NATO'dan Irak'a asker gönderme konusunda talep gelmedi 
</HEADLINE>
<TEXT>

     Başbakan Recep Tayyip Erdoğan, NATO'dan Türkiye'ye Irak'a asker gönderme konusunda bir talep gelmediğini bildirdi. 
     İngiltere'nin başkenti Londra'daki temaslarından sonra basın toplantısı düzenleyen Erdoğan, bir gazetecinin NATO'nun Irak, Afganistan ve Filistin için Türkiye'den asker isteme olasılığına ilişkin bir soruya verdiği yanıtta, Afganistan konusunda yeni bir meclis kararının alınmasına ihtiyaç bulunmayacağını düşündüğünü söyledi. 
     Böyle bir talebi yerine getirme imkanları olacağını belirten Erdoğan, şunlara kaydetti 
     ''Ama Irakla ilgili olarak zaten biliyorsunuz, NATO şu anda orada devrede değil. Diğer çevre ülkelerle ilgili olarak yine NATO'nun bizlerle kuracağı münasebetlerde bizler her an üzerimize düşen görevi bir NATO üyesi ülke olarak bugüne kadar olduğu gibi bugünden sonra da yerine getirmekte kararlıyız. İçinde bulunduğumuz uluslararası kuruluşlardaki mesuliyetlerimizin idraki içindeyiz.'' Erdoğan, Irak'ın yeni yönetiminin böyle bir talepte bulunması halinde, yine de meclisten karar çıkarttırmak zorunda olup olmadıkları yolundaki bir soruya, ''Şu anda böyle bir şey söz konusu değil. Bize gelen bir bilgi de yok. Böyle bir şey gündeme geldiğinde değerlendirmesini yaparız'' yanıtını verdi. BM'nin insani yardım bazında Irak'ta faaliyet gösterdiğini, Türkiye'nin de bu noktada önemli görevler üstlendiğini hatırlatan Erdoğan, ''Irak halkının gıda, ilaç, su ve enerji ihtiyaçlarının giderilmesi için gerekeni yapıyoruz. Buna devam da edeceğiz'' dedi. 
     Irak'ta geçici hükümetin yönetimi devralacağı 30 Haziran günü yaklaşırken BM'nin siyasi irade kullanma yolunda adım atmasını beklediklerini belirten Erdoğan, şöyle konuştu 
     ''Çünkü görüldüğü gibi geçici yönetim halka rağmen bazı takdir haklarını kullanmak istiyor. Halka rağmen Irak'ın geleceğini yönlendirmek gibi bir adımın atılması, bu noktada problemlere yol açabilir. Umarız bir an önce yapılması gereken yasal düzenlemeler yapılır bitirilir. Ve bunlar Irak'taki bütün unsurları kapsamıyor. Kapsamadığı için de sürekli eleştiriye tabi tutuluyor. Bunun daha kuşatıcı bir özellik arz etmesi, Irak'taki unsurların birbiri üzerinde tahakkümüne olanak vermemesi gerekir.'' Bu düzenlemelerin Irak'ın toprak bütünlüğüne de zarar vermemesi gerektiğini vurgulayan Erdoğan, ''Ülkenin yer altı ve yer üstü zenginliklerinin adil biçimde dağılmasına olanak verilmelidir. Şu anda bu hassasiyetler maalesef yok'' dedi. 
     
     "BÜTÜN VATANDAŞLARIMIZA, EŞİT UZAKLIKTAYIZ'' 

     Başbakan Recep Tayyip Erdoğan, Türkiye Cumhuriyeti toprakları üzerinde teröre izin vermeyeceklerini söyledi. 
     Erdoğan, İngiltere'nin başkenti Londra'da düzenlediği basın toplantısında, terörizmle ilgili bir soru üzerine, Türkiye'nin uluslararası bir sorun olan teröre karşı dünya devletleriyle omuz omuza mücadele ettiğini belirterek, ''Bizler hem içerde, hem uluslararası düzeyde bu mücadeleyi sürdüreceğiz'' dedi. 
     Türkiye'de yaşayan etnik grupların ayrıma tabi olup olmadıkları sorusu üzerine de hükümet olarak böyle bir ayrıma izin vermeyeceklerini belirten Erdoğan, ''Topraklarımız üzerinde yaşayan bütün vatandaşlarımıza, ayrıma fırsat vermeden eşit uzaklıktayız'' diye konuştu. 
     Kürdüyle, Lazıyla, Çerkeziyle bütün etnik grupların Türkiye Cumhuriyeti vatandaşı olma ortak paydasında toplandıklarını kaydeden Erdoğan, bölgesel bir ayrımcılığın da söz konusu olamayacağını söyledi. 
     Başbakan, iktidarın bütün ayrımcılıklara karşı olduğunu ifade etti. 
     Yatırım programlarının da buna göre yapıldığını belirten Erdoğan, ''Dine dayalı bir ayrımcılık içinde de değiliz. Hangi inanç sahibi olursa olsun, isterse ateist olsun, bütün vatandaşlarımızı kucaklıyoruz'' diye konuştu. 
     Erdoğan, bir Rum gazetecinin Türkiye ile Yunanistan arasındaki sorunların aşılması için ne gibi adımlar atılacağı sorusuna, hükümeti döneminde Yunanistan ile ilişkilerin geliştirilmesi için çok sayıda adım attıkları yanıtını verdi. 
     Erdoğan, ''Bu dostluklar ekonomik alanda ne kadar artarsa siyasi noktadaki sorunları aşmak da o kadar kolaylaşacaktır'' dedi. 
     Erdoğan, Ortadoğu sorunuyla ilgili olarak G-8 zirvesinde ne tür adımların atılacağı sorusu üzerine, şunları kaydetti 
     ''Ortadoğu'daki gelişmeler, özellikle Filistin ve Irak'taki gelişmeler gönlümüzü yaralayan niteliktedir. Filistin ve İsrail arasındaki barış girişimlerine katkıda bulunmak için bazı adımlar attık. Ama ilk etapta beklenen neticeleri alamadık. Bu konudan çekilmiş de değiliz. Israrcıyız, çabalarımıza devam edeceğiz.'' Filistin'e insani yardımları da arttırdıklarını hatırlatan Başbakan Erdoğan, çözüm konusunda ne derece başarılı olunacağının da zaman içinde görüleceğini söyledi. 
     ABD'deki G-8 toplantısına hedef ülkelerden biri olarak değil, demokratik ortak olarak katılacaklarına dikkat çeken Erdoğan, ''Buradaki demokratik açılımlara herhangi bir otoriter yaklaşım olmadıktan sonra yardıma hazırız. Büyük Ortadoğu Projesi BOP içinde yer alan ülkelerin demokratik açılımlarını destekleriz'' dedi. 
     Başbakan Erdoğan, bir başka Rum gazetecinin Kıbrıslı Rumların Türkiye'nin askeri gücünden çekindiği için referandumda ''hayır'' oyu verdikleri yolundaki sözleri üzerine de, şunları söyledi 
     ''Bu çok yanlış bir tespit. Ortada bir plan vardı. Bu plan da Türk askerinin ne zaman, hangi şartlarda adadan çıkacağını bir yol haritasına bağlamıştı.'' Güney Kıbrıs'ın hayır yanıtının bu yol haritasını reddetmek anlamına geldiğini belirten Erdoğan, konuşmasını şöyle sürdürdü 
     ''Türk askeri adada garantörlük hakkına dayalı olarak bulunuyordu. Aynı şekilde güneyde de asker vardı. Bunu da görmeniz gerekir. Kuzey Kıbrıs bu plana evet demiştir. Aslında bu sorunun muhatabı biz değil, Güney Kıbrıs'tır. Onlar bir yerde ülkelerinde bulunan güvenlik kuvvetlerinin çıkmasını istememişlerdir.'' AB Komisyonu'nun genişlemeden sorumlu üyesi Günter Verheugen'in Türkiye'ye ilişkin yaklaşımlarını olumlu bulduğunu belirten Erdoğan, ''Bu yorumlarda Türkiye'nin bugüne kadar attığı adımların olumlu ve doğru olduğu, Avrupa ülkelerinin de buna olumlu yaklaştıkları anlamı bulunuyor'' dedi. 
     Başbakan Erdoğan, dün yaptığı konuşmada AB konusunda ''yüksek tonda'' yorumlarda bulunduğu yolundaki bir hatırlatma üzerine de, ''AB'nin yaklaşımını yüksek tonda yorumlamak gibi bir psikoloji içinde değilim. Tam aksine AB'den olumsuz bir yanıt beklemediğimi dile getirdim. Bunu da yaptığım görüşmelerden aldığım izlenime dayalı olarak söylüyorum'' diye konuştu. 
     Erdoğan basın toplantısından sonra ITV ekibini kabul ederek sorularını yanıtladı. 
     Erdoğan'ın bu görüşmeden sonra kaldığı otelden ayrılıp Türkiye'ye dönmek üzere Heathrow havaalanına gitmesi bekleniyor. 
     
</TEXT>
</DOC>
