<DOC>
<DOCNO> 235680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur30.html </URL>
<DATE> 2004/04/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alanya'da kaçırılan kız çocuğu 'Babanın arkadaşıyız' dediler 
</HEADLINE>
<TEXT>

     Antalya'nın Alanya İlçesi'nde kaçırıldıktan sonra Antalya'da düzenlenen polis baskınıyla kurtarılan G.Y, fidyecilerin kendilerini babasının arkadaşı olarak tanıttıklarını söyledi. 
     AA muhabirinin sorularını yanıtlayan G.Y, yeniden ailesiyle birlikte olmaktan büyük mutluluk duyduğunu söyledi. Olay günü, üç kişinin beyaz bir otomobille yanında durduğunu ve kendisine, ''Sen Eyüp'ün kızı mısın '' diye sorduklarını anlatan G.Y, fidyecilerin kendilerini babasının arkadaşı olarak tanıttıklarını anlattı. 
     Uzun bir yolculuk yaptıktan sonra bir eve getirildiğini, ancak Antalya'da olduğunu bilmediğini dile getiren G.Y, ''Bana dayak atmadılar. İşkence etmediler. Kötü şeyler söylemediler. Yemek verdiler. O an korkmadım ama polis baskını sırasındaki gürültülerden çok korktum. Annemi, babamı ve kardeşlerimi çok özledim'' dedi. 
     G.Y'nin babası E.Y. ise kızının kaçırılmasını yakın çevresinden birisinin organize etmiş olmasından şüphelendiğini belirterek, ''Belki kızımın aranması sırasında evime bile girip çıkmıştır. Merakla bekliyorum bu iş kimin başının altından çıkmış. Ancak çok yakınımda bir kişi olduğu belli. Belki de akrabamdır'' diye konuştu. 
     
     ''KALBİ DELİK YEĞENİM İÇİN YAPTIM'' 
     Öte yandan, düzenlenen operasyonda gözaltına alınan V.K'nın Antalya Emniyet Müdürlüğü Cinayet Büro Amirliği ekiplerince yapılan ilk sorgulamasında, küçük kızı tek başına kaçırdığını söylediği, olayda ikinci bir kişinin bulunduğunu kabul etmediği öğrenildi. 
     Alanya'da garsonluk yaptığı belirtilen V.K'nın kaçırdığı G.Y'ye küçük bir kız çocuğunun fotoğrafını gösterdiği belirtilirken, sanığın sorgulamasında, G.Y'nin babasından alacağı para ile kalbi delik olan yeğeninin tedavi masraflarını karşılamayı düşündüğünü söylediği kaydedildi. 
     Operasyonun ardından yapılan üst aramasında V.K'nın cüzdanında bazı fotoğrafların ele geçirildiği belirtilirken, G.Y'nin de ifadesinde bu fotoğraflardan bahsettiği öğrenildi. 
     G.Y'nin kaçırılması olayıyla ilgili olduğu belirtilen, ancak henüz kimliği belirlenemeyen bir kişinin daha arandığı kaydedildi. 
     
</TEXT>
</DOC>
