<DOC>
<DOCNO> 228929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko14.html </URL>
<DATE> 2004/04/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Herald Tribune Türkiye ekonomisinin istikrarı Kıbrıs'a bağlı 
</HEADLINE>
<TEXT>

     Türkiye'de, ekonomik açıdan pek çok gelişme kaydedildiğine dikkat çekilirken, tam istikrarın sağlanması için artık "birleşik bir Kıbrıs"ın gerekli olduğu öne sürüldü. 
     Dünya siyaset çevrelerinin yakından izlediği International Herald Tribune gazetesinde, Barbara Wall imzasıyla yer alan habere göre, pazar ekonomisine sahip bir ülke olarak Türkiye'nin başarı beklentisi artıyor. Enflasyon kontrol altına alındı, faiz oranları düşüyor ve son yapılan yerel seçimlerde, ekonomik reforma ağırlık veren iktidardaki AKP büyük bir zafer kazandı. Türkiye'nin şimdi ihtiyacı olan şey, finans sektörü yöneticilerine göre, birleşik bir Kıbrıs. Söz konusu yöneticiler, yerel finans piyasalarının buna bağlı olduğunu da öne sürüyorlar. Haberde, HSBC'nin Londra'da bulunan Ekonomi uzmanı David Lubin'in, Kıbrıs'ta Türk tarafının Annan Planı'na olumlu oy vermesini beklediği belirtildi. Lubin'in, olumsuz oyun iç tahvil ve hisse piyasalarını da olumsuz etkileyeceği yönündeki uyarısına yer verildi. Lubin'in, Rum tarafı üzerinde Başbakan Recep Tayyip Erdoğan'ın bir denetimi olmadığına belirttiğine ve Rumlar'ın "hayır" demesi halinde bile, AB'nin bundan Türkiye'yi sorumlu tutamayacağını kaydettiğine de dikkat çekildi. 

ANKA 


     
</TEXT>
</DOC>
