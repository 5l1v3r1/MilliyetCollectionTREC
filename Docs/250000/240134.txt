<DOC>
<DOCNO> 240134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas11.html </URL>
<DATE> 2004/05/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Doğmadan önceki testesteron düzeyi sosyal yetenekleri belirliyor 
</HEADLINE>
<TEXT>

     İngiliz bilim adamları, anne karnındaki bebeğin testosteron düzeyinin, bebeğin ileriki sosyal yetenekleri üzerinde etki yapabileceğini kaydettiler. 
     Cambridge'deki Otizm Araştırma Merkezi'nde Autism Research Centre görevli Simon Baron-Cohen başkanlığındaki ekip, 58 anne adayının amniyo sıvısındaki testosteron düzeyini ölçtü. Bilim adamları, ölçüm sonuçlarının büyük ihtimalle bebeğin testosteron düzeyiyle aynı olduğunu söylediler. 
     Testosteron düzeyi anne karnındayken yüksek olan çocukların daha az sosyal olduğunu belirten bilim adamları, bununla, neden erkek çocuklarında kızlardan 4 kat daha fazla otizm görüldüğünün de açıklanabileceğine dikkat çektiler. 
     Journal of Child Psychology and Psychiatry dergisinde yayımlanan araştırmada, anne karnındayken testosteron düzeyi ölçülen ve 1996-1997 yıllarında doğan 58 çocuk 4 yaşındayken incelendi. 
     Annelere de çocuklarının ilgilendikleri alanlar konusunda ve sosyal gelişmeleri hakkında sorular soran bilim adamları, anne karnındayken testosteron düzeyi yüksek çocukların sosyal alanlarda daha az geliştiğini tespit ettiler. 
     Bilim adamları, fötal testosteron düzeyleri yüksek çocukların 1 yaşındayken çok küçük kelime haznesine sahip olduğunun ve çok az göz temasında bulunduğunun daha önceki araştırmalarda ortaya çıktığını hatırlattılar. 
     Başka bir araştırmada, fötal testosteron düzeyi yüksek 8 yaşındaki kızların, iki boyutlu objeleri soyut olarak döndürme konusunda daha yetenekli oldukları tespit edilmişti. 
     Bu bilgilerin Baron-Cohen'in teorisini desteklediği belirtildi. 
     Baron-Cohen'in teorisine göre, yüksek fötal testosteron düzeyi, genelde erkeklerin sahip olduğu, motifleri algılama ve karmaşık problemleri analiz etme yeteneğini geliştiriyor, fakat daha çok kadınların sahip olduğu iletişim ve empati yeteneğini olumsuz etkiliyor. 
     Baron-Cohen, 58 kişiyle yapılan bu küçük araştırmanın, yüzlerce çocuğun katılımıyla tekrarlanmaya başladığını söyledi. 
     
</TEXT>
</DOC>
