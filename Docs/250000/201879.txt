<DOC>
<DOCNO> 201879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur21.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör olaylarının 25 yıl ertelettiği kep giyme töreni .. 
</HEADLINE>
<TEXT>

     TED Koleji'nden 1977-1981 yılları arasında mezun olanlar, düzenlenen mezuniyet töreninde biraraya geldi. 
     TED Ankara Koleji Vakfı tarafından Ankara Koleji'nin İncek'teki Lise Yerleşkesi'nde düzenlenen törene, 1977-81 yılları arasında mezun olanlar ile o yıllarda TED Koleji'nde görev yapan öğretmenler katıldı. 
     TED Ankara Koleji Vakfı Genel Müdürü Süha Günel, törende yaptığı konuşmada, 1980 öncesi ve sonrası Türkiye'deki siyasi koşullar nedeniyle 1977-1981 yılları arasında mezun olan öğrenciler için mezuniyet töreni düzenlenemediğini belirtti. 
     Geçmişte çeşitli nedenler dolayısıyla yapılamayan bir organizasyonu bugün gerçekleştirmenin mutluluğunu yaşadıklarını ifade eden Günel, artık her biri bir meslek sahibi mezunlarla biraraya gelmenin ayrı bir anlam ifade ettiğini söyledi. 
     Yıllar öncesinin heyecanını yaşadıklarını dile getiren eski mezunlar da, ''aradan uzun zaman geçmesine rağmen, mezuniyet anını yaşamanın güzel bir duygu olduğunu'' ifade ettiler. 
     Daha sonra, öğrencilik yaptıkları dönemdeki öğretmenlerinin elinden temsili diplomalarını alan eski mezunlar, birlikte ''Kolej Marşı''nı söylediler. 
     ''Eski nesil'' kolejlilerin coşkusuna, TED öğrencileri ve mezunların çocukları da eşlik etti. 
     Bu arada, Milli Eğitim Bakanı Hüseyin Çelik, Yoksullarla Dayanışma Haftası açılışındaki programının uzaması nedeniyle, TED Ankara Koleji'nin mezuniyet törenine katılamadı. 
     
</TEXT>
</DOC>
