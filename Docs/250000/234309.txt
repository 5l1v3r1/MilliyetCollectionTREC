<DOC>
<DOCNO> 234309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/spo01.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'nin kapanı hazır 
</HEADLINE>
<TEXT>

   Beşiktaş'ın teknik patronu, Fenerbahçe maçının taktiğini belirledi. Savunmaya ağırlık veren Lucescu, bu görev için kanatları aktif kullanıp, rakibin etkili silahlarının yolunu kesmeyi planlıyor 
      BİLAL MEŞE 

   
   Presle durduracak 
   SİYAH - Beyazlı ekibin çalıştırıcısı Mircea Lucescu, kritik derbide ilk etapta savunma güvenliğini ön plana çıkaracak. Zago, Yasin ve Ahmet Yıldırım'ı bu bölgede oynatmayı planlayan Rumen çalıştırıcı, takımı sahaya 3-4-1-2 dizilişiyle sürecek. Fenerbahçe'yi orta sahada presle durmayı hedefleyen tecrübeli teknik adam, rakibin hızlı adamları Tuncay ve Serhat ikilisine kilit vurarak, Nobre ve Van Hooijdonk'un pozisyona girmesine engel olmaya çalışacak. 
   
   Kanatlarda endişe 
   LUCESCU'YU en çok kanat oyuncularının formsuzluğu düşündürüyor. Beşiktaş'ın hocasının, sol kanatta İbrahim - Tümer, sağ kanatta ise Kaan Dobra ve Okan Koç arasında tercih yapacağı belirtildi. Serhat'ın çabuk oluşu nedeniyle Lucescu'nun bu kanatta yine İbrahim'e forma vereceği kaydedildi. Sağ kulvardaki isim ise son dakikada açıklık kazanacak. Forvette Konya maçında attığı iki golle göz dolduran Serdar'ın ilk on birde oynamasına kesin gözle bakılıyor. 
   
   İlie ikinci yarıda 
   PANCU'YU orta alan ağırlıklı oynatmak isteyen Lucescu, hücumda da Sergen - Serdar ikilisiyle gol arayacak. İlie'nin ise ikinci yarıda şans bulması bekleniyor. Lucescu'nun, taktik toplantılarda "Rakibimizin en büyük özelliği uzun toplarla pozisyon üretmesi. Ayrıca son haftalarda çok kötü goller yiyoruz. Savunmada sıfır hatayla oynamak zorundayız. Kanatlara bu maçta büyük işler düşecek. Yeter ki basit gol yemeyelim, maçı kazanırız" diyerek uyardığı öğrenildi. 
   
   SERDAR BİLGİLİ zafer istedi    Beşiktaş'ın Başkanı, oyuncuların dikkatini çekti, üç puandan başka bir sonuç düşünmediğini dile getirdi 
   Gözdağı verdi 
   SİYAH-Beyazlı kulübün başkanı Serdar Bilgili, yarınki zorlu Fenerbahçe derbisi öncesi Ümraniye'de takımına galibiyet emri verdi. Bilgili, "Artık hiçbir mazeret istemiyorum. Seyircimiz önünde oynayacağımız bu karşılaşmadan galip ayrılmalıyız. Bunun aksi bir sonucu aklımdan bile geçirmiyorum, kimse de geçirmesin. Herkes sorumluluğunun bilincinde mücadele versin" diye konuştu. 
   
   Güven aşıladı 
   OYUNCULARINI motive etmeye çalışan Başkan Bilgili, sözlerini şöyle sürdürdü "Bu sadece üç puanlık bir maç değil. Bir kere herkes bunun bilincinde olmalı. Sezonun ikinci yarısında hak etmediğimiz bir tablo ile karşılaştık. Şimdi sıra sizde. Çıkın ve Beşiktaş'ın gücünü gösterin. Size güveniyoruz. Hepimiz sizden galibiyet bekliyoruz. Bunu da başaracağınıza tüm kalbimizle inanıyoruz". 
   
   
   Kaptan Tayfur kalıcı    GENÇLERBİRLİĞİ maçında sağ diz bağı kopan ve daha önce altı ay sahalarda ayrı kalacağı belirtilen Beşiktaş'ın tecrübeli kaptanı Tayfur, iki ay süreyle İtalya'da kalacak. Bologna'da önceki gün başarılı bir operasyon geçiren Siyah-Beyazlı futbolcu, "Tedavime burada devam edeceğim. Üç ay sonra sahalardayım" dedi. Bu arada Tayfur'un tüm harcamalarının kulüp tarafından karşılanacağı belirtildi. 
   
   Giunti'nin derdi başka    SON haftalarda eski görüntüsünden uzaklaşıp, agresifleşen Giunti, zirveden hızla inmelerinin kendisini olumsuz etkilediğini söyledi. Bu durum karşısında kendine hakim olamadığını belirten İtalyan yıldız, "Hepimizin sinirleri, moralleri bozuldu. Başarısızlığı kabullenemeyen bir yapıya sahip olduğum için bu tür olaylar meydana geldi. Fenerbahçe'yi yenerek rahatlayacağımıza inanıyorum" diye konuştu. 
   
   Beşiktaş'ta kulaklar tıkalı    ASBAŞKAN ve Transfer Komitesi Başkanı Muzaffer Nasıroğlu, Beşiktaş'ın sahada alacağı sonuçların sadece kendi takımlarını bağlayacağının altını çizdi. Nasıroğlu, "Biz kendi işimize bakarız. Kamuoyunda Fenerbahçe'yi yenerek, Trabzon'u şampiyonluğa iteceğimiz yönünde yanlış bir fikir oluştu. Biz sadece kendimiz için oynayıp, kazanacağız. Başka takımlar bizi ilgilendirmez. İkinci yarıda taraftarımızı üzdük. Kalan tüm maçları kazanıp, şampiyonluk şansımızı sonuna kadar zorlayacağız" dedi. 
   
   
</TEXT>
</DOC>
