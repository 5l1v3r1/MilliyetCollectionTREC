<DOC>
<DOCNO> 213950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/dunya/adun.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yamyam Ordusu' terörü 
</HEADLINE>
<TEXT>

   Haiti'de Devlet Başkanı'na karşı ayaklanan asiler, pusuya düşürdüğü polislerden 14'ünü parçalayıp, başlarını taşla ezerek öldürdü 
      DIŞ HABERLER SERVİSİ 

   
   1804'te Fransa'dan bağımsızlığını kazanarak dünyanın ilk "siyah" cumhuriyeti olan Haiti'de Devlet Başkanı Jean Bertrand Aristide'nin istifasını isteyen silahlı muhalif güçlerle polis arasında önceki gün meydana gelen çatışmalar tüyler ürpertici vahşete sahne oldu. Pusuya düşürülen polislerden 14'ü kafası taşlarla ezilerek, vücutları palayla doğranarak ve boyunlarına alevler içindeki otomobil lastiği geçirilip diri diri yakılarak vahşice öldürüldü. 
   Karayibler'de Küba'nın doğusunda bir ada ülkesi olan Haiti'de geçtiğimiz yıl eylül ayında patlak veren şiddet olayları başkent Port au Prince'in 150 km kuzeyinde yer alan ülkenin dördüncü büyük kenti 200 bin nüfuslu Gonaives'te görülmedik bir trajediye yol açtı. Haiti radyolarının haberlerine göre, Gonaives'te kontrolü ele geçiren eski adıyla "Yamyam Ordusu" yeni adıyla "Aristide'yi Kovma Cephesi" adlı grubu etkisiz hale getirme emri alan 150 kişilik polis gücü son derece ustaca hazırlanmış bir tuzağa düştü. Kente sorunsuz girmelerine izin verilen polisler önce devrilip yakılan otobüsler ve barikatlarla durduruldu. Daha sonra her yönden açılan yaylım ateşi altına bırakıldı. Kuşatılmış olduklarını anlayan özel polis timi çaresizce direnmeye çalışırken Cephe militanları yakaladıkları polisleri acımasızca öldürdü. 
   Gonaives'teki polis katliamını, Aristide'yi Kovma Cephesi'nin lideri Buter Metayer'in Aristide tarafından öldürtülen ağabeyi Amiot'un intikamını almak için emrettiği belirtildi. 
   Mafya tarzı bir örgüte benzetilen Cephe'nin militanları polis katliamından sonra uluslararası medyaya yaptıkları açıklamalarda terörist olmadıklarını, bunları halk için yaptıklarını savundular. 
   Bir rahipken devlet başkanlığına seçilen Aristide, 2000 seçimlerine hile karıştırmak ve yolsuzlukla suçlanıyor. 
   İstifası istenen Aristide ikinci başkanlık süresinin dolacağı 2006'ya kadar koltuğunda kalacağını açıklamıştı. 
   
   
   
   
</TEXT>
</DOC>
