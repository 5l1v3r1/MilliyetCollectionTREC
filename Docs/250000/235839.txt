<DOC>
<DOCNO> 235839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun38.html </URL>
<DATE> 2004/04/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yunanistan Erdoğan'ı memnuniyetle ağırlayacağız... 
</HEADLINE>
<TEXT>

     Yunanistan Hükümet Sözcüsü Teodoros Rusopulos, Atina'nın, Başbakan Recep Tayyip Erdoğan'ı Mayıs ayı başında Yunanistan'a yapacağı resmi ziyaretinde memnuniyetle ağırlayacağını söyledi. 
     Rusopulos yaptığı basın toplantısında, Erdoğan'ın ziyaretiyle ilgili detaylı programın halen oluşturulduğunu ve Başbakan'ın Batı Trakya'yı da ziyaret etmesinin söz konusu olduğunu açıkladı. 
     Türk-Yunan ilişkilerinin karşılıklı güven temelinde önemli düzeyde iyileştiğini vurgulayan Rusopulos, Erdoğan'ın Batı Trakya ziyaretini konu alan sorular üzerine, '' Sayın Erdoğan, soydaşlarını ziyaret etme hakkına sahiptir. Bu, geçmişin korkuları ve güvensizliğinin geride bırakıldığını ve demokrasimizin ne kadar geliştiğinin teyididir'' dedi. 
     Batı Trakya'da ''eşitlik ve insan haklarına saygı temelinde açık ve demokratik bir toplum oluşturulduğunu'' belirten Rusopulos, şunları söyledi 
     ''Hükümetimiz seçim öncesi vaatlerini yerine getirerek, Avrupai bir azınlık politikası uygulamıştır. Batı Trakya, ülkemizin diğer bölgeleri gibi, komşu ülkelerle kalıcı bir dostluk ve işbirliği köprüsü oluşturmaktadır.'' Rusopulos, Başbakan Erdoğan'a Batı Trakya gezisinde Makedonya- Trakya Bakanı Nikos Çiarçionis ve Dışişleri Bakan Yardımcısı Evripidis Stilyanidis'in eşlik edeceklerini de açıkladı. 
     Bu arada, Yunan basını, Başbakan Erdoğan'ın 6 Mayıs öğleden sonra Atina'ya geleceğini ve 8 Mayıs sabahı Batı Trakya'ya geçeceğini yazdı. 
     
</TEXT>
</DOC>
