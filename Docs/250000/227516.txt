<DOC>
<DOCNO> 227516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun20.html </URL>
<DATE> 2004/04/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Denktaş Şimdiki halimle 'evet' denilecek bir şey görmüyorum 
</HEADLINE>
<TEXT>

     KKTC Cumhurbaşkanı Rauf Denktaş, Annan planında yapılan değişiklikleri tetkik ettiğini belirterek, ''Şimdiki halimle plana ''evet'' denilecek bir şey görmediğini'' bildirdi. 
     Annan planının son durumuyla ilgili ilk değerlendirmesini yapan Cumhurbaşkanı Denktaş, kendisinin ''evet'' ya da ''hayır'' demesinin önemli olmadığını, halkın ''evet'' ve ''hayır'' demesinin önemli olduğunu, bunun için de halkın her şeyi bilmesi gerektiğini kaydetti. 
     Türkiye ile Yunanistan ve KKTC ile Rum tarafı arasında bir uzlaşma olmadığını ifade eden Denktaş, üzerinde uzlaşılamayan bir belgenin referanduma sunulmasından nasıl sonuç çıkacağını bilmediğini söyledi. 
     Denktaş, KKTC heyeti adaya geldikten sonra birlikte değerlendirme yapacaklarını belirtti. 
     Mal-mülk ve derogasyonalarla ilgili endişelerini dile getiren Denktaş, Türk heyetinin girişimleriyle planda lehlerine bazı değişiklikler olduğunu, planı tam olarak incelemesi gerektiğini dile getirdi. 
     
     PLANI TETKİK ETTİM 

     Rauf Denktaş, BM Genel Sekreteri Kofi Annan'ın dün gece İsviçre'de taraflara sunduğu planın bu sabah eline ulaştığını ve değişiklikleri tetkik ettiğini söyledi. 
     Denktaş, makamında gazetecilere yaptığı açıklamada şunları söyledi 
     ''İlk söylemek istediğim şudur Türkiye ile Yunanistan arasında henüz bir anlaşma olmamıştır. Kıbrıs Rumları ile bizim aramızda bu belge üzerinde bir anlaşma olmamıştır. Üzerinde mutabakat hasıl olmayan bir belgeyi referanduma sunmak suretiyle alınacak sonuç ne olur, ben bilemem. Ama herhalde Sayın Genel Sekreter bu yönde kararlıdır.'' Yapılan değişiklileri incelemeye devam ettiklerini, görüşmelere katılan Kıbrıs Türk heyetinin adaya dönmesinin ardından acele bir değerlendirme yapacaklarını ifade eden Denktaş, şöyle konuştu 
     ''Bu değerlendirmeyi de yaptıktan sonra halkımıza daha salim bir görüş sunabileceğiz. Önemli olan, mal-mülk konusuna nasıl bakıyorlar, harita bizi ne kadar perişan ediyor, yine göçmenler konusu ne durumdadır, siyasi haklarımız, eşitliğimiz ne derece korunmaktadır, Türk garantisi ne kadar kalıcıdır Açıkça Sayın Prodi, 'derogasyonların geçici olabileceğini, kalıcı olamayacağını' söylemektedir. Bu da bizi belirli bir süre sonunda Rum çoğunluğun insafına terk etme anlamına geliyor. Bütün bu hususları soğukkanlılıkla değerlendirmemiz gerekmektedir.'' Denktaş, ''planı tatmin edici bulup bulmadığı'' sorusuna karşılık, ''Haksızlık yapmak istemem, bizim heyetimizin girişimleriyle yapılmış olan lehimizde değişiklikler vardır muhakkak. Ama sorunuza 'evet' diyebilmem için bütün belgeyi okumam ve aynı zamanda gelecek olan arkadaşlarımızla her şeyi tartışmamız gerekir. Onun için bir gün daha sabredin'' dedi. 
     Denktaş, ''referanduma ilişkin tutumunun ne olacağı'' sorusu üzerine, bunun kararını da değerlendirme yaptıktan sonra vereceğini belirterek şunları söyledi 
     ''Şimdiki halimle buna 'evet' denilir bir şey görmüyorum. Arkadaşlarımızla konuşalım, çünkü benim 'evet' veya 'hayır' demem önemli değil, halkın 'evet' veya 'hayır' demesi önemlidir. Halkın da 'evet' veya 'hayır' diyebilmesi için her şeyi bilmesi lazımdır.'' Denktaş, bir gazetecinin, ''Türk televizyonlarında 'Her şey oldu bitti, anlaşma oldu' yönünde yayınlar yapıldığını'' hatırlatarak bununla ilgili görüşlerini sorması üzerine, Güney Kıbrıs'ta yayımlanan Cyprus Mail gazetesinin başlığına atıfta bulunarak, şöyle devam etti 
     ''Ben Cyprus Mail'in başlığına inanıyorum. 'Uzlaşma Olmadı' diyor. Yunanistan ile Türkiye uzlaşamadı, biz Rumlarla uzlaşmadık. Üzerinde mutabakat hasıl olmayan bir belge var önümüzde ve bu belgenin içinde de iki tarafı baş başa bırakıldıklarında büyük ölçüde kavga ettirecek ne gerekirse her şey var.'' Denktaş, planı soğukkanlılıkla ve akıllıca incelemek gerektiğini ifade etti. 

     
</TEXT>
</DOC>
