<DOC>
<DOCNO> 205818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur06.html </URL>
<DATE> 2004/12/31/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kadın müdür, başkanın tabancasıyla öldürüldü 
</HEADLINE>
<TEXT>

     Fatih KARAÇALI ADANA, DHA 

ADANA'nın merkez Yüreğir İlçesi'ne bağlı Sofulu Belde Belediye Başkanı AKP'li Ahmet Zembilci'nin halasının oğlu olan koruması ve makam şoförü 32 yaşındaki Yusuf Kökçü, başkana ait ruhsatlı tabancayla oynarken, belediyenin Muhasebe Müdürü 28 yaşındaki Dilek Altığ'ı vurdu. 
     Koruma Yusuf Kökçü, önceki akşam Muhasebe Müdürü Dilek Altığ'ın odasına girerek mesainin bitmesini beklemeye başladı. Paravanla ikiye ayrılan odada, Belediye Başkanı Ahmet Zembilci'ye ait olan ancak kendisinde duran ruhsatlı tabancayı eline alıp, oynamaya başlayan Yusuf Kökçü, iddiasaya göre yanlışlıkla tetiğe dokundu. Tabancadan çıkan kurşun, paravanın arkasında duran 1996 yılından beri Muhasebe Müdürlüğü görevini yürüten Dilek Altığ'ın başına isabet etti. Ağır yaralanan Altığ, ambulansla götürüldüğü Başkent Üniversitesi Uygulama ve Araştırma Hastanesi'nde yaşamını yitirdi. 6 ve 2 yaşlarında iki kız çocuk annesi olan Dilek Altığ'ın, 10 gün önce doğum gününü kutlayan büyük kızı Özge'ye pasta yedirirken verdiği poz, anılarda kalan son fotoğraf oldu. 
     Dilek Altığ'ın cenazesi, dün yaklaşık 1000 kişinin katıldığı törenle Sofudede Mezarlığı'nda toprağa verildi. Genç kadının ölümü yakınlarını gözyaşlarına boğarken, Celil Altığ, 8 yıllık eşinin tabutuna sarılarak ağladı. 
     Jandarma, olayla ilgili Yusuf Kökçü'yü gözaltına alınırken, Belediye Başkanı'nın da ifadesini aldı. Koruma Yusuf Kökçü'nün avukatı Ökkeş Avcı, olay sırasında Dilek Altığ'ın yanında olduğunu belirterek, şunları söyledi 
     "Ben Muhasebe Müdürü Dilek hanımın odasında oturdum, kahve içiyordum. Odayı ikiye bölen paravanın arkasından silah sesi geldi. O tarafa doğru hareket ederken içeriden kim olduğunu bilmediğim bir kişinin Sana silahla oynama demedim mi, bak patlattın' dediğini duydum. Kapıya yönelmiştim ki, Dilek hanımın yere düştüğünü gördüm. Kurşun paravandan geçmiş ve genç kadının sol şakağına isabet etmişti.'' 
     
     AİLE ŞİKAYETÇİ 

     Dilek Altığ'ın yakınları ise avukatın doğru söylemediğini ileri sürdü. Olay anında, Altığ ve Kökçü'nün oda yalnız olduklarını öğrendiklerini öne süren Altığ'ın yakınları, "Yusuf Kökçü sürekli Dilek Altığ'ın odasında otururdu. Olayın olduğu sırada da yine odada oturup, tabancayla oynadığını öğrendik. Dilek hanım tabancayla oynamaması için uyarınca da şaka yapmak için tetiğe basıp onu vurmuş. Biz bu olayın kapatılmaması için sonuna kadar takipçisi olacağız, sorumluların da cezalandırılmasını istiyoruz'' diye konuştu. 
     Yusuf Kökçü'nün, Belediye Başkanı Ahmet Zembilci'ye ait ruhsatlı silahı yanında taşımasının. silah ruhsatları yönetmeliğine aykırı olduğu ve konunun incelendiği belirtildi. 

     
</TEXT>
</DOC>
