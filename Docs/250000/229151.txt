<DOC>
<DOCNO> 229151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/siyaset/siy07.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitapçıkta Karpaz gafı 
</HEADLINE>
<TEXT>

   Erdoğan'ın AKP Grubu'nda dağıttığı kitapçıkta Karpaz'ın, mülklerin sahiplerine iadesiyle 'Rumlara geçmiş olacağı' belirtildi 
   UTKU ÇAKIRÖZER - ABDULLAH KARAKUŞ Ankara 

   
   Başbakan Recep Tayyip Erdoğan, önceki gün Bakanlar Kurulu'nda Annan Planı'nın Türk tarafına sağladığı avantajları sıralayan 94 maddelik "Planın Olumlu Unsurları" isimli belgeyi dağıtarak başlattığı "evet" kampanyasını, dün, yeni bir adımla sürdürdü. Başbakan, AKP Grubu'nda konuşmasından önce milletvekillerine 32 sayfalık "Çözüme Doğru Kıbrıs Notları" isimli kitapçığı dağıttırdı. Önceki gün bakanlara dağıtılan "olumlu unsurlar" bölümünün de yer aldığı kitapçıkta planın Türk tarafına kazanımları ele alındı. 
   Türk tarafının kayıplarına yer verilmediği gözlenen kitapçıkta, "Karpaz'ın fiilen Rum bölgesi olacağı" şeklinde yorumlanabilecek ifadelerin "olumlu" unsurmuş gibi sunulması dikkat çekti. 
   Kitapçığın 27 ve 28. sayfasında yeni mülkiyet düzeni anlatıldıktan sonra Karpaz'la ilgili şu ifadeler yer aldı "Karpaz'a yerleşecek Rumlar ise malının tümünü geri almaya hak kazanacak ve dolayısıyla hemen hemen tamamı tapulu Rum malı olan bu bölge, Rumlara geçmiş olacaktır." 
   
   'Aceleye gelmiş' 
   Dışişleri Bakanlığı tarafından kaleme alınan kitapçıktaki gafı ilk fark edenler de yine Dışişleri oldu. Gül'e yakın bir kaynak şöyle dedi 
   "Çok aceleye geldi. Doğrusu şudur Karpaz, plana göre Türk toprağıdır. Bunun üçte biri milli park statüsünde doğal koruma altındadır. Bir bölümü de hazine arazisi olarak Türk kurucu devletinin malı olacak. Ancak plana göre en kuzey ucundaki 4 köydeki Rum malları sahiplerine iade ediliyor. Kullanılan ifadeler biraz eksik kalmış." 
   
   
</TEXT>
</DOC>
