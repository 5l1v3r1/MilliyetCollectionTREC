<DOC>
<DOCNO> 235769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/siyaset/siy04.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li muhalifler imza arıyor 
</HEADLINE>
<TEXT>


CHP lideri Baykal'ın olağanüstü kurultayı toplamasını isteyen 20'yi aşkın muhalif milletvekili harekete geçti. Muhalifler, çeşitli illerde imza toplamaya başladı... 

EZELHAN ÜSTÜNKAYA Ankara 


Yerel seçimlerden sonra CHP Genel Başkanı Deniz Baykal'ın olağanüstü kurultayı toplamasını isteyen ve sayıları 20'yi aşan muhalif milletvekilleri harekete geçti. Muhalifler çeşitli illerde, olağanüstü kurultay ya da tüzük kurultayı toplanması için delegelerden imza toplamaya başladı. Baykal, olağanüstü kurultay talebinde bulunan milletvekillerine "Tüzükte kurultayın nasıl toplanacağı belli, yeter sayıyı bulun, toplanın" karşılığını vermişti. Bu sözlerin ardından izlenecek stratejiyi belirlemek için gizli akşam yemeklerinde buluşan muhalifler de kurultayın toplanması amacıyla delegelerle temasa geçti. CHP'li milletvekilleri İstanbul, İzmir ve Ankara başta olmak üzere Güneydoğu illeri dahil yurt genelinde imza toplamaya başladı. 

Tüzük kurultayı 
Muhaliflerin öncelikli hedefi, olağanüstü seçimli kurultay için gereken 651 imzayı toplamak. Ancak son kurultayda getirilen "imzaların 15 gün içinde tamamlanması" hükmü nedeniyle tüzük kurultayının daha kolay toplanacağını düşünen milletvekilleri, bunun için gerekli "noter onaylı 261 delegenin imzasını" toplayarak tüzüğün genel başkanlığa aday olmayı zorlaştırıcı hükmünü değiştirmeyi amaçlıyor. Son kurultayda, genel başkanlığa aday olmak için gereken imza sayısı da mevcut delegelerin beşte birine yükseltilmişti. 



</TEXT>
</DOC>
