<DOC>
<DOCNO> 235420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/agun.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre, bu kez Nuran'ı boğarak öldürdü... 
</HEADLINE>
<TEXT>


Tecavüze uğrayan 14 yaşındaki kızlarını aile meclisinin 'ölüm kararı' üzerine elektrik kablosuyla boğan baba, cesedi Beykoz'da ormanlık alana gömdü 

Osman Kara 

İstanbul'da Güldünya Tören'in ardından, konfeksiyon atölyesinde çalışan 14 yaşındaki Nuran Halitoğulları da "töre için" katledildi. Avcılar'da ailesiyle oturan Vanlı Nuran Halitoğulları, bir konfeksiyon atölyesinde çalışıyordu. Ailesinden gördüğü baskı nedeniyle bunalıma giren genç kız, bir süre önce evden kaçtı. İddiaya göre Halitoğulları, kendisinden 10 yaş büyük Mevlüt Sevinç'le karşılaştı. Halitoğulları'nın evden kaçtığını öğrenen Sevinç, "Bende kalabilirsin, seni korurum, istediğin zaman da gidebilirsin" dediği genç kızı, evine götürerek 4 gün boyunca tecavüz etti. Dördüncü gün kaçmayı başaran genç kız, jandarmaya sığındı ve evini gösterdiği Sevinç'i yakalattı. 

Tecavüzcü tutuklandı 
Gözaltına alınan Sevinç'i adliyeye çıkışında öldürmek isteyen Halitoğulları'nın ailesi, plan yapmasına rağmen, alınan güvenlik önlemleri nedeniyle başarılı olamadı. Sevinç çıkarıldığı mahkemece tutuklandı. İnşaat işçisi baba Mehmet Naif Halitoğulları, "Kirli kızı alarak evimi kirletemem" diyerek, kızını eve almayıp bir tanıdıklarının yanına gönderdi. Ardından aile meclisi toplandı. Ölüm kararı aile meclisinden çıkınca da geriye kandırılmış masum bir çocuğun katledilmesi kaldı. 

Ablasının evinde boğuldu 
İddialara göre olay şöyle gelişti Baba Halitoğulları, cinayet için elektrik kablosu aldı. Sonra da kızını kaldığı yerden alıp Avcılar'daki bir akrabasının evine götürdü. Ancak Avcılar'da yanlarına gittikleri aile, kızın kendi evlerinde öldürülmesine izin vermedi. Bunun üzerine baba Halitoğulları, bu kez oğlu Alaattin Halitoğulları ile Nuran Halitoğulları'nı Büyükçekmece Türkoba semtinde oturan diğer kızının evine götürdü. 
Küçük kız, 28 Mart'ta burada boğularak bir çuvalın içinde kömürlüğe gömüldü. Baba Halitoğulları, 2 gün sonra polise başvurarak kızının kaybolduğunu bildirdi. Kızının bulunmasından korktukları cesedini kömürlükten çıkaran aile, Beykoz'da, baba Halitoğulları'nın kardeşi Mirza Halitoğulları'nın bekçi olarak çalıştığı ormanlık alana gömdü. 

14 kişi gözaltında 
Ailenin kayıp başvurusundan sonra genç kızı arayan Küçükçekmece Jandarma ekiplerine bir telefon ihbarı geldi. İhbarcı, kayıp olarak bildirilen genç kızın babası tarafından öldürüldüğünü söylüyordu. Önceki gün gözaltına alınan baba Halitoğulları, ifadesinde cinayeti itiraf ederek kızının Beykoz'da gömüldüğü yeri söyledi. Genç kızın cesedi önceki gün çıkarılarak Adli Tıp Kurumu'na gönderildi. Nuran'ın öldürülmesinde kullanılan elektrik kablosu da bulundu. Baba Halitoğulları, oğlu, iki erkek kardeşi, kız kardeşi, eniştesi ve iki çocuğunun da aralarında bulunduğu 14 zanlının sorgusu sürüyor. 


</TEXT>
</DOC>
