<DOC>
<DOCNO> 227591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko26.html </URL>
<DATE> 2004/04/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İhracattaki büyük artış sürüyor... 
</HEADLINE>
<TEXT>

     Türkiye'nin Mart ayındaki ihracatı yüzde 39.7 artarak 5.3 milyar dolara yükseldi. 
     Türkiye İhracatçılar Meclisi TİM verilerine göre, yılın ilk çeyreğindeki ihracat da yüzde 35.5 artışla 13.8 milyar dolar oldu. 
     Mart ayı sonu itibariyle 12 aylık ihracat tutarı ise yüzde 32.9 büyüyerek 51.5 milyar dolara ulaştı. 
     İhracat tutarı içinde sanayi ürünleri 4 milyar 638 milyon 616 bin dolar ile yüzde 87 pay aldı. Sanayi ürünlerinde bir önceki yılın aynı dönemine göre yüzde 40.4 büyüme sağlandı. 
     Hazır giyim ve konfeksiyon ürünleri, 1 milyar 166 milyon 416 bin dolar ile ihracatın lokomotifi olmayı sürdürdü, ancak ihracattaki artış oranı yüzde 24.7'de seviyesinde kaldı. 
     Taşıt araçları ve yan sanayi ürünleri ihracatı, yüzde 43.1 artışla 848 milyon 486 bin dolara çıktı. İhracat içinde yüzde 15.9 pay alan taşıma araçları ve yan sanayi ürünlerini, yüzde 14.2 pay ve 755 milyon 971 bin dolar tutar ile demir ve demir dışı metaller aldı. Yılın ilk çeyreğindeki ihracat da yüzde 35.5 artışla 13 milyar 840 milyon 218 bin dolar oldu. 
     Mart ayı sonu itibariyle son 1 yıllık ihracat tutarı ise yüzde 32.9 büyüme ile 51 milyar 502 milyon 995 bin dolara ulaştı. 
     
     BÜYÜME REKORTMENLERİ DOĞU VE GÜNEYDOĞU'DAN 

     Mart ayında 13 ihracatçı birliği içinde en büyük ihracat tutarına 1.6 milyar dolarla İstanbul Maden ve Metaller İhracatçı Birliği imza attı. 
     İkinci sırada 1.2 milyar dolarla İstanbul Tekstil ve Konfeksiyon İhracatçı Birliği bulunuyor. 
     Oransal olarak ise en yüksek ihracat artışını, Doğu ve Güneydoğu Anadolu İhracatçı Birlikleri sağladı. 
     Doğu Anadolu İhracatçı Birlikleri, ihracatını yüzde 186 artırarak 58.5 milyon dolarlık, Güneydoğu Anadolu İhracatçı Birlikleri ihracatını yüzde 112.3 oranında artırarak 112.4 milyon dolarlık ihracat gerçekleştirdi. 

     
</TEXT>
</DOC>
