<DOC>
<DOCNO> 212839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/spor/spo03.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı finale talip 
</HEADLINE>
<TEXT>

   2005 Şampiyonlar Ligi finaline talip olan Atatürk Olimpiyat Stadı'nın kaderi iki gün sonra belli olacak. Türkiye Fransa, Portekiz ve İspanya ile yarışıyor 
      
   Toplantı Nyon'da 
   ŞAMPİYONLAR Ligi'nde 2005'te yapılacak finale talip olan Atatürk Olimpiyat Stadı'nın kaderi, yarın ve perşembe günü Nyon'da yapılacak UEFA toplantısında belli olacak. Fransa'dan Stade de France, Portekiz'den Estadio do Dragao, Jose Alvalade ve Estadio da Luz ile İspanya'dan Vicente Calderon stadlarıyla yarışa girecek olan İkitelli'deki dev Olimpiyat Stadı'nın şansının diğerleriyle eşit olduğu ifade edildi. 
   
   Kapasitesi en fazla 
   UEFA heyetinin yaptığı incelemede, Avrupa'nın 5 yıldızlı statları arasında gösterilen Atatürk Olimpiyat Stadı, 81 bin 653 koltuk kapasitesiyle diğerlerine fark atıyor. Onu 80 bin kişiyle Stade de France takip ediyor. Aynı toplantıda, 2005 UEFA Kupası finalinin yeri de belli olacak. UEFA kurmayları, 5 Şubat'ta yapılacak görüşmenin ardından seçilen stadları TSİ 13.15'te bir basın toplantısıyla kamuoyuna duyuracak. 
   
   Atatürk Olimpiyat Stadı 
   OLİMPİYAT'A aday olan İstanbul'un en görkemli tesisi olarak karşımıza çıkan Atatürk Olimpiyat Stadı'nı şu an Galatasaray kullanıyor. Rüzgar sorunu panellerle ortadan kaldırılmaya çalışılırken, ulaşım problemine de Başbakan Recep Tayyip Erdoğan el atmış, bir an önce bitirilmesi talimatını vermişti. 
   
   Stade de France 
   FRANSA'DA yapılan 1998 Dünya Kupası için inşaa edilen Stade de France, 80 bin kişilik kapasitesiyle Atatürk Olimpiyat Stadı'nın en büyük rakibi olarak gösteriliyor. Paris'te bulunan stadda sadece Fransa'nın milli maçları yapılıyor. 
   
   Vicente Calderon 
   İSPANYA'NIN başkenti Madrid'te bulunan stat, 1966 yılında yapıldı. Atletico Madrid'in kullandığı tesis de 57 bin 500 kişi kapasiteli. Barnebau ve Nou Camp'tan sonra İspanya'nın en büyük stadları arasında gösteriliyor. 
   
   Estadio da Luz 
   "IŞIK Stadı" olarak adlandırılan tesisi, Benfica kullanıyor. En modern ve en gözalıcı olanı... 65 bin 647 kişi kapasiteli stat, Euro 2004'ün finaline ev sahipliği yapacak. 
   
   Jose Alvalade 
   BU yıl yapılacak şampiyona için Lizbon'da inşa edilen stadı Sporting Lizbon takımı kullanıyor. 50 bin 300 koltuk kapasiteli tesis de geçen sezon kullanıma açıldı. 
   
   Estadio do Dragao 
   2004 Avrupa Şampiyonası için Porto'da geçen yıl yapılan stat, 50 bin 106 kişi kapasiteli... Euro 2004'ün açılışı da burada yapılacak. Şehrin takımı Porto bu stadda karşılaşmalarını yapıyor. 
   
      Mecburen kaldılar    ERHAN TELLİ 

   CİM-BOM, Avrupa maçları için UEFA'ya verilen listesini dün tazeledi. Takımdan ayrılan Frank de Boer, Abdullah ve Lukunku'yu listeden çıkaran Sarı - Kırmızılılar, yeni transfer Necati ile birlikte, Murat ve Ömer'i de kadrosuna dahil etti. Galatasaray, değişimin üç kişiyle sınırlı tutulması nedeniyle Bülent Korkmaz, Arif Erdem ve Hakan Ünsal'ı mecburen listede tutmak zorunda kaldı. Öte yandan Galatasaray, Bursaspor maçının hazırlıklarına bugün başlayacak. 
   
   Petre'nin evi soyuldu    GAZİANTEPSPOR maçında ilk 11'de yer alan Galatasaraylı Petre'nin evine hırsız girdi, değerli eşyalarını aldı. Karşılaşmanın oynandığı saatlerde soygunun gerçekleştiği belirtilirken, tesislerden evine giden Rumen oyuncu acı bir sürprizle karşılaştı. Tek başına yaşayan Petre geceyi polis karakolunda geçirdi. 
   
   
</TEXT>
</DOC>
