<DOC>
<DOCNO> 205128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko18.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başak Emeklilik yüzde 11 pazar payı hedefliyor... 
</HEADLINE>
<TEXT>

     Kamu Bankaları Yönetim Kurulu Başkanı Zeki Sayın, Ziraat Bankası'nın, yüzde 41'ine sahip olduğu Başak Emeklilik'in fonlarını en güzel şekilde değerlendirerek hizmet vereceğini söyledi. 
     Sayın, Başak Emeklilik'in 2004 yılı hedeflerinin açıklandığı basın toplantısında yaptığı konuşmada, esas olanın emeklilik şirketi kurmak değil, toplanan fonları iyi şekilde kullanabilmek olduğunu vurguladı. 
     Geçtiğimiz günlerde ABD'den gelen bazı müteşebbisler ile görüştüğünü belirten Sayın, şöyle dedi 
     ''Bize söyledikleri şu oldu, Elimizde çok büyük miktarda fon var. Bunu ABD'de rahat şekilde kullanamıyoruz. Çok inceledik, karlı hale gelebilmesi için de Türkiye'ye geldik. Bu fonu Türkiye'de değerlendireceğiz. Fonun nasıl oluştuğunu kendilerine sorduğum zaman emeklilik şirketinin toplamış olduğu fonlar olduğunu söylediler.'' Başak Emeklilik'in, arkasında Ziraat Bankası bulunduğu için topladığı fonları ömür boyu değerlendirmek suretiyle emeklilik için başvuruda bulunanları rahat ettireceğini kaydeden Sayın, şöyle devam etti 
     ''Ziraat Bankası yıllardır, Türkiye'ye, vatandaşlara hizmet ediyor. Bugüne kadar da menfi bir durum olmamıştır. Bundan sonra da fonları en güzel şekilde değerlendirerek hizmet verme çalışması yapacak. Bu şekilde Başak Emeklilik'in en güzel hizmeti vereceğine inanıyoruz.'' Toplanan fonların kullanılarak ortak olanlara ödenebilmesinin önemine işaret eden Sayın, ''Belki ilk 6-10 yıl herkes çok rahat fonu toplayabilir, ama ondan sonra ödeme acı acı olmasın istiyoruz'' dedi. 
     
     ŞUBELERDE SATIŞ OCAK AYINDA BAŞLAYACAK 
     Başak Emeklilik Genel Müdürü Tevfik Cansız da 1 Aralık tarihinde bireysel emeklilik faaliyetine başlayan şirketin, 20 trilyon lirası ödenmiş olmak üzere toplam 44 trilyon lira özkaynağı ile mali yapısının güçlü olduğunu kaydetti. 
     Müşteri odaklı yönetim tarzı, teknoloji ve insan kaynaklarına yatırımlarla örnek bir şirket olmak istediklerini ifade eden Cansız, değişik üst grupta 5 adet emeklilik yatırım fonu ve 1 adet emeklilik planlarının bulunduğunu bildirdi. 
     Cansız, ''Sektördeki şirketler 5-6 adet plan oluştururken, biz bir adet fevkalede esnek bir plan oluşturduk. Her vücuda uyabilecek bir plan. Güvence ve gurur duyduğumuz Ziraat Bankası'nın arkamızda olması, bizi üstün kılan bir özellik. Ziraat Bankası'nın 525 şubesindeki 835 aracı adayın bireysel emeklilik eğitimleri tamamlandı. Ocak ayı içerisinde Ziraat Bankası şubelerinde satışa başlanacak'' diye konuştu. 
     Emeklilik planından yararlanmak isteyenlerin asgari katkı payı olarak 50 milyon lira ödemesi gerektiğini, şirketlerinde 5 yıl kalan katılımcıdan giriş aidatı alınmadığını, yönetim gider kesintisinin yüzde 7 ile başladığını ve özel hizmet gideri de almadıklarını anlatan Cansız, böylece müşterilerinin emeklilik döneminde elde edecekleri birikimin daha yüksek olmasının sağlandığını söyledi. 
     
     HEDEF YÜZDE 11 PAZAR PAYI 
     Cansız, şirketin 2004 yılı için 28 bin katılımcı ve 12.5 trilyon lira katkı payı tahsilatıyla yüzde 11 pazar payı hedeflediğini açıklarken, ''Bu hedefin yüzde 62'sini oluşturan 17 bin 360 katılımcıyı ve 7.6 trilyon lira katkı payı tahsilatını Ziraat Bankası şubeleriyle gerçekleştirmeyi planlıyoruz'' dedi. 
     Emeklilik şirketleri arasında yoğun bir rekabet yaşanacağını, kendilerinin yüzde 11'lik pazar payı hedefini ulaşabilir gördüklerini ifade eden Cansız, bir soru üzerine, kamu etiğine sahip özel bir şirket olduklarını belirterek, şunları kaydetti 
     ''Arkamda Ziraat Bankası'nın gücünü hissettiğim gibi, korkusunu da hissediyorum. Korku neden kaynaklanıyor Çünkü arkamda Ziraat Bankası olduğu zaman ben kamu menfatine daha fazla önem vermek durumundayım. Emeklilik sigortacılığı döneminde de müşteriye her imkanı verebilmenin çabası içinde olacağım.'' 
     
     ZİRAAT BANKASI BAŞAK EMEKLİLİK'İN ARKASINDA 
     Ziraat Bankası İcra Kurulu Başkanı ve Genel Müdürü Can Akın Çağlar ise 140. yılını kutlayan bankanın, 40 yıllık sigortacılık tecrübesi bulunduğunu dile getirdi. 
     Çağlar, New York'tan Kazakistan'a 13 ülkede faaliyet gösteren, Türkiye'de bin 245 özel işlem merkezi ve şubesiyle çalışan, 22 bin personeli bulunan Ziraat Bankası'nın, özkaynaklarının 5 katrilyona, aktif büyüklüğünün ise 40 katrilyon liraya ulaştığını bildirdi. 
     Ziraat Bankası'nın sadece tarım sektörünü finanse eden bir banka gibi algılandığına dikkat çeken Çağlar, şöyle konuştu 
     ''Misyon, vizyon çalışmalarında önümüze koyduğumuz husus şu oldu, Ziraat Bankası bir finans markettir, grossmarkettir. Buradan içeri giren herkes aradığı her türlü ürünü bulmak zorundadır. 
     Önümüzdeki dönemde Ziraat Bankası'nın farklı bir misyonda neler yapacağını sizlerle paylaşacağız. Bunlardan biri de emeklilik ürünlerimiz. Bunun, kamunun borçlanma maliyetinin azaltılması, uzun vadeli borçlanma imkanı sağlanması açısından son derece önemli bir finansal ürün olduğunu düşünüyoruz. Bireysel emeklilikte 10 yıllık bir yatırımdan söz ediliyor. Burada en önemli faktör, gerek bilanço büyüklüğümüz, gerekse özkaynaklarımızın gücü ile Başak Emeklilik'in arkasında olmamızın ötesinde 140 yıllık tecrübe ve 40 yıllık sigortacılık bilgi birikimimizle bu sistemin arkasında olduğumuzdur.'' Çağlar, Ziraat Bankası gibi 25 iştiraklerinin de faaliyet gösterdiği alanlarda bir numara olmasını istediklerini söyledi. 
     
</TEXT>
</DOC>
