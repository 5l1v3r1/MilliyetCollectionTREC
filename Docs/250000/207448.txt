<DOC>
<DOCNO> 207448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yazar/altan.html </URL>
<DATE> 2004/01/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kar yolları örttü, KKTC hariç... 
</HEADLINE>
<TEXT>

   
   Bu sabahki gazetelerin manşeti, KKTC ile ilgili olarak dün Çankaya'da yapılan doruk toplantısını yansıtıyor olacak herhalde... 
   Malum ya, ülkenin geleceği yani efendim Türklerin de Avrupa vatandaşı sayılabilmesi için, daha ne gibi uygulamaların yapılması gerektiğiyle ilgili "müzakereler"in başlayabilmesi büyük oranda KKTC sorununun çözümüne bağlı... Böylece bir süre sonra Türkler de, "çağdaş uygarlık düzeyine varacak" ve Avrupa vatandaşı olacaklar... 
   
   Ancak gerek Hasan Cemal'in, gerek İsmet Berkan'ın yazılarından öğreniyoruz ki, Ankara'da Türkiye'nin Avrupa Birliği'ne girmesini istemeyenler, "Barikatı Kıbrıs'ta kurmuşlar"... Ne diyelim, canları sağ olsun. 
   1 Mayıs'ta Güney Kıbrıs Rum Devleti, tüm Ada'yı temsilen, AB üyesi oluncaya dek, daha çok doruk toplantısı yapılır Ankara'da enseyi karartmayın... 
   
   Dünkü verilere göre henüz daha 7 bin köyün yolları kapanmıştı. Geçen yılki rekor, kar nedeniyle yolları kapanmış köy sayısının 10 bini bulmuş olmasındaydı. Bakalım nisana kadar, geçen yılki rekor kırılacak mı 
   
   Ankara'da varlığından söz edilen AB karşıtı gizli koalisyon, Türkiye ile ilgili objektif haberlerden hoşlanmaz. Hele hele "yaşam kalitesi" açısından Türkiye'nin, Yunanistan'ın dahi 70 basamak altına düşmüş olduğunun kamu bilincine enjekte edilmesinden hiç hoşlanmaz. 
   Bu tür haberleri, düşmanın ekmeğine yağ sürmek isteyen vatan hainleri, satılmışlar, sütü bozuklar, "vatanı ve milletiyle devletin bölünmez bütünlüğünü" yok etmek isteyenler çıkarır. 
   Kahrolsunlar... 
   
   Yürekten bir itiraf isterseniz, Adalet Bakanı Cemil Çiçek'in yaptığı bazı açıklamalara, doğrusu şaşıp şaşıp kalıyorum. Sanki "Türke Türk propagandası yapmaktan" vazgeçmiş gibi bir durumu var Adalet Bakanı'nın. 
   Örneğin yolsuzluk yapanlara, rüşvetçilere, deveyi havutuyla yutanlara arka çıkan ve üçkağıtçılıkla ketenpereciliği örtbas eden "bilirkişilere" öfkelenip duruyor 
   - Bu tür bilirkişilerle hırsızlık bitmez bu memlekette, diyor. 
   Ve bir şey daha diyor 
   - Kimse hırsızına sahip çıkıp, benim hırsızım iyidir demesin. 
   
   Dünkü Hürriyet'te de, Uğur Dündar'ın bir haberi, tam yarım sayfa üstüne manşete çekilmişti 
   "Dürüst Emniyet Müdürü rüşvetçileri yakalattı - 150 bin doları böyle reddetti - Kadıköy Emniyet Müdürü Hulusi Çelik, akaryakıt çetesinin 150 bin dolarlık rüşvetini elinin tersiyle itti, rüşvet verilmesini filme aldırıp tüm rüşvetçileri yakalattı." 
   "Marmara Denizi'nden transit geçen gemilerden ucuz akaryakıt alarak piyasaya sürüp trilyonlar kazanan akaryakıt çetesi, buna göz yumması için Kadıköy Emniyet Müdürü Hulusi Çelik'e rüşvet vermeye kalktı." 
   
   Canım bendeniz de, boşuna demiyorum, "enseyi karartmayın" diye. Gün günden daha da hızlanan bir saydamlık çağındayız artık. Üstüne bağdaş kurdukları bir saltanatı ve kendilerine göre biçimlendirmeye çalıştıkları gizli bir sömürge avantalarını, yitirmek istemeyen bir avuçluk sinsi bir koalisyon takımı da çıkabilir bunalıp kalmayın. 
   Ve unutmamak gerekir ki, Başkan Bush'un da seçimleri var 10 ay sonra Washington'da nelerin planlanıp planlanmadığını, şeytan dahi kestiremez şu sıralarda... 
   
   Bütün bu konular, ne grip salgınından paçayı kurtaramayanları, ne yollarda sefil perişan olanları, ne de ay başını nasıl getireceğini bilemeyenleri ilgilendiren konular... 
   Ülke ve dünya sorunları senaryosunu asla değiştiremeyeceğimizi bile bile izlediğimiz ve aktörlerinin kulislerdeki yaşamı çok daha başka olan, filmlerdekine benzer sorunlar... 
   Bir de bireysel yaşamlarımız var hepimizin... 
   
   Örneğin sevimlinin sevimlisi Yük. Müh. Jako ile bizim Yük. Müh. Doğan Barış... 
   İkisi de sabahları saat kaçta kalkıyor ve işyerlerine gitmek için kaç kilometre araba kullanıyorlar, biliyor musunuz birincisi, 150 km., ikincisi de neredeyse 100 km... 
   Akşamları dönerken de öyle... 
   
   Ya gece boyu yolları tuzlamak için uğraşan ekipler ya nöbetçi ambulans şoförleri ya uzaklardaki okullarına gidip gelmek zorunda olan ilkokul çocukları .. 
   Daha böyle nice nice milyonlar... 
   
   Yine de enseyi karartmayın. Önümüzdeki 20 - 25 yıl beklenmedik çalkantılarla geçse de, değişen evrensel koşullar, bu kez 21. yüzyılı da ıskalatmayacak Türkiye'ye... 
   
   Vaktiyle Aziz Nesin, "Eller Ay'a, biz yaya" diye yazardı... 
   Ne yapalım ki, genç kuşaklar da bir süre daha, "Eller Mars'a" diye başlayacak ve sürdürecekler sızlanmalarını mevsim kış, yollar da karsa... 
   
      
   
</TEXT>
</DOC>
