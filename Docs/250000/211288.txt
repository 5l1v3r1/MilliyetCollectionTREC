<DOC>
<DOCNO> 211288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo19.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'ün Çaykur Rizespor maçında oynaması da zor... 
</HEADLINE>
<TEXT>

     Türkiye Kupası 3. kademesinde 28 Ocak Çarşamba günü Çaykur Rizespor ile karşılaşacak Galatasaray'da, Hakan Şükür sıkıntısı yaşanıyor. 
     Daha önce bir kaç kez sakatlık geçirdiği sağ ayak baş parmağındaki ağrıları artan milli futbolcu, bugün Bakırköy Acıbadem Hastanesi'nde ortopedi muayenesinden geçti. 
     Kulüp doktoru Serhan Kurtulmuş, Hakan Şükür'ün sağ ayak baş parmağı eklem yerinde ağrıları bulunduğunu ifade ederek, ''Tedavisini sürdürüyoruz. Çaykur Rizespor karşısında forma giymesi zor, ama hafta sonuna kadar yetiştirmeye çalışacağız'' diye konuştu. 
     Kurtulmuş ayrıca, sakatlığı devam eden Hasan Şaş'ı da hafta sonundan itibaren takımla birlikte çalışmalara çıkartmayı planladıklarını sözlerine ekledi. 
     
</TEXT>
</DOC>
