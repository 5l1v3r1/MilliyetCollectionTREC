<DOC>
<DOCNO> 214676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yazar/akyol.html </URL>
<DATE> 2004/02/12/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs ve Türkiye'nin vizyonu 
</HEADLINE>
<TEXT>

   
   DIŞİŞLERİ Bakanı Abdullah Gül'e de, çevresine de bir türlü ulaşamadım. Gül'ün benim de dostum olan bir danışmanı kestirip attı 
   - Bakan Bey kesin talimat verdi, tek kelime söyleyemem. 
   New York'taki Türk takımı da dilini dişini kilitlemişti. 
   Acaba kriz mi vardı 
   Dün ancak öğleden sonra ulaşabildiğim bilgiler bir krizi değil, iyimser bir tabloyu yansıtıyordu 
   - Gece New York'ta görüşmeler yeniden başladığında olumlu sonuç çıkması, yani görüşmelerin Kıbrıs'ta devamına karar verilmesi ihtimali hayli kuvvetli Tabii bir kriz çıkmazsa. 
   Siz bu satırları okurken, sonuç netleşmiş olacak Herkesin korktuğu gibi "sürpriz bir kriz"le görüşmeler kesildi mi .. Yoksa herkesin umduğu gibi "tamam, Kıbrıs'ta görüşmelere başlıyoruz" kararı mı çıktı 
   
   NEW YORK görüşmeleri başlarken Ankara'nın 'içe dönük' kaygıları vardı 
   Denktaş'la Talat birbirine düşer mi Rumların ve Annan'ın önünde böyle bir şey çok kötü olurdu. Dün sabaha karşı Ankara çok rahatlamıştı Denktaş ve Talat çok uyum içinde davranmışlar, aralarında bir gerilim çıkmamıştı. 
   Denktaş'la Ankara arasında bir sorun çıkar mı Ankara bu konuda da rahatlamıştı. Denktaş, Ankara'yı temsilen orada bulunan Dışişleri Müsteşarı Uğur Ziyal ile uyumlu hareket ediyordu. 
   Uğur Ziyal'in Ankara'ya gönderdiği bilgiler, o aşamada iyimserdi. "Görüşmelerde Türk tarafının çözüm için daha istekli olduğu görülmüştü." 
   Demek ki, "sürpriz bir kriz" çıkmazsa, Annan'ın üç şartı, yani referandum, boşlukların kendisi tarafından doldurulması ve takvim konularında bir uzlaşmaya varılacak ve "asıl plan değişikliğini Kıbrıs'ta görüşeceğiz" denilecekti. 
   Böyle olmayacak da görüşmeler kesilecek ve dünya bir hayal kırıklığına uğrayacaksa, bunun sorumlusu Türk tarafı olmayacaktı. 
   Umulan buydu. 
   
   PERŞEMBE sabahı nasıl olacağımızı bu satırları yazarken ben de çok merak ediyorum. Gerçekten sadece Türkiye ve Kıbrıs değil "dünya" ya rahatlayacak veya ciddi bir hayal kırıklığına uğrayacak. 
   Neden dünya 
   Yarım asırlık bu sorunu çözmek dünyada genel bir istek haline geldi. 
   Ayrıca, Türkiye'nin AB üyeliğine yaklaşması, 11 Eylül sonrası dünya ortamı, "Büyük Ortadoğu" kavramının yeni bir stratejik perspektif olarak ortaya çıkması, Türkiye'nin demokrasiyle ve piyasa ekonomisiyle yönetilen devleti laik, halkı Müslüman bir ülke olması... Bütün bunlar Türkiye'nin dünyadaki rolünü giderek önemli hale getiriyor. 
   Geçen gün Kemal Derviş söyledi 
   - Müslüman bir ülke olmamız, artık AB üyeliğimiz için olumlu bir faktör haline geliyor. 
   Halkı Müslüman, devleti laik, sistemi demokrasi ve piyasa ekonomisi olan bir "başarı modeli"ne dünyanın ihtiyacı var. Derviş, Arap dünyasında bu yönde bir model arayışının başladığını da belirtti. Başka bir gün yazacağım bunu. 
   Kıbrıs'ın çözümü "Doğu Akdeniz" jeopolitiğini rahatlatacak, Türkiye'nin inisiyatifini güçlendirecek... 
   Türkiye'nin önüne çıkan böyle bir ufku karartmanın vebalini hiçbir Türk taşıyamaz 
   
   
      
   
   
   
</TEXT>
</DOC>
