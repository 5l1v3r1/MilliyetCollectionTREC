<DOC>
<DOCNO> 202234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/soneko06.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vidoe kasetlerin yerine DVD kayıt cihazları alıyor... 
</HEADLINE>
<TEXT>

     Yıllardır televizyonların yanı sıra en değerli elektronik eşya sayılan videoların yerini giderek DVD kayıt cihazlarının almakta olduğu bildirildi. 
     Japonya'dan tüm dünyaya yayılan ve sabit diske de HDD kayıt yapabilen DVD HDD cihazlarının yakın gelecekte tüm dünyada yaklaşık 50 milyon videonun yerini alacağı uzmanlar tarafından ifade ediliyor. 
     DVD HDD cihazlarının sabit diske kaydettiği programlar, istendiği takdirde DVD disklere aktarılarak süresiz saklanabiliyor, istenmediği takdirde silinerek yerine yeni programlar kaydedilebiliyor. Sabit diske yaklaşık 100-300 saatlik program kaydetmenin mümkün olduğu belirtildi. 
     
     4,6 MİLYAR DOLARLIK PAZAR 
     ''Nomura Securities'' adlı kuruluş uzmanları, bu yıl için dünya DVD kayıt cihazı piyasasının 4,6 milyar dolarlık hacme erişeceğini ve yaklaşık 3,6 milyon yeni cihaz satılacağını tahmin ettiklerini söylediler. 
     DVD HDD üreten firmalar arasında ön sıralarda bulunan Pioneer firması ise gelecek yıl satış hacminin 8,24 milyon adede ulaşacağını açıkladı. 
     
     DVD HDD VE OYUN İSTASYONU BİR ARADA 
     DVD HDD piyasasında Panasonic marka cihazları üreten Matsushita Electric Ind, Pioneer ve Toshiba firmaları arasında kıyasıya bir rekabet bulunurken, Sony firması piyasaya PSX adını verdiği yeni bir cihaz sürdü. Bu cihazın, kayıt için geniş bir sabit diskin HDD yanı sıra ''Playstation 2'' oyun istasyonu ve uydu televizyonlarını almak için bir ''tuner''i bulunuyor. 
     Sony Başkanı Kunitake Ando, satışlarla ilgili olarak yaptığı açıklamada, ''yeni cihaza olan talebi karşılamakta güçlük çektiklerini'' ifade etti. 
     Bu arada artan üretimle birlikte kayıt cihazlarının fiyatları da makul düzeylere indi. 80 gigabit GB kapasiteye sahip DVD HDD cihazlarının 550, 250 gigabit GB hafızaya sahip cihazların ise 1190 dolara satıldığı belirtildi. Bu cihazların fiyatlarının her yıl yüzde 10 düşmesi bekleniyor. 
     160 GB hafızası bulunan cihazlar 200 saat, 250 GB hafızası olanlar ise 325 saat süreyle kayıt yapabiliyor. 
     
</TEXT>
</DOC>
