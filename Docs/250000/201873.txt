<DOC>
<DOCNO> 201873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur15.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir, ANAP Genel Başkanlığına veda etti... 
</HEADLINE>
<TEXT>

     ANAP'ın 8'inci Olağan Büyük Kongresi'nde Ali Talip Özdemir Genel Başkanlığa veda etti. Özdemir, "Ben genel merkezde takım ruhunu oluşturamadığım için bugünden itibaren aday olmayacağım" dedi. 
     ANAP'ın 8'inci Olağan Büyük Kongresi Dedeman Büyük Anadolu Otel'de başladı. Sönük geçen kongrede partililer "Özal'ın torunları kalkın ayağa, bugün şahlanış günüdür" anonslarıyla heyecanlandırılmaya çalışıldı. Oldukça sade bir şekilde seslenen salonda sadece Atatürk, partinin kurucusu Turgut Özal, Ali Talip Özdemir ve yeni genel başkan adayı Nesrin Nas'ın büyük fotoğrafları yer aldı. 
     Kongrede il başkanlarının önergesiyle divan başkanlığına Afyon eski milletvekili ve MKYK üyesi Halil İbrahim Özsoy seçildi. 
     Kongrenin açılışında bir konuşma yapan Genel Başkanı Ali Talip Özdemir, yaklaşık bir yıl önce, ANAP'ı tekrar iktidar yapabilmek ve yeniden canlandırabilmek için Türkiye'yi adım adım dolaştığını, merkezde bir birlik oluşturmak için de buna engel olmamak amacıyla her türlü fedakarlığa açık olduğunu gösterdiğini anlattı. Özdemir, halktan uzak ve parlamento dışı kalan ANAP'ı canlandırmak için yaptığı çalışmaya Türkiye'nin birçok ilinde insanların inandığını söyledi. Özdemir şimdiki hükümetin Özal'lı söylemlerle günü geçirmeye çalıştığını ancak Özal'ı asıl olarak ANAP'ın temsil ettiğini söyledi. 
     Özdemir, ANAP'ı yine eski Özal'lı günlerine döndürmek için partide ortak bir akıl ve takım ruhu yaratmak gerektiğini belirterek, "Ben genel merkezde bu takım ruhunu oluşturamadığım için bugünden itibaren aday olmayacağımı açıkladım" dedi. Özdemir yakınlarının kendisine çok fazla iyi niyetli ve dürüst olup bunun kendisine dezavantaj getirdiğini söylediklerini ifade ederek şöyle devam etti 
     "Saflık derecesinde iyi niyetli olduğumu söylüyorlar. 
     Ben partide ortak akıl oluşturulmasında bayrağı istediğim yöne götüremediğim için bugün bayrağı sizin teslim edeceğiniz arkadaşa vermek için huzurunuza geldim. Bu konuşmanın ne kadar zor ve üzücü olduğunu biliyorsunuz. Tüm samimliyetimle merkezde birlik oluşturmak, çağdaş, demokratik düzeni ve ANAP'ın bu hale getirilmesi için çok çalıştım. Yerel seçimlerde kongre telaşı yaşanmaması için kongrenin öne alınmasını istedim. Özal'ın bize verdiği emaneti mertçe taşımaya çalıştım. Bundan sonra gelecek arkadaşlara başarılar diliyorum. Bundan sonra da ANAP'ın emrindeyim." Kongre salonuna gelirken delegeler tarafından ayakta karşılanan Özdemir, konuşmasından sonrda da delegeler tarafından ayakta alkışlanarak, selamlandı. 
     Kongrede, faaliyet raporlarının okunması ve bunun üzerindeki konuşmalarının tamamlanmasının ardından Genel Başkanlık seçimine gidilecek. ANAP'ın İstanbul eski Milletvekillerinden Nesrin Nas ile Nevşehir İl Başkanı Halil Uluer aday olacak. 
     
</TEXT>
</DOC>
