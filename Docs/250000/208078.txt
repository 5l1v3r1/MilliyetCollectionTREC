<DOC>
<DOCNO> 208078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun31.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katili "Cinayetten önce İsa bana seslendi" 
</HEADLINE>
<TEXT>

     Eski İsveç Dışişleri Bakanı Anna Lindh'i öldürdüğü iddiasıyla hakkında dava açılan Mijailo Mijailovic'in bugün açılan dava dosyasıyla son sorgusundaki itirafları da kamuoyuna açıklandı. 
     Sanık Mijalovic, son ifadesinde, bütün olup bitenlerin bir rastlantı sonucu olduğunu iddia etti. Sanık, olaydan birkaç gün önce psikiyatrist yardımı için hastaneye başvurduğunu, ancak kendisiyle ilgilenilmediğini ve olaydan önce günlerce uyumadığını söyledi. 
     Mijailo Mijalovic, olayın meydana geldiği 10 Eylül'de, Stockholm'de önce PUB daha sonra da NK alışveriş merkezinde dolaştığı sırada birden sesler duyduğunu ve kendisine seslenenin İsa olduğunu iddia etti. Sanık, ne yapacağını bilemez halde dolaşırken birden Anna Lindh'i gördüğünü ve duyduğu sesleri takip ederek saldırdığını anlattı. Sanık, ifadesinde saldırıdan sonra olay yerinden koşarak uzaklaştığını, yürüyen merdivenlerde bıçağı düşürdüğünü, ana kapıdan çıkarak bir taksiye binip evine gittiğini hatırladığını söyledi. 
     Son verdiği ifadede sanık, Anna Lindh'i öldürmek için hiçbir siyasi gerekçesi olmadığını iddia ederek, ''o gün Anna Lindh yerine bir başkası da olabilirdi'' dedi. 
     
</TEXT>
</DOC>
