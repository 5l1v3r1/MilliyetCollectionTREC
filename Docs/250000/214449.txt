<DOC>
<DOCNO> 214449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun08.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Spirit, Mars'ta "yürüme rekoru" kırdı 
</HEADLINE>
<TEXT>

     Amerikan robotu Spirit, Mars yüzeyinde bir günde 21.2 metre ''yürüyerek'' rekor kırdı. 
     ABD Ulusal Havacılık ve Uzay Dairesi NASA yetkilileri, Sojourner adlı robotun 1997'de Mars yüzeyinde bir günde 7 metre ilerlediğini anımsatarak, Spirit'in yürüyüşünün rekor anlamına geldiğini bildirdi. 
     Yetkililer, NASA uzmanlarının uzaktan kumandası olmaksızın yol alabilen Spirit'in, önümüzdeki günlerde ''Bonneville'' adı verilen krater yönünde ilerleyeceğini kaydetti. 
     Spirit, geçen hafta sonunda özel bir aletle deldiği volkanik bazalt kayanın içini incelemişti. 
     Spirit'ten çok çok uzaklardaki Opportunity robotu da incelemelerini sürdürüyor. 
     Ocak ayında Mars'a indirilen robotlar, ''kızıl gezegen'' olarak da adlandırılan Mars'ta yaşam izi arıyor. Robotların çalışması, üç ay sürecek. 
     
</TEXT>
</DOC>
