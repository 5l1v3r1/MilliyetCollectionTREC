<DOC>
<DOCNO> 242702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy20.html </URL>
<DATE> 2004/05/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Prens Andrew "AB'ye inşallah" 
</HEADLINE>
<TEXT>

     Birleşik Krallık York Dükü Prens Andrew, "Türkiye'ye yatırım ortamı hakkında bilgi toplamaya ve döndüğümde İngiliz işadamlarını yatırım yapmaya teşvik için geldim" dedi. 
     Ticaret temsilcisi sıfatıyla iki günlük ziyaret için Türkiye'ye gelen Andrew, Cumhurbaşkanı Ahmet Necdet Sezer'in yanı sıra Enerji ve Tabii Kaynaklar Bakanı Hilmi Güler ve Devlet Bakanı Kürşad Tüzmen ile görüştü. 
     Tüzmen'le görüşmesi sırasında açıklama yapan Andrew, "Ben buraya ticaret ve yatırım ortamı konusunda bilgi toplamaya ve İngiltere'ye döndüğümde İngiliz işadamlarını Türkiye'de yatırım yapmaya teşvik etmek üzere geldim" diye konuştu. 
     Andrew, iki ülke arasındaki yatırım hacmini artırmak istediklerini, İngiliz ve Türk işadamlarının üçüncü ülkelerde de ortaklıklar kurabileceğini ifade etti. Andrew, bir soru üzerine Türkiye'de yatırımları bulunan İngiliz şirketleri ile Türk ortakları arasında sorun yaşanmadığını belirtti. 
     
     AB yolunda ilerleme var 
     Tüzmen'in Türkiye'nin AB'ye üyeliği hakkındaki görüşünü sorması üzerine Andrew, "Desteklemeye devam edeceğiz. Birey olarak Türkiye'de AB yolunda büyük ilerlemeler gördük" dedi. Müzakerelerin ne zaman başlayacağına AB Konseyi'nin karar vereceğini hatırlatan Andrew, "Bize inşallah demek kalıyor" diye konuştu. 
     Türkiye'nin altı ay sonra müzakerelerle ilgili olumlu bir netice almasını umut ettiklerini belirten Andrew, "Umut ediyoruz ki Türkiye, ilerleme raporu ile birlikte AB'ye giriş sürecinde müzakerelere başlayabilecektir. AB içinde hak ettiği yeri bulacaktır" dedi. 
     
     Bakü-Ceyhan'ı sordu 
     Andrew, Güler'le yaptığı görüşmede ise inşaatında gecikmeler yaşandığı iddiaları bulunan ve İngiliz BP'nin liderliğindeki konsorsiyumun sahibi olduğu Bakü-Tiflis-Ceyhan Boru Hattı Projesi'ni sordu. Güler'in verdiği bilgiye göre görüşmede Bakü-Ceyhan'ın yanı sıra Şahdeniz Projesi de ele alındı. 
     Andrew'in özel bir talebi olmadığını söyleyen Güler, Kemerköy ve Yatağan santrallarındaki İngiliz şirketleriyle yaşanan tahkim süreci hakkında da bilgi verdiklerini kaydetti. 
     
</TEXT>
</DOC>
