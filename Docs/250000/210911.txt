<DOC>
<DOCNO> 210911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur20.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteoroloji'den uyarı Yağışlar diğer bölgelere kayıyor 
</HEADLINE>
<TEXT>

     Meteoroloji Genel Müdürlüğü, bu geceden itibaren Güney ve İç Ege, Akdeniz, İç Anadolu ile Batı Karadeniz'de etkili yağış beklendiği uyarısında bulundu. 
     Meteoroloji Genel Müdürlüğü'nden gelen yazılı açıklamaya göre, soğuk ve yağışlı hava kuzey, iç ve doğu bölgelerde etkili oluyor. Buna ilave olarak yurdun güney kesimleri de bu gece Orta Akdeniz üzerinden gelen yeni bir yağışlı havanın etkisine girecek. 
     Akşam saatlerinde Güney Ege ve Batı Akdeniz'de yağmur şeklinde başlayacak yağışlar, iç ve doğu bölgelerde ise kar şeklinde devam edecek. 
     Yağışların Güney ve İç Ege, Akdeniz, İç Anadolu'nun batısı ile Batı Karadeniz'in iç kesimlerinde etkili olacağı tahmin ediliyor. 
     Güney Ege ve Akdeniz kıyılarında yağmur, iç kesimlerde kar şeklinde beklenen etkili yağışların oluşturacağı olumsuz şartlara karşı vatandaşların ve ilgililerin tedbirli olmaları istendi. 
     
</TEXT>
</DOC>
