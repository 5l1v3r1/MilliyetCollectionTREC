<DOC>
<DOCNO> 233633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas07.html </URL>
<DATE> 2004/04/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İşe girmek kadar işte kalmak da zor... 
</HEADLINE>
<TEXT>

     İş ve İşçi Bulma Kurumu sunduğu danışmanlık hizmetleri ile iş görüşmesinde elde edilecek başarıdan, kariyer hayallerinin gerçekleşmesine kadar çok sayıda konuda kuruma başvuran kişilere yardımcı oluyor. 
     Adana İl Müdürlüğü İş ve Meslek Danışmanlığı Servisi bünyesinde yürütülen çalışmalar kapsamında iş başvurusunda bulunanlara, görüşme sırasında dikkat edilmesi gerekenlerin yanı sıra işe başladıktan sonra başarının anahtarı olabilecek kurallar da anlatılıyor. 
     Servis Yetkilisi ve Eğitim Uzmanı Hamide Özkaya, AA muhabirine yaptığı açıklamada, başvuruda bulunanların, işveren karşısında kendine güvenli bir tutum izlemeleri ve sorulara net cevap vermesinin önemine değinerek şunları söyledi 
     ''Görüşmeye geç kalmamaya özen gösterilmeli ve mutlaka randevu saatinden önce görüşme yerinde olunmalı. Bakımsızlık kadar aşırı bakımlı ve makyajlı olunması da itici bir görüntü yaratır. İlgisiz ve isteksiz tavırlar, hedef ve plan sunamama, kaçamak yanıtlar verme, coşkusuz ve donuk olma işe kabul edilme olasılığını zayıflatır. 
     Para konusu üzerinde fazla durma, eski işverenleri kötüleme, firma hakkında bilgisiz olma, önerilmeyen tutumlardır. Ayrıca boş zamanlarını televizyon seyrederek değerlendirdiğini söyleyenler, mutsuz bir evliliği olduğunu anlatanlar, anne babaları ile çatışmasını gündeme getirenler de tercih edilmeyenler arasındalar.'' Özkaya, işe en alt düzeyden başlamaya razı görünenlerin de hedeflerini küçük tuttukları izlenimi yarattıklarını belirterek verilecek sorumlulukların çok olduğundan şikayet etmenin de işvereni olumsuz etkilediğini kaydetti. 
     Başvuruda bulunanların, kendilerine sunulan iş hakkında soru sormalarını öneren Özkaya, ''İşi tanımaya çalışın. Bu pozitif bir izlenim yaratır. Ancak aykırı fikirleri savunmak, eleştiriye açık olamamak ise işi kaybetmelerine yol açar'' dedi. 
     
     BAŞARININ KALICI OLMASI İÇİN 

     Özkaya başvuruda bulunanlara, işe alındıkları andan sonra da yapmaları gerekenler hakkında önerilerde bulunduklarını belirterek başarının devamı ve kariyer hedeflerinin gerçekleştirilmesi yönünde uyulması gereken kurallar olduğunu vurguladı. 
     En önemli noktanın verilen sorumlulukların küçümsenmemesi olduğunun altını çizen Özkaya, şöyle devam etti 
     ''Karar vermesini bilmek, duygusallıktan kaçınmak ve sorumluluk üstlenmek gerek. İşyerine, buradan emekli olacağım gözüyle bakmak, kendini geliştirmeyi ve buna bağlı olarak başarıyı engeller. Kendi sektöründe farklı kurumlarda çalışanlarla yakın ilişkide olmak da bilgi ve becerilerin artmasına katkıda bulunur. Başarılı bir çalışanın uzun vadeli düşünme gücüne ve geniş bir sosyal çevreye sahip olması önemlidir.'' 
     
     İLK İŞ HEYECANI 

     Eğitimini yeni tamamlamış, ilk işine başlayan gençlere de başarılı bir gelecek için yardımcı olmaya çalıştıklarını ifade eden Özkaya, şunları kaydetti 
     ''Öğrenci kimliğinizden sıyrılmaya çalışın. Mümkün olduğu kadar çok kişi tanıyarak ilerisi için yatırım yapın. Hata yapmaktan korkmayın. Hataların en iyi öğrenme yolu olduğunu her zaman hatırlayın. Zorluklar karşısında hemen pes etmeyin. İşe girdim, artık eğitim hayatım bitti diye düşünmeyin, öğrenmeye açık olun. Firmanın insan kaynakları departmanı ile görüşün, başta giyim olmak üzere iç kuralların ne olduğunu öğrenin ve mutlaka bu kurallara uyun. Hepsinden önemlisi, sürekli kendinize ben neredeyim, beş yıl sonra nerede olmak istiyorum ve amacıma ulaşmak için doğru yolda mıyım sorularını sorun. Tüm bunlar başarıya ulaşmak için yol gösterici olacaktır.'' 

     
</TEXT>
</DOC>
