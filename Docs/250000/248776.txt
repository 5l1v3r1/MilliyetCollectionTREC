<DOC>
<DOCNO> 248776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo24.html </URL>
<DATE> 2004/06/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Beşiktaş'ın yeni futbolcularından Veysel Kimse karşımızda duramaz 
</HEADLINE>
<TEXT>

     Beşiktaş'ın kadrosuna kattığı futbolculardan Veysel Cihan, yeni sezonun en güçlü takımının Beşiktaş olduğunu savunarak, ''Karşımızda kimse duramayacak'' dedi. 
     Geçen sezon Gençlerbirliği'nde forma giyen Veysel Cihan, kulübün resmi internet sitesinde yaptığı açıklamada, Beşiktaş'ın Türkiye'nin en büyük kulüplerinden birisi olduğunu belirterek, ''Beşiktaş büyük kulüp. Ben de hedefleri büyük olan bir insanım. İnşallah büyük başarılar kazanırız'' değerlendirmesini yaptı. 
     Bu sezon ligin çok zor geçeceğini dile getiren Veysel Cihan, diğer rakiplerin durumunun önemli olmadığını savunarak, şöyle dedi 
     ''Bizim kendi içimizde birbirimize bağlılığımız ve inancımız çok önemli. Yeni sezonda önümüzde kimsenin duramayacağını düşünüyorum. Çünkü kadromuz hem çok geniş, hem de kaliteli.'' Veysel, Teknik Direktör Vicente Del Bosque'nin dünya çapında bir isim olduğunu ve hakkında söylenebilecek herhangi bir söz olmadığını belirterek, ''Real Madrid'de elde ettiği başarılar ortada. Bize düşen hocamızın tecrübelerinden yararlanarak kendimize ve Beşiktaş'a başarı sağlamaktır'' dedi. 
     
     ''KENDİME GÜVENİYORUM'' 
     Kendisine çok güvendiğini kaydeden Veysel Cihan, takımdaki çok geniş olan kadro içinde rekabetin fazla olacağını bildiğini belirtti. 
     Veysel, şöyle devam etti 
     ''Çok geniş bir kadromuz olacak. Rekabetin fazla olacağının bilincindeyim. Büyük takımda büyük avantajlar da var. Bunları değerlendirerek kendime iyi bir yer edinmek istiyorum. İlk etapta takımda oynamayı düşünüyorum. Daha sonraki hedefim ise Beşiktaş'ta kalıcı olmak.'' Veysel Cihan, bugüne kadar hep BJK İnönü Stadı'na rakip olarak geldiğini kaydederek, açıklamasını şöyle tamamladı 
     ''Beşiktaş taraftarının önüne hep rakip futbolcu olarak çıktım. Bu bile beni çok heyecanlandırıyordu. Beşiktaş forması ile taraftarların karşısına çıkmanın çok farklı bir duygu olacağını düşünüyorum. Açıkçası o gün neler yaşayacağımı da merak ediyorum. İnşallah hem taraftar beni sever, hem de ben Beşiktaş'a faydalı olur, güzel yıllar geçiririm.'' 
     
</TEXT>
</DOC>
