<DOC>
<DOCNO> 219113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/spo05.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda tehlike çanları 
</HEADLINE>
<TEXT>

   Federasyon, Sawieh'in borcunu 19 Mart'a kadar ödemezse, Kocaelispor'un 6 puanını silecek. FIFA'nın istediği bu uygulama tüm kulüpleri kapsayacak 
      CEMAL ERSEN 

   
   49 bin Euro için 
   FIFA, ilk kez bir yabancı futbolcuya olan borcunu ödemediği için yerel bir federasyonun içişlerine karıştı. Türkiye Futbol Federasyonu'na bir yazı gönderen ve Kocaelispor'un iki sezon önce transfer ettiği, 2001-2002 sezonunda sadece 7 maçta forma giyen Liberyalı oyuncu Sawieh'e olan 49 bin Euro'luk borcunu ödemesini isteyen FIFA, 1 ay içerisinde para yatırılmadığı takdirde Körfez ekibinin 6 puanının silinmesini istedi. 
   
   Sabıkada beşinciyiz 
   19 Mart'a kadar bu parayı yatırma zorunluluğu olan Yeşil - Siyahlılar, ödememekte ısrar ederse, sadece puanı silinmekle kalmayacak, ikinci verilecek sürenin bitiminde ise küme düşürülecek. FIFA'nın bugüne kadar doğrudan yerel federasyonlara müdahale etmediğini belirten federasyon yetkilileri, yabancı oyuncularla ihtilafı bulunun ülkeler arasında Türkiye'nin 5. sırada olmasına dikkat çekti. 
   
   İpler FIFA'nın elinde 
   GEÇMİŞTE futbolcu alacakları yüzünden en ağır yaptırım olarak uluslararası transferi yasaklayan FIFA'nın, bundan böyle kulüplerin puanlarını sileceği ve işi küme düşürme noktasına kadar götüreceği öğrenildi. Uygulamanın Süper Lig kulüplerini de kapsayacağını ifade eden federasyon yetkilileri, kulüp lisans sistemine dahil olacak kulüplerin artık doğrudan FIFA tarafından kontrol altına alınacağını da vurguladı. 
   
   Altın gol kalkıyor 
   FIFA 1 Temmuz 2004 tarihinden geçerli olmak üzere tüm resmi karşılaşmalarda uygulanan altın ve gümüş gol uygulamasının kaldırılmasını, sonucun belirlenmesi için uzatma bölümleri ve penaltı atışlarına dönülmesini kararlaştırdı. Ayrıca özel milli maçlarda oyuncu değiştirme sayısını 6 ile sınırlarken, gol sevinci yaşayan futbolcunun formasını çıkarmasının ihtar nedeni olarak benimsenmesi öngörüldü. 
   
   
</TEXT>
</DOC>
