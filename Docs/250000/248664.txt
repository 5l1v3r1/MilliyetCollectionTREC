<DOC>
<DOCNO> 248664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun30.html </URL>
<DATE> 2004/06/17/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Talat Dünyada izolasyonların kaldırılması için görüşbirliği var 
</HEADLINE>
<TEXT>

     KKTC Başbakan Mehmet Ali Talat, dünyanın Kıbrıs Türkünü daha fazla anlamaya başladığına ve daha fazla temas kurmak istediğine işaret ederek, ''İzolasyonların kaldırılması konusunda dünyada hemen hemen tam bir görüş birliği var'' dedi. 
     Başbakan Talat, İslam Konferansı Örgütü'nün İKÖ Kıbrıs ile ilgili aldığı kararın da önemli bir gelişme olduğunu vurguladı. 
     Talat, İstanbul'daki temaslarıyla ilgili gazetecilere yaptığı açıklamada, Rusya Dışişleri Bakanı Sergey Lavrov ile yaptığı görüşmeye değinerek, ''Bugüne kadar ilk kez bir Kuzey Kıbrıs Türk Cumhuriyeti Başbakanı Rusya Dışişleri Bakanı ile görüştü. Bu çok önemli bir gelişmedir'' dedi. 
     ''Bunun Kıbrıs Türkünün çözüm yanlısı tutumu ve referandumda büyük ağırlıkla 'çözüme evet' demesinin bir sonucu olduğunu'' belirten Talat, şunları kaydetti 
     ''Dünya bizi daha fazla anlamaya başladı, bizimle daha fazla temas kurmak istiyor ve en önemlisi üstünü çize çize, vurgulaya, vurgulaya Kıbrıs Türkünün izolasyonunun sona erdirilmesi, ekonomik gelişmesinin önündeki engellerin kaldırılması konusunda dünyada hemen hemen tam bir görüş birliği var.'' Lavrov'un, ''Kıbrıslı Türklerin ekonomisinin gelişmesi için katkı yapılması ve bunun için BM Güvenlik Konseyi'nin de tedbir alması gerektiğini'' söylediğini aktaran Talat, şöyle konuştu 
     ''Biz de Rusya Dışişleri Bakanı Lavrov'a durumu anlattık, Kıbrıs sorununun değişen parametrelerini ortaya koymaya çalıştık. Kıbrıslı Türklerin artık ayrılıkçı değil, birleştirici olduklarını, Kıbrıs sorununun devamında bugüne kadar ortaya konan çeşitli sorunlara ve olumsuzluklara karşın Kıbrıs Türkünün çözümden yana olduğunu ve yeniden adanın birleşmesinden yana olduklarını kanıtladıklarını, bu bakımdan da dünya tarafından anlayışla karşılanmaları gerektiğini ortaya koyduk.'' Değişen parametrelerden kastının, ''Kıbrıslı Türklerin kendi sorumluluklarında olmayan bir ayrılığın cezasını artık çekmemeleri gerektiği'' olduğuna dikkat çeken Talat, görüşmede bunun üzerinde ısrarla durduğunu, artık zorunluluk nedeniyle ''Kıbrıs Cumhuriyeti''ni Rum hükümetinin temsil etmesinin bir mantığının kalmadığını anlattığını söyledi. 
     Dünya ülkelerinden Kıbrıs sorununa yeni bir bakış açısı geliştirmelerini talep ettiklerini kaydeden Talat, Rusya'ya da aynı taleplerini ilettiklerini ve görüşmenin bu çerçevede geçtiğini belirtti. 
     Talat, şöyle devam etti 
     ''İyi bir görüşme oldu, yararlı bir görüşme oldu. Bunun devamının olacağını ve Rusya'nın özellikle Kıbrıslı Türklerin tecridi konusunda artık daha duyarlı olup bunu kaldırmak için çalışacağını izledik ve hissettik. Bunun sonucunda da bu yönde adımlar atılması konusunda da beklentilerimiz arttı. Güvenlik Konseyi'nde konu görüşülürken Rusya'nın tutumunun da buna uygun olacağı düşüncesindeyim.'' Bütün ülkeler gibi Rusya'nın da Kıbrıs'ın sürekli bölüneceği bir durumun doğmasını istemediğini, bu konuda duyarlı olduğunu ve kendilerine yeterli güvencenin verilmesini istediğini kaydeden Talat, ''Biz bu güvenceyi verdik. Bunun da altını çizerek vurgulamak istiyorum'' diye konuştu. 
     
     İKÖ KARARI 
     Başbakan Talat, İKÖ'de, KKTC'nin ''Kıbrıs Türk Devleti'' olarak anılması kararıyla ilgili bir soruya karşılık şöyle konuştu 
     ''Artık 'Kıbrıs Müslüman Türk Cemaatı' değil de 'Kıbrıs Türk Devleti' olarak kabul edilmemiz önemli bir gelişmedir. Bu da yine yüzde 65 gibi bir çoğunlukla çözüme 'evet' demenin bir sonucudur. Yani dünya dilinin konuşulmasının bir sonucudur. Bütün dünya ülkelerinin Kıbrıs Türküne gösterdiği yakınlığın İslam ülkeleri tarafından da gösterilmeye başlanmasının bir göstergesidir. Böyle bir karardan memnunum. Bunun devamında izolasyonların kalkacağını umuyorum ve bekliyorum.'' 
     
</TEXT>
</DOC>
