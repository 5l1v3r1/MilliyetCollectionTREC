<DOC>
<DOCNO> 236448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun41.html </URL>
<DATE> 2004/05/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Iraklı esirlere kötü muamele... AB "Sarsıldık" 
</HEADLINE>
<TEXT>

     Avrupa Birliği AB , ABD ve İngiliz askerlerinin Iraklı esirlere kötü muamelede bulunduğunu gösteren fotoğraflarla ''sarsıldığını'' bildirdi. 
     AB dönme başkanı İrlanda'nın Başbakanı Bertie Ahern, gazetecilere yaptığı açıklamada, Irak'ta koalisyon güçlerince ele geçirilen Iraklıların Cenevre Anlaşması uyarınca korunmaları gerektiğini belirtti. 
     ''Iraklı esirlere insanlık dışı muamele görüntüleriyle sarsıldık'' diyen Ahern, Irak'ta görev yapan birliklerin Cenevre Anlaşması koşullarına tamamen uyacaklarına inandıklarını söyledi. 
     Ahern ayrıca, ABD Başkanı George Bush ve İngiliz yetkililerin, Iraklı esirlere kötü muameleyi ''kuvvetle kınamalarını'' memnuniyetle karşıladığını kaydetti. Amerikan CBS televizyonunun, Amerikan askerlerinin kötü muamelede bulunduğu Iraklı esirlerin fotoğraflarını yayımlaması dünya genelinde tepkiyle karşılanmıştı. 
     Amerikalı askerlerin Iraklı esirlere kötü muamelesini gösteren fotoğraflardan sonra İngiliz Daily Mirror gazetesi de, bir İngiliz askerinin Iraklı esire kötü muamelede bulunduğunu gösteren bir fotoğrafı yayımlamıştı. 
     İngiliz Savunma Bakanlığı, fotoğrafın yayınlanması üzerine soruşturma başlatmıştı. 
     Irak'taki Amerikalı Tuğgeneral Mark Kimmit, esirlere kötü muamelede bulundukları gerekçesiyle 6 Amerikan askeri hakkında dava açıldığını açıklamıştı. 
     
</TEXT>
</DOC>
