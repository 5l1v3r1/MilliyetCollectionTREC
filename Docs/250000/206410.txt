<DOC>
<DOCNO> 206410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur08.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Teziç, "Yükseköğretim Yasa Taslağı" için turlara başlıyor 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, Üniversitelerarası Kurul'un hazırladığı yükseköğretim yasa taslağı hakkında görüşlerini almak amacıyla öğrenciler ve sivil toplum kuruluşlarıyla biraraya gelecek. 
     YÖK Başkanlığı'na atandıktan sonra yaptığı açıklamada, yükseköğretim yasa taslağı konusunda ilgili tarafların görüşlerine başvurmak istediğini dile getiren Teziç, ilk toplantısını eğitimle ilgili dernek ve kuruluşların temsilcileriyle yapacak. Teziç, 8 Ocak Perşembe günü, YÖK'te, 14 sivil toplum kuruluşunun temsilcisiyle biraraya gelecek. 
     Teziç, bu toplantının ardından üniversitelerdeki öğrenci konseylerinin temsilcileriyle de görüşecek. Teziç, 10 Ocak Cumartesi günü gerçekleştirilecek toplantıda, öğrencilerin yükseköğretim yasa taslağıyla ilgili görüş ve önerilerini dinleyecek. 
     YÖK Başkanı Teziç, yükseköğretim yasa taslağıyla ilgili çalışmaları bu ay içinde tamamlamayı planladıklarını açıklamıştı. 
     
</TEXT>
</DOC>
