<DOC>
<DOCNO> 246041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur05.html </URL>
<DATE> 2004/06/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Fotoğraf çektirirken göle düşerek boğulup öldü 
</HEADLINE>
<TEXT>

     Kayseri Belsin Çok Programlı Lisesi son sınıf öğrencisi 17 yaşındaki Fatih Özyürek arkadaşlarıyla birlikte gittiği Sarımsaklı Baraj Göleti'nde, kayaların üzerinde fotoğraf çektirirken dengesini yitirip suya düştü. Yüzme bilmeyen Özyürek boğuldu. 
     Belsin Çok Programlı Lisesi son sınıf ögrencisi Fatih Özyürek bir grup sınıf arkadaşıyla birlikte piknik yapmak üzere Kayseri- Sivas Karayolu kenarındaki DSİ'ye ait sulama amaçlı Sarmısaklı Baraj Gölü piknik alanına gitti. Öğrenciler bir süre sonra, fotoğraf çektirmek ve suyla oynayıp, serinlemek için gölet kıyısına indi. Görevlilerin uyarısı ve yapılan anonslar üzerine öğrenciler bu kez göletten çıktıktan sonra havuz bölümünün arkasındaki kıyıdan yeniden göletin kıyısına inerek, kayaların üzerine çıkıp fotoğraf çektirmek istedi. Gruptaki öğrencilerden Fatih Özyürek ile Halil Çatalbaş fotoğraf çektirmek için çıktıkları kayaların üzerinden dengelerini kaybedip suya düştü. Halil Çatalbaş'ı kurtaran öğrencilerin çığlıkları üzerine, baraj görevlileri ve vatandaşlar yardıma koştu. Suya giren görevliler 10 dakika süren aramalar sonunda liseli Fatih'in cesedini bulup çıkarttı. 
     Arkadaşlarının boğulması üzerine liseliler gözyaşlarına boğuldu. Piknik yapmaya gelen vatandaşlar arasında bulunan doktor ve hemşirelerin müdahalesi sonuç vermedi. 
     Baraj görevlileri, "Bu gruptaki öğrencileri ikaz ettik. Sudan çıktılar ama, havuz bölümünün arkasından kıyıya yeniden inerek, suya girmişler'' diye konuştu. 
     
</TEXT>
</DOC>
