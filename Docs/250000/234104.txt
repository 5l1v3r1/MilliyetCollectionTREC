<DOC>
<DOCNO> 234104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun24.html </URL>
<DATE> 2004/04/23/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Talat İki 'evet' olmadan sorun çözülemez 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununa kalıcı çözüm getirilmesi için sadece bir taraftan değil, iki taraftan da ''evet'' kararının çıkması gerektiğini söyledi. 
     Talat, Başbakanlık'ta yabancı basın mensupları için basın toplantısı düzenledi. 
     ''Tarihi dönemden geçildiğini'' söyleyen Talat, ''Türk tarafının kararlı biçimde 'evet' diyerek Birleşik Kıbrıs Cumhuriyeti'nin oluşması yönündeki iradesini'' ortaya koyacağını belirtti. Talat, sorunun çözülmesi için Rum tarafından da ''evet'' yanıtının alınmasına ihtiyaç olduğunun altını çizdi. 
     KKTC'nin gösterdiği çabalara rağmen, Annan Planı'nın kabul edilmemesi durumunda sorumluluğun kendilerine ait olmayacağını belirten Talat, ''Bu kez başarısızlığın sorumlusu biz olmayız, uluslararası toplum ve Rum kesimi olur'' diye konuştu. 
     ''Türk tarafından 'evet' yanıtının çıkmasıyla birlikte uluslararası toplumun KKTC'ye bazı açılımlar yapmasını bekliyor musunuz '' sorusuna ''Adalet bunu gerektirir'' yanıtını veren Talat, ''Hiç kimsenin bir taraf 'hayır' derken dönüp diğerini cezalandırma hakkı yok'' dedi. 
     Talat, Rum kesiminde ''hayır'' oyu çıkması durumunda yeni bir çözüm için temaslara başlanıp başlanmayacağına yönelik bir soruya ise şu yanıtı verdi 
     ''Bu ciddi bir iştir, bir oyun değildir. Bu planı ciddi şekilde inceledik, üzerinde çalıştık, görüştük. Referandumun ertesi günü yeniden görüşmeler başlatıp yeni bir sürecin içine girmeyi düşünmek, bence doğru değil.'' Talat, iktidarın diğer ortağı Demokrat Parti DP içinde bazı huzursuzluklar olduğu ve bunun referandum sonrasında KKTC hükümetine nasıl yansıyacağının sorulması üzerine, şu an koalisyon ortakları ile aralarında sorun bulunmadığını kaydetti. DP'nin planın müzakere aşamasında büyük katkılarda bulunduğuna işaret eden Talat, referandumda bağımsız hareket etme kararı aldıklarını hatırlattı. 
     
</TEXT>
</DOC>
