<DOC>
<DOCNO> 224266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo19.html </URL>
<DATE> 2004/03/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gençlerbirliği Rakip üzerinde istediğimiz baskıyı kuramadık... 
</HEADLINE>
<TEXT>

     Gençlerbirliği Teknik Direktörü Ersun Yanal, Akçaabat Sebatspor maçını kazanarak, Valencia maçı öncesi moral kazandıklarını söyledi. 
     Ersun Yanal, ligin alt sıralarını etkileyecek bir maç olması bakımından Akçaabat Sebatspor ile zorlu bir karşılaşma yaptıklarını belirterek, ''Ligde her 2 takımın konumu bakımından önemli bir maçtı. Ancak biz Valencia maçı öncesi bu maçı kazanarak, İspanya'ya moralli gitmek istiyorduk. Bunu da başardığımız için mutluyuz. Rakip üzerinde istediğimiz baskıyı kuramadık. Ancak kazanmasını bildik'' diye konuştu. 
     Yanal, Valencia'yı da yenerek, Avrupa'da yollarına devam etmek istediklerine değinerek, ''Şu andan itibaren Valencia maçı moduna girdik. Bu maçtan da galibiyetle ayrılarak, Avrupa'da yolumuza devam etmek istiyoruz'' dedi. 
     Akçaabat Sebatspor Teknik Direktörü Mehmet Birinci ise her 2 takım açısından da iyi bir maç olduğunu vurgulayarak, şöyle konuştu 
     ''Ancak Gençlerbirliği bizden daha çok pozisyona girdi ve kazanmayı haketti. Ersun Yanal'ın başarıları bir Türk antrenörün Avrupa'ya gücünü göstermek bakımından çok önemli bir aşamadır. Gençlerbirliği'nin Valencia'yı da eleyeceğine yürekten inanıyorum.'' 
     
     CAVCAV ''KOLAY KAZANDIK'' 
     Gençlerbirliği Kulübü Başkanı İlhan Cavcav da UEFA Kupası'nda İspanya'da Valencia ile yapacakları maç öncesi çok önemli bir maça çıktıklarını vurgulayarak, ''Bu önemli maçı mutlaka kazanmamız gerekiyordu. 4 as futbolcumuzdan yoksun çıktığımız bu karşılamayı, 3-1 gibi farklı bir skorla kolay kazandık'' dedi. 
     Futbolculardan Bülent Akın ise, komik duruma düşmemek için mutlaka kazanmaları gereken bir maçı kazandıklarını bildirerek, ''Bu maçı kaybetseydik, gelecek hafta ligde komik duruma düşerdik. Çünkü UEFA ve Türkiye Kupalarında yoluna başarıyla devam eden bir takımın ligdeki konumu bakımından düştüğü durumun bizi komik duruma düşürmesinden korkuyorduk. Bu bilinçle çıktığımız bu karşılaşmadan galibiyetle ayrıldığımız için mutluyuz'' diye konuştu. 
     
</TEXT>
</DOC>
