<DOC>
<DOCNO> 222244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy05.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar Bu meydanlarda hiç bir başbakan vatandaşı azarlamadı 
</HEADLINE>
<TEXT>

     DYP Genel Başkanı Mehmet Ağar, ''Bu meydanlardan Adnan Menderes geçti, Demirel geçti, Özal geçti. Kiminin sevabı oldu, kiminin hatası oldu ama hiç bir başbakan bu meydanlarda vatandaşı azarlamadı, kötü söz söylemedi'' dedi. 
     Partisinin Burdur il teşkilatını ziyaret eden Ağar, Burdur İl Binası önünde partililere seslendi. Konuşmasında Başbakan Recep Tayyip Erdoğan'ı eleştiren Ağar, şunları söyledi 
     ''Bu meydanlardan Adnan Menderes geçti, Demirel geçti, Özal geçti. Kiminin sevabı oldu, kiminin hatası oldu ama hiç bir başbakan bu meydanlarda vatandaşı azarlamadı, kötü söz söylemedi. Demokrasi demek, milletin iradesi, isteği üzerine idare demektir. Demokrasiye inanmadıkları için vatandaşı oy makinesi zannediyorlar. 'İstediğim gibi bağırırım, istediğim gibi azarlarım, ben ne dersem o olur' diyorlar. İş istiyor adam, 'Ben mi iş bulacağım ' diyor. Dünyanın her yerinde her başbakanın bir tane işi vardır, vatandaşını işini, aşını temin için elinden geleni göstermek... Bizim arkadaşlarımızın böyle bir derdi olmadığı anlaşılıyor. Şimdi korku basınca 'Ya biz sohbet ediyoruz' diyor. Siz hiç bağrılarak, çağrılarak sohbet edildiğini duydunuz mu hayatınızda Sohbet tatlı dille yapılır. Başkalarına karşı kuzu oluyorsun, işsiz gelip konuşunca bağırıyorsun. Efeliği onlara yap. Türkiye'nin içindekilere yapma.'' 
     
     ''BAŞBAKAN GEÇİM DERDİNE DÜŞMÜŞ'' 
     Esnafın ekonomik anlamda büyük güçlükler yaşadığını belirten Ağar, ''Esnaf canından bezmiş. Millet geçim derdinde derken bir baktık Başbakan da geçim derdine düşmüş'' diye konuştu. 
     Ak Partililerin, ''Demokrat Parti'nin devamı oldukları'' yönünde açıklamalarda bulunduğunu kaydeden Ağar, sözlerini şöyle sürdürdü 
     ''Adnan Menderes'in büyük oğlu, okuldan mezun olduktan sonra 'Baba ben ticaret yapacağım' der. Menderes oğluna der ki, 'Sen beni alır satarsın. Ben başbakanken sen ticaret yapamazsın. Benim adımı ticarette kullanamazsın.' Demokrat Parti böyle bir partidir. Milletin Türkiye'nin dört bir köşesinde sıkıntısı olduğu bir dönemde insanlar kendi meseleleriyle değil, milletin meseleleriyle uğraşır. Bir başbakan kendi ticaret yapmaya hak görürse, o hükümette başbakan yardımcısı, bakanlar, genel müdürler, milletvekilleri ne yapar O zaman bırakın devleti hepiniz ticaret yapın, yiyin, için. Başbakanlar kendi kadrosuna örnek olan insanlardır. Siyaset hayatı bittiğinde ticaretine devam eder. Siz onlarla meşgul olamazsınız, sizin bir tek meşgul olacağınız yer vardır, o da millettir.'' Ağar, konuşmasının ardından, Burdur'daki ilçe ve belde belediye başkanlarını halka tanıttı. 
     
</TEXT>
</DOC>
