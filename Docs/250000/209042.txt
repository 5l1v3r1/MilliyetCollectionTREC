<DOC>
<DOCNO> 209042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun25.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleştire karşıtları bu kez Bombay'da işbaşında... 
</HEADLINE>
<TEXT>

     Irak savaşı ve küreselleşme karşıtları Dünya Sosyal Forumu toplantısının yapıldığı Hindistan'ın Bombay kentinde gösteriler yaptılar. 
     Dünyanın çeşitli yerlerinden gelen eylemciler, ''Bush'u durdurun'' gibi savaş karşıtı sloganların yanı sıra, ''Gıda ve toprak hakkımız var ve daha iyi bir dünyaya ihtiyaç duyuyoruz'' sloganları attılar. 
     Bombay'ın kuzeyine düşen Goregon'da yapılan ve 5 gün sürecek forum çerçevesinde, konferanslar ve çalışma grubu toplantılarının yanı sıra kültürel aktiviteler düzenlenecek. Forumda konuşma yapacaklar arasında 2003 Nobel Barış Ödülü sahibi İranlı Şirin Ebadi de bulunuyor. 
     Dünyanın en büyük küreselleşme karşıtı forumu olarak nitelendirilen ve bu ay Davos'ta yapılacak Dünya Ekonomik Forumu'na alternatif olarak düzenlenen forumun bu yıl üçüncüsü yapılıyor. 
     Forum çerçevesinde kurulan yiyecek-içecek tezgahlarında Coca Cola ve Pepsi gibi çokuluslu şirketlerin ürünleri yasaklanırken, bunun yerine yerel yiyecek ve içecekler satılıyor. Ayrıca Microsoft Windows yerine Linux yazılımı kullanılıyor. 
     Yaklaşık 1.8 milyon dolara malolacak forumu düzenleyenler, ABD'deki Ford Vakfı'ndan para yardımı almayı da reddettiler. 
     Asya'nın mali merkezlerinden Bombay'da, küreselleşmenin etkileri yoğun hissediliyor. 12 milyon nüfuslu kentte son 20 yılda binlerce küçük fabrika kapatıldı ve işçi hareketleri zayıfladı. 
     
</TEXT>
</DOC>
