<DOC>
<DOCNO> 202804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur24.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliye eylemcilerine dava... 
</HEADLINE>
<TEXT>

     İstanbul Adalet Sarayı'nda eylem yaparken polisin müdahalesiyle gözaltına alındıktan sonra tutuklanan 17 kişi hakkında, 6 ile 26'şar yıl arasında ağır hapis cezası istemiyle dava açıldı. 
     İstanbul DGM Cumhuriyet Savcısı Mehmet Ergül, 18 Kasım 2003 tarihinde geldikleri İstanbul Adalet Sarayı'na ''Toplumsal Barış İçin Demokratik Çözüm'' imzalı ''Kürt sorununa demokratik çözüm, İmralı Cezaevi kapatılsın'' yazılı pankart açarak, kapılarını kapattıkları İcra Tetkik Mahkemeleri'nin koridorunda eylem yapan ve polisin müdahalesiyle gözaltına alınmalarının ardından tutuklanan 17 kişi hakkında yürüttüğü soruşturmayı tamamladı. 
     Savcı Ergül, sanıkların bu eylemi gerçekleştirerek ''PKK-KADEK terör örgütüne üye olmak'' ile ''yardım ve yataklık etmek'' suçlarını işledikleri kanaatine vararak, düzenlediği iddianameyle sanıklar hakkında kamu davası açtı. 
     İddianamede, sanıklardan Hikmet Avraz, Ekrem Can, Şenol Akyüz ve Mahmut Cengiz'in, TCK'nın 168. maddesi gereğince ''yasadışı örgüte üye olmak'' ve TCK'nın 188 5. maddesi uyarınca ''gayri meşru olarak kamu hizmetinin görülmesi için ayrılan yapılara girilmesini zor kullanarak veya başkalarını tehdit ederek engellemek'' suçlarından 17 ile 26'şar yıl arasında ağır hapis cezasına çarptırılması istendi. 
     Aynı iddianamede, diğer sanıklar Enver Önalan, Esat Geçer, Mehmet Şahin, Ahmet Işık, Abdulkerim Doğan, Güven Öztürk, Kerim Taştan, Ebubekir Perk, Muhlis Doğan, Yavuz Oğur, Osman Taşdemir, Özgür Tan ve Servet Akdeniz'in de, TCK'nın 169. maddesi uyarınca ''yasadışı örgüte yardım ve yataklık etmek'' ile ''gayri meşru olarak kamu hizmetinin görülmesi için ayrılan yapılara girilmesini zor kullanarak veya başkalarını tehdit ederek engellemek'' suçlarından 6 ile 11'er yıl arasında ağır hapis cezasına çarptırılması talep edildi. 
     Sanıkların yargılanmasına önümüzdeki günlerde başlanacak. 
     
</TEXT>
</DOC>
