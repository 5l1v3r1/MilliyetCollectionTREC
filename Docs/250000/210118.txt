<DOC>
<DOCNO> 210118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun31.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de çok iyi durumda mamut kafatası bulundu 
</HEADLINE>
<TEXT>

     İngiltere'de çok iyi durumda olan bir mamut kafatası bulundu. 
     Paleontolog Neville Hollingworth, ülkenin güneybatısında bulunan buzul çağdan kalma 100 kilogram ağırlığındaki kafatasının ''olağanüstü iyi durumda'' olduğunu söyledi. 
     Bilim adamları, dişi ve 25 ila 40 yaşlarında olduğu tahmin edilen mamutun, 50 bin yıl önce bir selde ya da selden sonra oluşan çamurlu toprağa batarak öldüğünü tahmin ediyorlar. 
     Mamut kafatasının bulunduğu Gloucestershire bölgesinde bundan önce küçük mamut kemiklerinin bulunduğu belirtildi. 
     Mamut kafatasını bulan Hollingworth, ''Önce balçıklı topraktan çıkan küçük bir kemik gördüm. Kazdıkça kemiğin büyük olduğunu anladım. Sonra meslektaşlarımdan yardım istedim. 7 saat sonra mamut kafatasının tümünü açığa çıkarmıştık'' dedi. 
     Uzmanlar, buluntunun ikinci mamut kafatası olduğunu, bundan önce bulunan kafatasının Londra'da bir müzede sergilendiğini ve her iki buluntunun karşılaştırılacağını söylediler. 
     
</TEXT>
</DOC>
