<DOC>
<DOCNO> 206369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun21.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan sandık başında... 
</HEADLINE>
<TEXT>

     Gürcistan'da, 1 milyon 769 bin seçmen, yeni devlet başkanını belirlemek üzere sandık başına gidiyor. 
     Devlet Başkanı Eduard Şevardnadze'nin muhalefet gösterilerinin sonucu istifa ettiği ülkede, oy verme işlemi saat 06.00'da başladı. 
     Seçimleri, Cumhurbaşkanlığı için yarışan 5 aday adaydan Ulusal Hareket Partisi'nin 36 yaşındaki lideri Mikhail Şaakaşvili'nin kazanması bekleniyor. 
     Seçimler, Gürcistanlıların demokrasi yönünde atacakları ilk adım açısından önem taşıyor. 
     Oy verme işlemi TSİ 18.00'de sona erecek. 
     
     HERHANGİ BİR SORUN YOK 

     Gürcistan Merkezi Seçim Komisyonu Başkanı Zurab Çiaberaşvili, Acaristan bölgesinde seçimlerle ilgili herhangi bir sorunun yaşanmadığını bildirdi. 
     Çiaberaşvili, yaptığı açıklamada, oy kullanma işlemlerinin başladığı sırada bazı dağlık kesimlerdeki yerleşim birimlerinde teknik sorunlarla karşılaştıklarını kaydetti. 
     Seçimlere hazırlık çalışmalarını çok kısa zaman aralığında ve zor şartlar altında tamamladıklarını ifade eden Çiaberaşvili, bölge seçim komisyonlarının adil ve demokratik seçim yapılabilmesi için görevlerini en iyi şekilde yerine getirdiğini söyledi. 
     Seçimlere katılım oranına ilişkin bilginin ilerleyen saatlerde kamuoyuna açıklanacağını ifade eden Çiaberaşvili, sandıklar kapandıktan sonra başlayacak oy sayım işlemlerinin bir önceki seçimlere göre daha hızlı olacağını kaydetti. 
     
     ŞEVARDNADZE OYUNU KULLANDI 

     Bu arada, devrik Cumhurbaşkanı Eduard Şevardnadze, başkent Tiflis'teki 9 numaralı sandıkta oyunu kullandı. 
     Şevardnadze, gazetecilere yaptığı açıklamada, seçimlerde daha önce oy kullanmayı düşünmediğini, ancak bugün kararını değiştirerek sandık başına geldiğini kaydetti. 
     Bir gazetecinin, ''Oyunuzu Saakaşvili'den yana mı kullandınız'' sorusu üzerine Şevardnadze, ''Doğru cevaba yakınsınız'' yanıtını verdi. 
     Cumhurbaşkanı adaylarından Mihail Saakaşvili'nin, zeki bir siyaset adamı olduğunu ifade eden Şevardnadze, devlet başkanı seçilecek adayın iyi çalışmasını temenni ettiğini kaydetti. 
     
     GÜVENLİK ÖNLEMLERİ 

     Seçimleri başta Avrupa Güvenlik ve İşbirliği Teşkilatı AGİT olmak üzere birçok uluslararası kuruluştan çok sayıda yabancı gözlemci izliyor. 
     Türkiye'den İzmir AK Parti milletvekili Zekeriya Akçan Avrupa Konseyi Parlamenter Meclisi AKPM , Batman AK Parti milletvekili Afif Demirkıran ve Tokat CHP milletvekili Orhan Ziyadüren AGİT adına seçimleri izlemek için başkent Tiflis'te bulunuyor. 
     Bu arada, ülke genelindeki 85 seçim bölgesinde kurulan toplam 2850 sandıkta oy verme işlemleri sürerken, olağanüstü güvenlik önlemlerinin alındığı kaydedildi. 
     İçişleri Bakanlığı'ndan alınan bilgilere göre, seçimleri sabote etme girişimlerini önlemek ve herhangi bir olaya meydan vermemek amacıyla tüm seçim bölgelerinde oy kullanılan sandıkların başında görevlendirilen polis memurlarının yanı sıra çevrede de geniş güvenlik önlemleri alındı. 
     
</TEXT>
</DOC>
