<DOC>
<DOCNO> 248815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur29.html </URL>
<DATE> 2004/06/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kentsel dönüşüm projesi... Işıkara "5.5'lik deprem K.Çekmece'yi bitirir" 
</HEADLINE>
<TEXT>

     Küçükçekmece Belediye Başkanı Aziz Yeniay, ''Küçükçekmece'de başlayan Kentsel Dönüşüm Projesi, deprem güvenli yaşam alanları oluşturulmasında sadece İstanbul veya Türkiye geneli değil, bütün dünya için örnek olacak bir çalışmadır'' dedi. 
     Yeniay, İkitelli'de bulunan Olimpiyat Stadı'nın Güvercintepe Mahallesi'ne bakan park alanında Prof. Dr. Ahmet Mete Işıkara ile düzenlediği basın toplantısında, ''Kentsel Dönüşüm Projesi'' kapsamında başlatılan deprem araştırmasını tanıttı. 
     Depremle muhatap olmadan yapılması gerekenlerle ilgili çalışma başlatıldığını kaydeden Yeniay, ''Küçükçekmece'de kaçak yapılaşma yüzde 99.9 durmuştur. Bundan sonra kontrolsüz hiçbir imar hareketlenmesine izin vermiyoruz. Her şey denetimimiz altında'' dedi. 
     ''Küçükçekmece'de 6 bin ruhsatlı, 46 bin ruhsatsız bina var. Kentsel Dönüşüm Projesi kapsamında deprem sonrasında olacakları, deprem öncesi tespit ederek yapılması gerekenlerle ilgili İstanbul Teknik Üniversitesi ve Yıldız Teknik Üniversitesi'nin desteğiyle Master Plan ortaya çıkacak'' diyen Yeniay, ''Küçükçekmece'de başlayan Kentsel Dönüşüm Projesi, deprem güvenli yaşam alanları oluşturulmasında sadece İstanbul veya Türkiye geneli değil, bütün dünya için örnek olacak bir çalışmadır'' şeklinde konuştu. 
     
     KÜÇÜKÇEKMECE'DEKİ RİSK 
     Boğaziçi Üniversitesi Kandilli Rasathanesi ve Deprem Araştırma Enstitüsü eski Müdürü Prof. Dr. Ahmet Mete Işıkara da, ''5.5 şiddetinde bir deprem, Küçükçekmece'yi bitirir. Dolayısıyla Küçükçekmece'de başlatılan Kentsel Dönüşüm Projesi, deprem öncesi yapılacak çalışmalara çok güzel bir örnek olacak'' dedi. 
     İstanbul'da hiç kimsenin yaşadığı mekana güvenmediğini ve korktuğunu ifade eden Prof. Dr. Işıkara, ''Halbuki korkmak yerine gerçeği ortaya çıkararak, deprem güvenli binalara kavuşmak için çalışılmalı'' diye konuştu. 
     Prof. Dr. Işıkara, ''Ben rahatım, çünkü ben deprem güvenli bir evde yaşıyorum'' diyerek, potansiyel bir depremin varlığına ve muhtemel depreme her geçen saniye yaklaşıldığına dikkat çekti. 
     Deprem araştırma projesinin başında bulunan Yıldız Teknik Üniversitesi öğretim görevlisi Dr. Ali Koçak da, ''Küçükçekmece'de 7 ekip halinde 43 bin binada depreme karşı dayanıklılık testi yapacağız'' dedi. 
     Bu çalışma ile bütün binaların tek tek kontrolden geçirileceğini ve muhtemel bir depreme karşı dayanıklılığının ortaya çıkartılacağını ifade eden Koçak, sonucu da İstanbullular'la paylaşacaklarını ifade etti. 
     
     İNSANLARIN İKNASI 
     Toplantının ardından basın mensuplarının ''Peki insanları nasıl ikna edeceksiniz '' diye sorduğu Başkan Yeniay, ''Çalışmanın ortaya çıkaracağı sonuç, ikna olmalarına yeterli olacaktır. Çünkü insanların karşısına somut bir çözüm önerisiyle gideceğiz. Yıkımlar, davullu zurnalı olacak'' dedi. 
     Van'dan gelerek Güvercintepe Mahallesi'ne 4 katlı bir bina yapan Kerem Aladağ, toplantı sonrasında Başkan Yeniay'a ''Bizi sokakta bırakmayacaksanız, tabi ki size zorluk çıkarmayız'' diye konuştu. 
     
</TEXT>
</DOC>
