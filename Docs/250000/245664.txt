<DOC>
<DOCNO> 245664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/dunya/axdun02.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ABD Başkanı Reagan öldü 
</HEADLINE>
<TEXT>


1980 - 1988 yıllarında ABD'yi yöneten, Soğuk Savaş'ın Doğu Bloku'nun yenilgisiyle bitmesinde belirleyici olan efsanevi başkan dün yaşama veda etti 

YASEMİN ÇONGAR Washington 


Hollywood'dan Beyaz Saray'a uzanan ilginç kariyeri, 2 kez başkanlığa seçilmesinde belirleyici sayılan olağanüstü karizması, Amerikan toplumundaki iktisadi eşitsizlikleri artıran politikaları, Latin Amerika'da baskı rejimlerine verdiği destek, İran - Contra Skandalı ve son yıllarını Alzheimer hastası olarak inzivada geçirmesinin yanı sıra Soğuk Savaş'ın kaderini tayin eden "Bay Gorbaçov, yıkın bu duvarı" sözleriyle de tarihe geçecek olan Ronald Reagan öldü. 
Kaliforniya'daki aile evinde 93 yaşında hayata veda eden Reagan, 1980 - 1988 arasında 2 kez üst üste başkanlık yapmış ve eski İngiltere Başbakanı Margareth Thatcher'la birlikte, Doğu Bloku'na, kapitalist dünyanın Soğuk Savaş'ı kazanmasıyla noktalanacak bir değişim dalgasının taşınmasında belirleyici olmuştu. 

Komünizmi bitirdi 
Cumhuriyetçi Parti'nin gelmiş geçmiş en popüler siyasetçilerinden sayılan Reagan, izlediği "enternasyonalist" politika ve özellikle "Yıldız Savaşları" diye anılan Stratejik Savunma Girişimi SDI ile, SSCB ve Varşova Paktı'nın sonunu getiren sürecin baş mimarı sayılıyordu. 
Görevde kaldığı sürece, dönemin Sovyet lideri Mikhail Gorbaçov ile 5 kez buluşan Reagan, SSCB'yi, "kötülük imparatorluğu" olarak tanımlamış ve kararlı bir anti - komünist olmasına karşın, Washington - Moskova diyaloğunu güçlendirmesiyle dikkat çekmişti. 

Hafızasını yitirmişti 
ABD'nin 40. Başkanı Reagan, 1987'de Washington'da bir silahlı suikast girişiminden yaralı olarak kurtulmuştu ve 2. görev dönemini 78 yaşında tamamladığında atletik yapısını koruyordu. Ancak 1994'te 84 yaşına geldiğinde "Alzheimer" hastalığına yakalandığını Amerikan halkına bir mektupla açıkladı ve kamuoyu önüne hiç çıkmamaya başladı. Son yıllarında sadece eşi Nancy Reagan, bakıcıları ve bazı aile yakınları ile birlikte olan Reagan'ın hafızasını tümüyle yitirdiği ve uzun bir süredir kendi kimliğinden habersiz yaşadığı biliniyordu. 
Reagan'ın cenazesi, Washington'daki Ulusal Katedral'de düzenlenecek törenden sonra Kaliforniya'nın Simi Vadisi'ndeki kendisine ait başkanlık kütüphanesi ve müzesinde gömülecek. 


</TEXT>
</DOC>
