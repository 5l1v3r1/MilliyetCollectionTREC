<DOC>
<DOCNO> 226314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun24.html </URL>
<DATE> 2004/03/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Verheugen Bizimle sıkı sıkıya bağlu bir Türkiye ortak çıkarımıza 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, ABD'deki 11 Eylül saldırılarından bu yana Avrupa başkentlerinde, Türkiye'nin AB üyeliğinin herkesin çıkarına olduğu yönündeki görüşlerin ağırlık kazandığını söyledi. 
     Verheugen, Bild am Sonntag gazetesine yaptığı açıklamada, Türkiye ile üyelik müzakarelerine başlanması konusunda yıl sonunda alınacak kararın henüz belli olmadığını yineleyerek, Türkiye ile birlikte genişleyen bir AB'nin, Ortadoğu gibi dünyanın en zorlu kriz bölgesine komşu olacağına dikkat çekti. 
     Verheugen, buna rağmen Türkiye'nin AB üyeliğinin önemine işaret ederek, ''11 Eylül saldırılarından bu yana Avrupa başkentlerinde, değerlerimizi kabul edecek ve bizimle sıkı sıkıya bağlı olacak bir Türkiye'nin ortak çıkarımıza olacağı görüşü ağırlık kazanıyor. Böyle bir Türkiye, İslam dünyası için örnek teşkil edebilir'' dedi. 
     New York ve Washington'daki saldırıların ABD'yi değiştirdiği gibi, Madrid'deki saldırıların da Avrupa'yı değiştireceğini ifade eden Verheugen, ''İslamcı tehdide daha uzun süre maruz kalacağız. Üstelik bunun Irak savaşına katılıp katılmamamızla ilgisi olmayacak. Brüksel'de güvenlik konularında aldığımız ortak kararlar terörizme karşı mücadelede ilerleme sağlamamıza katkıda bulundu. Ancak bunlar muhtemelen yeterli olmayacak'' şeklinde görüş belirtti. 
     Polis ile adli makamlar ve istihbarat örgütleri arasındaki işbirliğinin daha iyi hale getirilmesi gerektiğini kaydeden Verheugen, ''Terörün nedenlerine karşı mücadele edilmesini daha önemli görüyorum. Bunlar, sefalet, açlık ve insan hakları ihlalleri. Burada krizlerin barışçı şekilde çözülmesi de önemli. Bu alanda Avrupalılar herkesden daha fazla çaba harcamıştır. Ancak AB'nin ortak bir dış politikaya ihtiyacı var'' dedi. 
     
</TEXT>
</DOC>
