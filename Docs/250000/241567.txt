<DOC>
<DOCNO> 241567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/spor/aspo.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a çifte kabus 
</HEADLINE>
<TEXT>


1- Galatasaray'ın 100. yılda Ali Sami Yen'e dönme planı suya düşüyor. Federasyonun ayakta zor duran stat için lisans verme riskine girmek istemediği bildiriliyor 

2- Borçların ödeme süresi çok yaklaştı. Yönetimi 15 gün içinde ödenmesi gereken ve kaynağı bulunamayan yaklaşık 43 milyon dolarlık çok ağır bir fatura bekliyor 


Kriterlere uymuyor 
100. yılında Ali Sami Yen'e dönmenin hesaplarını yapan Galatasaray'ın önüne şimdi de lisans engeli çıktı. Derbiler dışındaki maçlarını yuvasında oynamaya hazırlanan Sarı - Kırmızılılar'ın, eve dönüş için lisans almasının zor olduğu bildirildi. Ali Sami Yen Stadı'nın UEFA kriterlerine uymadığı ve aksi bir uygulama durumunda ağır cezaların verilebileceği iddia edildi. 

Riske girmezler 
FUTBOL Federasyonu'nun, Avrupa Kupaları'na katılamadığı için Galatasaray ufak bir tölerans göstermesi söz konusu olabilecek. Ancak stadı bütün yetkili kurumlara inceletecek olan federasyon, ayakta zor duran Ali Sami Yen için "Oynanır" raporu verme riskine girmek istemiyor. Bu gelişmeler sonrasında Galatasaray'ın yine Olimpiyat Stadı'nda oynaması ağırlık kazanmaya başladı. 

Bankalar bekliyor 
SARI - Kırmızılı yönetimi sıkıntıya sokan bir diğer gelişme de aylardır ertelenen borçların ödeme süresinin yaklaşması. Galatasaray'ın önümüzdeki 15 gün içinde bankalar ve futbolculara toplam 43 milyon dolar ödemesi gerektiği öğrenildi. Ancak bu rakamı finanse edecek hiçbir kaynağın olmaması Başkan Özhan Canaydın ve ekibine sıkıntı dolu günler yaşatıyor. 

Futbolcular sırada 
GALATASARAY'IN, biriken transfer taksitleri ve primleri ayrı bir dert konusu. Oyuncuların tatil öncesinde yaklaşık 8 milyon dolar beklediği iddia edildi. Yönetimin para bulması durumunda bankaları ön plana çekeceği ve futbolculardan alacaklarının yarısından feragat etmesini isteyeceği bildirildi. Doların sürekli artması da yaşanan krizin ayrı bir boyutu oldu. n HALİL ÖZER 




</TEXT>
</DOC>
