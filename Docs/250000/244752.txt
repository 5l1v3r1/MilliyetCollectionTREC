<DOC>
<DOCNO> 244752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy18.html </URL>
<DATE> 2004/06/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Eyüp Aşık "Alaattin Çakıcı ile ilişkim yoktur" 
</HEADLINE>
<TEXT>

     Eski Devlet Bakanı Eyüp Aşık, kendisiyle ilgili iddialar hakkında daha önce hem DGM'de hem de İstanbul Ağır Ceza Mahkemesi'nde yargılanıp beraat ettiğini söyledi. 
     Eyüp Aşık, AA muhabirine yaptığı açıklamada, ''Çakıcı'ya para karşılığı bilgi verdiği'' yönündeki iddiaların ilk defa 4 yıl önce bakanlık yaptığı dönemde gündeme geldiğini söyledi. Aşık, ''Bu iddialar doğru değildir. Benim Alaattin Çakıcı ile ilişkim yoktur. Tam tersine, onunla kavgalıyım'' dedi. 
     İddialar ortaya atıldığında milletvekili olduğu için yargılanmasının mümkün olmadığını belirten Aşık, şöyle konuştu 
     ''Bu iddialar üzerine yargılanmamı sağlamak için bakanlıktan ve milletvekilliğinden istifa ettim. Önce DGM'de yargılandım ve dava sonunda da iddiaların asılsız olduğunu kanıtlayıp beraat ettim. Aynı iddialar konusunda geçen yıl İstanbul Ağır Ceza Mahkemesi'nde ikinci defa yargılandım. Bu dava sonucunda da beraat ettim. Böylece aynı davadan iki defa beraat etmiş oldum.'' Milletvekilliğinden istifa ederek yargılanması için gerekli ortamı kendisinin sağladığını söyleyen Aşık, ''Eğer iddialar doğru olsa böyle bir ortamın oluşması için çaba göstermezdim. Avukatımla görüştüm. Bu iddiaları ortaya atanlar hakkında yarın mahkemeye başvuracağım'' dedi. 
     Bakanlığı döneminde elinde devletin bütün imkanlarının olduğunu, ancak hiç bir zaman bunu kötüye kullanmadığını savunan Aşık, ''Ben emekli bir insanım. Emekli maaşımla geçinemediğim için Trabzon'da konfeksiyon atölyesi açmaya çalışıyorum. Eğer iddialardaki gibi görevimi kötüye kullansaydım bugün bu durumda olmazdım'' diye konuştu. 
     
</TEXT>
</DOC>
