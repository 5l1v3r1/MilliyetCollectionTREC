<DOC>
<DOCNO> 236431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun24.html </URL>
<DATE> 2004/05/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"Referandum, Avrupa'nın birleşme hedefinin zarar görebileceğini gösterdi" 
</HEADLINE>
<TEXT>

     AB Komisyonu Başkanı Romano Prodi, Kıbrıs'ta ''hayal kırıklığı yaratan'' referandumun, Avrupa'nın geniş tabanlı birleşme hedefinin, hala bölgesel sorunlardan dolayı zarar görebileceğini gösterdiğini söyledi. 
     Prodi, AB'nin genişleme törenleri dolayısıyla Avrupa Parlamentosu Başkanı Pat Cox ve AB Dönem Başkanı İrlanda Başbakanı Bertie Ahern ile ortak basın toplantısı düzenledi. 
     Basın toplantısının açılışında yaptığı konuşmada, ''Daha bitirmemiz gereken işler var'' diyen Prodi, ''hayal kırklığı yaratan referandum, Avrupa'nın geniş tabanlı birleşme hedefinin, hala çözülmemiş bölgesel sorunlardan dolayı zarar görebileceğini gösterdi'' diye konuştu. 
     
     DUBLİN'DE TÖRENLER 
     Dublin'deki törenlerde güvenliği sağlamak için 5 bin polisle, 2 bin 500 asker görevlendirildi. 
     AB'ye üye ve aday ülkelerin devlet ve hükümet başkanlarının, Avrupa'nın en büyük parklarından ''Phoenix Parkı''nda katılacakları törenle 25 ülkenin bayrağı, çocuklardan oluşan 500 kişilik dev bir koronun söylediği şarkılarla göndere çekilecek. 
     Bayrak çekme töreninden sonra, devlet ve hükümet başkanları İrlanda Cumhurbaşkanı Mary McAleese tarafından onurlarına verilen resepsiyona ve akşam yemeğine katılacaklar. 
     Dublin'de akşam saatlerinde gökyüzü renklendirilecek ve havai fişekler atılacak. 
     Genişleme törenleri dolayısıyla yeni üye ve aday ülkelerin sanatsal, kültürel, el yapımı ve mutfak ürünlerinin sergileneceği bir fuar da açılacak. Pazar günü de açık kalacak fuarı yaklaşık 100 bin kişinin ziyaret etmesi bekleniyor. 
     Törenler sırasında, yeni üye ülkelerden gelecek filarmoni orkestraları ve caz grupları konserler verecek. 
     Farklı dinlerden temsilcilerin katılımıyla dini törenler de öngörülüyor. 
     AB'nin bu yeni genişleme hamlesi, özellikle eski Doğu Bloku'ndan 8 ülkenin katılmasından dolayı, bir anlamda, 1989 yılında Berlin Duvarı'nın yıkılmasıyla başlayan soğuk savaşın sona ermesi sürecinin son halkası olarak yorumlanıyor. 
     Genişlemeyle birlikte AB'nin nüfusu 75 milyon artarak yaklaşık 450 milyona ulaştı. 
     AB'nin genişlemesinin mali faturasının önümüzdeki üç yıl içinde yılda 16.5 milyar euro'yu bulması bekleniyor. 
     
</TEXT>
</DOC>
