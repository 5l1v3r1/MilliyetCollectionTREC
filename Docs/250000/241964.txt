<DOC>
<DOCNO> 241964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy11.html </URL>
<DATE> 2004/05/22/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
Başbakan Erdoğan'ın kayınpederi solunum yetersizliğinden vefat etti 
</HEADLINE>
<TEXT>

     Bezm-i Alem Valide Sultan SSK Vakıf Gureba Eğitim Hastanesi Başhekimliği, Başbakan Recep Tayyip Erdoğan'ın kayınpederi Cemal Gülbaran'ın solunum ve dolaşım yetersizliği nedeniyle vefat ettiğini bildirdi. 
     Hastane Başhekimliği'nce yapılan yazılı açıklamada, şöyle denildi 
     ''19 Nisan 2004 tarihinde hastanemize sağ akciğer pnömonisi tanısıyla yatırılan, 20 Nisan 2004 tarihinde solunum sıkıntısı gelişmesi üzerine Yoğun Bakım Ünitesi'ne alınan Sayın Başbakanımızın kayınpederi Cemal Gülbaran'a gerekli takip ve tedavileri yapılmakta iken, 20 Mayıs 2004 tarihinde genel durumunun bozulması ve solunum yetersizliği gelişmesi üzerine yapay solunum tedavisi başlanmış ve yapılan tüm destek tedavilerine rağmen hastamız, bugün saat 19.00 itibariyle solunum ve dolaşım yetersizliği nedeniyle kaybedilmiştir.'' 
     ''AKŞAM ÜZERİ ATEŞİ OLDUKÇA YÜKSELDİ, BİR SAAT ÖNCE DE KAYBETTİK'' 
     Bezm-i Alem Valide Sultan SSK Vakıf Gureba Eğitim Hastanesi'nde vefat eden Cemal Gülbaran'ın oğlu Ali Gülbaran, ''Akşam üzeri ateşi oldukça yükseldi, bir saat önce de kaybettik'' dedi. 
     Ali Gülbaran, hastane çıkışında gazetecilerin sorusu üzerine, babasının 32 günden beri hastanede tedavi altında olduğunu belirtti. 
     Çok üzgün olduklarını kaydeden Ali Gülbaran, ''Akşam üzeri ateşi oldukça yükseldi, bir saat önce de kaybettik'' diye konuştu. 
     Bu arada, Başbakan Recep Tayyip Erdoğan'ın eşi Emine Erdoğan'ın da bugün babasını ziyaret etmek amacıyla hastaneye geldiği ve yaklaşık bir saat kaldıktan sonra ayrıldığı öğrenildi. 
     Cemal Gülbaran'ın cenazesinin, hastaneden alınarak ambulansla Karacaahmet Mezarlığı morguna götürüldüğü bildirildi. 
     
     BAŞBAKAN ERDOĞAN, İSTANBUL'A GELDİ 

     Bazı açılışlara katılmak üzere bu akşam Rize'ye gidecek olan Başbakan Recep Tayyip Erdoğan, kayınpederinin vefatı üzerine programını iptal ederek, İstanbul'a gitti. 
     Giresun Hükümet Konağı ve Görele Devlet Hastanesi'nin açılışlarını yaptıktan sonra Rize'ye gidecek olan Erdoğan, kayınpederi Cemal Gülbaran'ın vefat haberini alınca Görele İlçe Stadı'ndaki helikopterle Trabzon Havaalanı'na geldi. 
     Erdoğan, buradan özel ATA uçağı ile İstanbul'a hareket etti. 
     Rize'de Uğur Dershanesi ile Fındıklı İlçesi'nde Lipton'a ait çay işleme fabrikası açılışlarına katılacak olan Erdoğan'ın bu programı iptal edildi. 
     
</TEXT>
</DOC>
