<DOC>
<DOCNO> 235455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/siy20.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



'Türkiye tecrit olsun istiyorlar' 

ANKARA Milliyet 

Dışişleri Bakanı Abdullah Gül, Kıbrıs konusunda "hayır"ı savunanlara sert eleştiriler yöneltti. AKP grup toplantısında yaptığı konuşmada, Türkiye'yi üçüncü dünya koridorlarında dolaştırmak isteyenler olduğunu belirten Gül, "Türkiye dünyadan tecrit olsun diyenler var. Böyle bir ülkede saltanatlarını ve yalanlarını sürdürebilirler" dedi. "Açık ve gizli ittifaklar oluşturuldu. Biz cevap vermedik" diye konuşan Gül, 1 Mayıs'ta AB'ye yeni üyelerin katılımı törenine Başbakan Erdoğan'ın da gitmesinin planlandığını da belirtti. 

KKTC'lilere temsil yolu 

GÜVEN ÖZALP Brüksel 

KKTC'ye yönelik bir açılım da Avrupa Konseyi Parlamenterler Meclisi'nden geldi. AKPM, Kıbrıslı Türklerin parlamentoda temsilini sağlayacak karar tasarısını yarın tartışıp onaylayacak. Tasarıda, KKTC'li parlamenterlerin genel kurul ve komisyon toplantılarına katılarak görüş belirtme hakkına sahip olmalarının önü açılırken, oy hakkı verilmiyor. Tasarı kabul edilirse, Kıbrıslı Türk parlamenteler AKPM genel kurul oturumuna, komisyon toplantılarına ve çalışmalarına düzenli olarak katılabilecekler. 

Atina Annan Planı ölmedi 

Yunanistan Hükümet Sözcüsü Teodoros Rusopulos, Annan Planı'nın "ölmediğini", tekrar masaya gelebileceğini söyledi. 
Rusopulos, düzenlediği basın toplantısında, "Annan'ın ve Özel Temsilcisi Alvaro De Soto'nun açıklamalarından sonra bu planın ortadan kalktığını hiç kimse öne süremez. Kuşkusuz bu tüm tarafları ilgilendiren bir konudur" dedi. 
Sözcü, Kıbrıs konusunda bundan sonra yapılacak girişimlerin bugün Atina'da Papadopulos ile Karamanlis'in yapacakları görüşmede ele alınacağını kaydetti. 

De Soto'dan Denktaş'a veda 

BM Genel Sekreteri Kofi Annan'ın Kıbrıs Özel Temsilcisi Alvaro De Soto, dün KKTC Cumhurbaşkanı Rauf Denktaş'a veda ziyaretinde bulundu. Yaklaşık 20 dakika süren görüşmeden sonra bir açıklama yapan De Soto, Denktaş ile uzun yıllar birlikte çalıştıklarını hatırlatarak, kendisini "merhaba ve hoşça kal" demek için ziyaret ettiğini söyledi. Görüşmenin dostane bir hava içinde geçtiğini de belirten De Soto, "ikinci kez referanduma gidilmesi mümkün mü " sorusuna, "Bu, Kıbrıslı Rumların düşünmesi gereken bir konu" yanıtını verdi. 

Annan'a 'adil olun' telefonu 

ABDULLAH KARAKUŞ Köln 

Başbakan Recep Tayyip Erdoğan, Almanya ziyareti sırasında BM Genel Sekreteri Kofi Annan'ı telefonla arayarak, Kıbrıs'la ilgili hazırlanacak raporda adil olunmasını istedi. Erdoğan, Türk tarafının "evet" için çok çalıştığını ve bütün iyi niyetini gösterdiğini belirtti. Annan, "Konuyla ilgili elimizden gelen gayreti göstereceğiz. Hassas olacağız" dedi. 

Baykal Erdoğan'la beraber dolaşalım 

ANKARA Milliyet 

CHP Genel Başkanı Deniz Baykal, KKTC'nin tanınması için elbirliğiyle çalışılması gerektiğini belirterek, "Başbakan, çıkınız ülke ülke dolaşınız, tanınmayı talep ediniz. Ben Deniz Baykal olarak sizin yanınızda dünyayı köşe köşe dolaşmaya hazırım" dedi. Partisinin grup toplantısına katılan Baykal, "Azerbaycan'a gideceksek Azerbaycan'a, Pakistan'a gideceksek Pakistan'a... Nereye gideceksek gidelim, bu ortamı değerlendirelim. KKTC'nin insanlık camiası içinde bir devlet olarak yaşama hakkının arkasında duralım" diye konuştu. 

AB'ye göre yargı bağımsız değil 

GÖKÇER TAHİNCİOĞLU Ankara 

Yargıtay Başkanı Eraslan Özkaya, AB'nin İlerleme Raporu'nun bir bölümünün kendisine fakslandığını ve AB'nin Türkiye'de yargının bağımsız olmadığına yönelik saptamaların tekrarlandığını söyledi. Özkaya, önceki akşam Anayasa Mahkemesi'nin kuruluş yıldönümü kokteylinde, Yargıtay'ın görüşlerinin alınması için fakslanan raporlarda yine Türk yargısının bağımsız olmadığına ilişkin ifadeler bulunduğunu, yıllardır kendilerinin de vurguladığı konuyu siyasilerin kabul etmediğini belirtti. 

ABD desteğinin karşılığını istedi 

UTKU ÇAKIRÖZER Ankara 

Kıbrıs sorununun çözümü için Ankara'nın teklif ettiği "kolaylaştırıcı" rolünü kabul eden ve açık destek veren ABD, referandum sona erer ermez, Türkiye'nin Afganistan'a asker göndermesi talebini gündeme getirdi. Dışişleri Bakanlığı, "NATO çerçevesinde gündeme gelirse talebi değerlendirebiliriz" dedi. 
Asker taleplerini yüksek sesle dile getiren ABD'nin Brüksel'deki NATO kararg hı ve Ankara'daki yetkililerinin, Afganistan'da Türkiye'nin askeri gücüne ihtiyaç duydukları yönünde eşzamanlı açıklama yapmaları dikkat çekti. 

'Rumlar AB hamuruna taş attı' 

Kıbrıs'taki referandumlarının sonuçlarını ve AB kanadındaki tepkileri değerlendirmeye devam eden Belçika basını, "Kıbrıslı Rumların, AB'nin 1 Mayıs'taki genişleme bayramını berbat ettikleri" görüşünde birleşti. Le Soir gazetesi, "Rumlarn AB hamuruna büyük bir taş attı" diyerek, hazırlanılan genişleme şenliğine gölge düştüğüne yer verdi. La Libre Belgique gazetesi de, önceki gün Lüksemburg'da yapılan toplantıda AB'li bakanların Rumları, "Genişleme şenliğini berbat ettiğiniz için teşekkürler" diyerek eleştirdiğini öne sürerek, "Olanlar AB'ye atılmış olan diplomatik iki çift tokada benziyor" görüşünü yansıttı. 


</TEXT>
</DOC>
