<DOC>
<DOCNO> 241949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko15.html </URL>
<DATE> 2004/05/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hisarcıklıoğlu Piyasalardaki bu dalgalanma bizler için bir uyarıdır... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin uyguladığı programı başarıyla sonuçlandırıp, kendi ayakları üzerinde durması gerektiğini belirterek, ''Reformları IMF veya Avrupa Birliği AB gibi yabancı kurumların zorlamasıyla yaptığımıza inanıyorsak o zaman krizlerden ders almamışız demektir ve korkarım yeni krizler bizi beklemektedir'' dedi. 
     Birliğin, Büyük Anadolu Oteli'nde bugün başlayan 59. seçimsiz olağan genel kurulunun açılışında konuşan Hisarcıklıoğlu, TOBB'un Türkiye'de toplumsal uzlaşmaya önderlik ettiğini ifade ederek, bunun sanayici ve tüccarların disiplini, sabrı ve azmiyle başarıldığını kaydetti. 
     Hisarcıklıoğlu, bu noktaya ulaşmak için işvereni, işçisi, esnafı, tüccarı, çiftçisi ve tüketicilerin bir dizi fedakarlıkta bulunduğunu anlatarak, ''Ancak ekonomik savaşımız daha bitmedi. Yapısal reformlar şüphesiz ki kısa vadede bazı sıkıntılara yol açmaktadır. Ama geleceğimizi kurtarmak için bu sıkıntıları göğüslemek ve yapısal dönüşümü tamamlamak zorundayız'' dedi. 
     Sistemin iyi işlememesi halinde bunun kusurunun sistemde, siyasetçilerde ve siyaset kurumunda olduğunu söyleyerek, bu işin içinden sıyrılınılamayacağını kaydeden Hisarcıklıoğlu, bu konuda toplumsal bir özeleştiri yapıldığında kendilerine hep şikayet etmenin öğretildiğinin ortaya çıkacağını, oysa aslolan çözümün üretmek olduğunu bildirdi. 
     
     ''SİYASET HİÇ KİMSENİN TEKELİNDE DEĞİL'' 
     Hisarcıklıoğlu, siyasetin bu toplumda yaşayan herkesin ortak sorumluluğu olduğunu belirterek, ''Siyaset hiç kimsenin ve hiçbir siyasi görüşün tekelinde değildir. Bu görevi sadece siyasetçilere ihale edip, kendimizi kurtaramayız. Bu sorumluluğu birlikte taşımalıyız'' diye konuştu. 
     Konuşmasında 2001 krizine de değinen Hisarcıklıoğlu, bu krizin Türkiye için bir milat niteliğinde olduğunu ve Türkiye'nin artık eski Türkiye olmadığını belirterek, sözlerini şöyle sürdürdü 
     ''Ama sağlığımıza tam anlamıyla kavuşmadığımız ortada. En az 10 yıllık bir kötü yönetim döneminin getirdiği tahribatı ne yazık ki 2-3 yılda onarmak mümkün değildir. Ne kadar hızlı iyileşeceğimiz reçetenin gereklerine ne kadar uyacağımıza bağlı. Son günlerde piyasalarda görülen dalgalanma özellikle de faiz oranlarındaki ciddi yükselme bu çerçevede ele alınmalıdır. 
     Uygulanmakta olan reform programına yeteri kadar sahip çıkıldığının anlatılamaması, gerekli adımların atılmaması, birbiriyle çelişen açıklamalar yapılması, kamuoyunda olumsuz algılanmaktadır. Kamuoyu hükümetten sadece beyanat değil, pozitif şok şeklinde somut icraatlar beklemektedir.'' Uygulanmakta olan reform programının ekonomideki kırılganlık kaynağını kalıcı bir biçimde ortadan kaldırmayı amaçladığını da vurgulayan Hisarcıklıoğlu, bu programın kolay bir program olmadığını, tüm toplumu ve bu arada siyasetçileri zor tercihlerle karşı karşıya bıraktığını bildirdi. 
     Geçmişe bakıldığında kısa dönemli ekonomik iyileşmelerin siyasi amaçlar için sorumsuzca harcandığına şahit olunduğunu, bundan dolayı Türkiye'nin zor yoldan yakaladığı istikrarı kolayca kaybeden bir ülke olduğunu anlatan Hisarcıklıoğlu, Uluslararası Para Fonu'nun IMF Türkiye'nin yakın geçmişinde hep bu nedenlerden dolayı varolduğunu söyledi. 
     IMF'siz bir ekonomi yönetimine sahip olmanın yolunun bu programı başarıyla sonuçlandırarak, kendi ayakları üzerinde durmak olduğunu da belirten Hisarcıklıoğlu, şunları kaydetti 
     
     ''KORKARIM YENİ KRİZLER BİZİ BEKLEMEKTEDİR'' 
     ''Bu noktada kendimize şu soruyu sormalı ve cevabını samimiyetle vermeliyiz. 2001'de başımıza gelenleri komplo teorileriyle açıklamak mümkün mü Yani bizim suçumuz, günahımız yoktu da, biz çok çalışıyor, çok üretiyorduk da, tam şaha kalkmışken, 21. asrın bir Türk dönemi olacağını sezen yabancı güçler mi bize çelme taktılar 
     Böyle düşünüyor, reformları IMF veya AB gibi yabancı kurumların zorlamasıyla yaptığımıza inanıyorsak o zaman krizlerden ders almamışız demektir ve korkarım yeni krizler bizi beklemektedir.'' Dün alınan yanlış kararlar ve hatalı iş yapma biçiminin Türkiye'yi bu noktaya getirdiğinin idrak edilmesinin bu musibetten çok fazla ders alındığı anlamına geldiğini de vurgulayan TOBB Başkanı, ''Nihayet aynaya bakmaya cesaret ettik. Biz nerede hata yaptık diye geçmişimizi gözden geçirdik. Hatayı aradık ve düzeltme çabasına giriştik. İşte bu anlayış ülkemizdeki zihniyet değişiminin başlangıcıdır'' şeklinde konuştu. 
     
     MALİ PİYASALARDAKİ GELİŞMELER 
     TOBB Başkanı, mali piyasalarda yaşanan olumsuz gelişmelerin yapısal reformların önemini bir defa daha açıkça ortaya koyduğunu belirterek, piyasalardaki bu dalgalanmanın bir uyarı niteliği taşıdığını bildirdi. 
     Hisarcıklıoğlu, ''Deprem uzmanlarının dediği gibi deprem öldürmez, bina öldürür . Dışarıdan gelecek sarsıntıları önleyemeyeceğimize göre daha sağlam temelleri olan bir yapıya sahip olmalıyız. Yapısal reformlar bu vazifeyi görecektir'' dedi. 
     Türkiye'nin siyasi reformlar açısından 2003 yılında çok başarılı performans sergilediğini, ancak ekonomideki yapısal reformlar açısından ise yavaş kaldığını ifade eden Hisarcıklıoğlu, gerek ekonomideki iyileşme sürecinin kalıcı hale gelmesi, gerekse dış politikadaki hareket alanının genişlemesi açısından 2004 yılında bu gidişatın tersine çevrilmesi gerektiğini söyledi. 
     Türk ekonomisinin büyümesine rağmen işsizlik sorununun hala çözülemediğini, bunun çözülebilmesi için büyümenin sürdürülmesi gerektiğini belirten Hisarcıklıoğlu, toplumdan gelen hızlı büyüme isteğinin cevabının, istikrardan vazgeçmek olmaması gerektiğini kaydetti. 
     
     TÜRKİYE'DEKİ BÜROKRATİK CUMHURİYET 
     Konuşmasında bürokrasiye de eleştiriler yönelten Hisarcıklıoğlu, nüfuzunu kaybetmek istemeyen kamu kurumlarının reformları engellemek pahasına ellerindeki görev ve yetti alanlarını koruma mücadelesi verdiklerini, bu bürokratik taassubun kırılması için hükümetin siyasi iradesini güçlü bir şekilde ortaya koyması gerektiğini söyledi. 
     Hisarcıklıoğlu, Başbakan Erdoğan'ın da söylediği gibi Türkiye'nin bürokratik cumhuriyet zihninden kurtulmak zorunda olduğunu vurgulayarak, ''Ama üzülerek görüyoruz ki bu anlayıştan habersiz olanlar da var'' dedi. 
     TOBB Başkanı, bir taraftan şirket kuruluşlarındaki bürokratik mekanizma 19'dan 2'ye indirilerek önemli bir adım atılırken, ancak arkasından dünyada eşi benzeri olmayan yeni bir bürokrasi ortaya çıkarıldığını söyledi. Hisarcıklıoğlu, herkesin gayet iyi bildiği gibi asıl amacın yeni harcama olanakları elde etmek olduğunu kaydetti. 
     AB'nin Aralık ayında Türkiye'nin üyelik müzakerelerini başlatma kararı vermesini de beklediklerini vurgulayan Hisarcıklıoğlu, Türkiye'nin üyelik kriterlerini yerine getirmede büyük aşamalar kaydettiğini söyledi. 
     Hisarcıklıoğlu, konuşmasının son bölümünde söz verdikleri gibi TOBB'u siyasi çekişmelerin içine sokmadıklarını, siyasi partilere yaklaşımlarının bugüne kadar olduğu gibi bundan sonra da tarafsızlık ve eşitlik ilkeleri çerçevesi içinde kalacağını kaydetti. 
     
     GENEL KURUL BAŞKANI KAPTANOĞLU 
     TOBB 59. Genel Kurul Başkanı Gündüz Kaptanoğlu da yaptığı kısa konuşmada, enflasyonun tek haneli rakamlara indirilmesi, dış siyasette akıllı adımlar atılması nedeniyle Türkiye'nin oldukça olumlu rakamlar yakaladığını bildirdi. 
     Kaptanoğlu, ancak istenen yatırımların yapılmaması nedeniyle ekonomideki kırılganlığın sürdüğünü, bunun da yerli ve yabancı yatırımcıları rahatsız ettiğini belirtti. 
     Özelleştirme projelerinin gerçekleştirilmesini isteyen Kaptanoğlu, Güney Kıbrıs Rum kesiminin AB'ye girmesiyle Türkiye'nin üyeliğinin biraz daha geçleşeceğine dikkat çekti. 
     Kaptanoğlu, şeffaflaşma ve demokratikleşmede atılması gereken adımların da henüz atılamadığını, adalet reformu ile kamu reformunun yerine getirilmesini beklediklerini ifade etti. 
     
</TEXT>
</DOC>
