<DOC>
<DOCNO> 239018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun45.html </URL>
<DATE> 2004/05/11/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Beyaz Saray ''Sorumlular bulunacak ve cezalandırılacak'' 
</HEADLINE>
<TEXT>

     Beyaz Saray, Irak'ta Amerikalı Nick Berg'i öldürenlerin bulunacağını ve cezalandırılacağını bildirdi. 
     Beyaz Saray Sözcüsü Scott McClellan, yaptığı açıklamada, ''Bu olayın, özgürlük düşmanlarının gerçek doğasını gösterdiğini ve bu kişilerin masum erkek, kadın ve çocukların hayatlarına saygı duymadığını'' söyledi. 
     Sözcü, ''Sorumluların peşine düşeceğiz ve adalet önüne çıkaracağız'' dedi. 
     Irak'ta cesedi bulunan Amerikalı müteahhit Nick Berg'in nasıl öldürüldüğünün görüntüleri bir internet sitesinde yayınlanmıştı. Sitede yayınlanan video kasedinde, El Kaide'ye bağlı örgüt üyeleri, Iraklı mahkumlara yapılan işkencenin intikamını almak için Berg'in başını keserken görüntülenmişti. 
     
</TEXT>
</DOC>
