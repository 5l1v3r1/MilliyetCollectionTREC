<DOC>
<DOCNO> 203612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/spor/aspo.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SON KALE DE DÜŞTÜ 2-2 
</HEADLINE>
<TEXT>

   Malatya deplasmanında Van Hooijdonk ile iki kez öne geçen Sarı-Lacivertli takım bu kez de Volkan'ın kurbanı oldu, genç kalecinin hataları ev sahibine bir puan sundu 
      
   90 dakika    YALÇIN TÜRK 

   Fenerbahçe topu yere indirip, isabetli paslar yapınca, zaman zaman etkili oldu. Daum'un akılcı davranıp, Hooijdonk'un yanına Serhat ile Aurelio'yu sürerek, rakip savunmanın çakılı kalmasını sağlaması Fenerbahçe'yi rahatlattı. Orta alanda Ümit Özat, Aurelio ve Selçuk iyi yer tutarak, rakibin bu bölgedeki etkinliğini yok etti. 
   Serhat ilk yarıda pek gözükmedi. Ali Güneş ve Petkov ise bu bölümde Fenerbahçe'nin adeta kanatsız oynamasına yol açtı. Buna rağmen Daum'un 4 - 5 - 1 düşüncesi ilk yarıda başarılı oldu diyebiliriz. 
   3. dakikada Serhat'ın şutu ceza alanı içinde Murat Duman'ın eline çarptı, Fenerbahçeli futbolcuların itirazlarına Ünsal Çimen kulak asmadı. 6. dakikada Muhammed Hanifi'nin zayıf vuruşu Volkan'da kaldı. 7. dakikada Mahmut'un ortasını Selçuk kafa ile aşırttı, Hooijdonk şık bir kafa vuruşuyla Fevzi'nin bakışları arasında topu ağlara gönderdi 0 - 1. 9. dakikada Ali Güneş'in yaklaşık 25 metreden attığı şut üst direkten geri geldi. 21'de Petkov'un hatasıyla başlayan Malatya atağında Muhammed Hanifi arka direğe kesti, Ali Güneş topu seyredince, Atilla nefis bir vuruşla eşitliği getirdi 1 - 1. 
   25'te Tolga'nın, Hooijdonk'a ceza alanında yaptığı hareketi Ünsal Çimen penaltı olarak değerlendirdi, Hollandalı yine affetmedi 1 - 2. 30'da Atilla'nın kafa vuruşunu Volkan çizgi üzerinde iki hamlede kontrol etti. 
   İkinci yarıda Fenerbahçe yine garipleşti. Tüm hatlarıyla kapandı, gol için adeta davetiye çıkarıldı. Topu ilk yarıda olumlu kullanmaya çalışan orta saha oyuncuları dökülmeye başladı. Hooijdonk'un dışında sanki kimse sorumluluk almak istemez havasındaydı. Malatyaspor oyunu, her geçen dakika rakip sahaya yıkmaya başladı. Gol adeta "geliyorum" diyordu. Daum ise Fenerbahçe'nin bu halini maalesef seyrediyordu. 52'de Hooijdonk çizgiden golü önledi. 55'te Aurelio sol taraftan şık hareketlerle girdi, vuruşu 68'deki Fazlı'nın şutu gibi dışarı gitti. 76'da beklenen oldu, Murat'ın yaptığı ortada topa son dokunan Tolga kafa ile skora denge getirdi. 
   Daum, kalan bölümde Rebrov ile Semih'i sahaya sürerek, skoru değiştirmeyi düşündü. Ancak 86'da Semih'in vuruşunu Fevzi önledi. 88'de de bu kez Tomas'ın kaleye gönderdiği topta yine Fevzi geçit vermedi. Uzatma dakikalarında Semih'in kale sahası içinde yaptığı kafa vuruşu üstten dışarı çıktı. 
   Sonuçta Fenerbahçe, ilk yarıda kazanmayı hak eden bir oyun sergilemesine rağmen bu temposunu ikinci 45 dakikaya taşıyamayınca, bir puana razı oldu. 
   
   Pierre de olmasa    MALATYA deplasmanında Fenerbahçe'yi yine Van Hooijdonk sırtladı. Hollandalı iki gol attı, kendi kalesinden gol çıkardı, sahada basmadık yer bırakmadı. Üç puan için varını - yoğunu ortaya koyan Van Hooijdonk'a arkadaşları ayak uyduramadı, ancak ünlü yıldız gol krallığında 13 golle zirvenin yeni patronu oldu. 
   KARŞILAŞMA sonrası üzgün olduğu gözlenen Van Hooijdonk, "Fenerbahçe'nin çok daha üst sıralarda olmasını istiyorum. Ancak yeni bir ekip olduğumuz için ufak, tefek hatalar yapıyoruz. Bu da sonucu etkiliyor. İleride birbirimize daha fazla alışacağız. Eksiklerimizi giderirsek başarıyı yakalarız" ifadelerini kullandı. 
   
   Maçın hakemi 
   Çimen kötüydü 
   ÜNSAL Çimen özellikle ilk yarıda skoru etkileyecek hatalar yaptı. Murat Duman'ın ceza alanında Serhat'ın şutunu elle karşılaması penaltıydı. Ayrıca Tomas'ın yine ceza alanında Muhammed'in ayağına basarak düşürmesi de penaltıyla cezalandırılmalıydı. Yine bu yarıda kornerde Tolga'nın, Hooijdonk'u kolundan çekmesine de penaltı verilmeliydi. İkinci 45 dakikada Atilla'nın sayılmayan golündeki ofsayt kararı da tartışılırdı. 
   
   Göze çarpanlar 
   HOOIJDONK Doksan dakikanın en iyi ismiydi. Gol attı, çizgiden top çıkardı, takımını ayakta tutmaya çalıştı, yine beğeni topladı. 
   VOLKAN Fenerbahçe'yi yıkan ikinci golde hatası vardı. Ağır ağır havalanan topu izledi ve ağlarda gördü. Bunun dışında hatası azdı. 
   SELÇUK Sarı - Lacivertli forma altında en sakin ve etkili futbolunu ortaya koydu. Zaman zaman top kayıpları yapmasına rağmen başarılıydı. 
   ALİ GÜNEŞ Malatyaspor karşısında bekleneni veremedi. Savunmada açıklar veren genç oyuncu, hücuma dönük organizasyonlarda da fazla gözükmedi. 
   PETKOV Oyunda kaldığı süre içinde ne yaptığını kimse çözemedi. Ne savunmada gözüktü, ne hücuma katkı sağladı. Bölgesinde yetersiz kaldı. 
   AYMAN Hırslı futboluyla dikkat çekti. Rakip defansı zorlarken, zaman zaman ileriye çıkarak, arkadaşlarına pozisyonlar hazırlamaya çalıştı. 
   
   Maçtan notlar 
   Talihsiz Rüştü 
   MİLLİ kalecimiz Rüştü Reçber, Barcelona'nın sahasında Celta Vigo ile 1-1 berabere kaldığı maçta yaptığı hata ile Teknik Direktör Rijkaard'ı küplere bindirdi. İlk kez Nou Camp'ta bir lig maçına çıkan ve Puyol'un geri pasını uzaklaştıramayıp gole sebep olan Rüştü için televizyon yorumcuları 'Rijkaard, zaten onu sevmiyordu, şimdi nefret edecek" dediler. 
   
   PAF'lar yenişemedi 
   MALATYA Kamp Tesisleri'nde oynanan Malatyaspor - Fenerbahçe PAF karşılaşması 1-1 sonuçlandı. Uzun süre maçı yenik durumda götüren Sarı - Lacivertliler, bir puanı son dakikalarda Serdar'ın golü ile kurtardı. 
   
   Tribünler boş kaldı 
   SARI - Kırmızılı yönetimin bilet fiyatlarını yüksek tutması nedeniyle karşılaşmaya fazla ilgi gösterilmedi. 20 milyon liradan satışa sunulan biletleri almaya yanaşmayan Malatyasporlu taraftarlar tribünleri boş bıraktı. 
   
   16 kişilik kadro 
   SAKAT oyuncuların çokluğu nedeniyle kadro sıkıntısına düşen Fenerbahçe, Malatya'da sahaya 16 kişiyle çıktı. Tuncay, Kemal ve Fatih'in eksikliklerine son anda Yusuf ve Servet de katılınca Daum'un yanında sadece beş yedek oyuncu oturdu. 
   
   Konuksever Malatya 
   MALATYA yönetimi, Fenerbahçe yönetici ve kongre üyelerine büyük konukseverlik gösterdi. Gelen misafirler için içinde çeşitli hediyeler bulunan paketler hazırlatan Başkan Hikmet Tanrıverdi rakip yöneticiler ile yakından ilgilendi. 
   
   Malatyaspor geçit vermiyor 
   SARI - Kırmızılı takım, bu sezon evinde hiç maç kaybetmedi. Sahasında dokuz karşılaşma yapan Malatya, altı galibiyet, üç beraberlik aldı, toplam 21 puan topladı. Ligde üst üste beşinci beraberliğini alan Doğu ekibi, geçen sezon 11 Mayıs 2003 tarihindeki 2-1'lik İstanbulspor yenilgisinden bu yana evinde rakiplerine boyun eğmiyor. 
   
   
</TEXT>
</DOC>
