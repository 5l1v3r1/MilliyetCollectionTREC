<DOC>
<DOCNO> 233342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/siyaset/siy05.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Kıbrıs'a gitmiyor 
</HEADLINE>
<TEXT>

      ANKARA Milliyet 

   
   Kıbrıs politikası nedeniyle hükümeti sert bir dille eleştiren CHP Genel Başkanı Deniz Baykal, adadan gelen daveti görmezden gelerek, dört günlük Brüksel ziyaretini tercih etti. Baykal, Kıbrıs'ta yeni süreç başladığından beri Kıbrıs'a gitmedi. 
   Baykal'a davet, Kıbrıs Türk Mücahitleri Derneği Türkiye Temsilcisi Rafet Ramiz'den geldi. Ramiz, Baykal'a gönderdiği mesajda, "AB'nin, ABD'nin ve bunların işbirlikçilerinin yürüttüğü kampanyalara karşı referandum öncesi KKTC'ye gelip bize Türkiye'den verdiğiniz desteği burada da sürdürmenizi istiyoruz" dedi. Ancak Baykal Avrupa Sosyalist Partileri 6. Kongresi'ne katılmak üzere yarın Brüksel'e gitmeye karar verdi. Baykal, Türkiye'ye, 24 Nisan'da yapılacak tarihi referandumdan bir gün sonra dönecek. Geçen kongrede genel başkan yardımcısı seçilen Baykal, başkanlık divanına yeniden aday olacak. 
   
   
   
</TEXT>
</DOC>
