<DOC>
<DOCNO> 207286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko16.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşşar Esad, İMKB'yi ziyaret etti, seansı başlattı... 
</HEADLINE>
<TEXT>

     Suriye Devlet Başkanı Beşşar Esad, İstanbul'daki temasları çerçevesinde İstanbul Menkul Kıymetler Borsası'nı İMKB ziyaret etti. 
     Beşşar-Esma Esad çiftini İstinye'deki Borsa binasında İMKB Başkanı Osman Birsen, Başkan Yardımcısı Esin Akbulut ve İMKB Hukuk Başmüşaviri Tangül Durakbaşa karşıladı. Osman Birsen'in eşi Deniz Birsen de karşılama sırasında Esma Esad'a çiçek verdi. 
     Osman Birsen'in makamında gerçekleşen, Esad çifti ve Borsa yetkililerinin kısa süreli görüşmesinden basın mensuplarının da görüntü almasına izin verildi. 
     Daha sonra seans salonuna geçen Esad çifti ayakta alkışlarla karşılandı. Beşşar Esad burada, gongu çalarak klavyeli işlemler seansını başlattı. 
     Beşşar Esad, seans salonundan ayrılırken de çalışanlara ''Bol paralı bir seans temenni ediyorum'' dedi. 
     Esad çifti ve beraberindekiler İMKB İstanbul Sanat Galerisi'nde Ali Atmaca'nın resim sergisini de gezdi. 
     Esad çiftine Atmaca'nın bir resminin hediye edildiği öğrenildi. Konuk Devlet Başkanına daha sonra Osman Birsen tarafından brifing verildi. 
     Ziyaret sırasında Devlet Bakanı Kürşat Tüzmen ve eşi Perihan Tüzmen de hazır bulundu. Bu arada, konuk Devlet Başkanı'nın ziyareti dolayısıyla Borsa çevresinde yoğun güvenlik önlemlerinin alındığı dikkat çekti. 
     
     SURİYE'DE BORSA 
     Birsen, ziyaret öncesinde yaptığı açıklamada, Suriye'de Borsa açılmasıyla ilgili çalışmalar bulunduğunu belirterek, ''Sayın Esad, burada hem bilgi alacak hem de bu Borsa örnek olacak bir husus mu ona bakacaklar'' dedi. 
     Birsen, Beşşar Esad'a kendi tecrübelerini ve İMKB'yi anlatacaklarını ve Suriye'de kurulması planlanan Borsa'yı Avrasya Borsaları Federasyonu'na davet edeceklerini de söyledi. 
     
</TEXT>
</DOC>
