<DOC>
<DOCNO> 229941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko48.html </URL>
<DATE> 2004/04/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Sarıgül, Sabancı'yı ziyaret etti... 'Aletlere bağlıydı ancak beni tanıdı' 
</HEADLINE>
<TEXT>

     Amerikan Hastanesi yoğun bakım servisinde tedavisi süren Sakıp Sabancı'yı ziyaretler sürüyor. 
     Şişli Belediye Başkanı Mustafa Sarıgül, ziyaretinin ardından basın mensuplarına yaptığı açıklamada, Sabancı'yı gördüğünü belirterek, ''Aletlere bağlıydı ancak beni tanıdı'' dedi. 
     Sarıgül, bütün Türkiye'nin Sabancı'ya dua etmesini isteyerek, şöyle konuştu 
     ''İnşallah Sakıp Ağamız tekrar sağlıklı bir şekilde aramızda olur. Sakıp Ağa ülkemiz için önemli bir değer. Ülkemiz ekonomisine önemli katkıda bulunan, toplumun her kesimi tarafından sevilen çok değerli bir isim. Bütün hocalarımız, bütün imkanlarını tıbben seferber ediyorlar. Allah'tan umut kesilmez.'' 
Sarıgül, Sakıp Sabancı'nın hastaneden bir mektup yazarak, kendisini seçimlerden dolayı kutladığını kaydederek, ''Önceki gün aldığım mektupla son mektubumu sana yazdım dedi'' diye konuştu. 
     İşadamı Erdoğan Demirören de, tıbbın her türlü imkanlarının kullanıldığını ve zamana ihtiyaç olduğunu dile getirerek, ''Eğer bir kayıp olursa, ülke çok büyük bir kaybın içine girer. Hep dua edelim ki yeniden Allah ona şifa versin'' şeklinde duygularını ifade etti. 
     Sabancı'yı ziyaret eden sanatçı Selami Şahin de, sokak çocukları için bir adakta bulunduğunu belirterek, Sabancı'nın iyileşmesi ve sevinçli haberin gelmesi durumunda sokak çocukları için kurban keseceğini söyledi. 
     Çok sayıda ziyaretçi arasında, işadamı Ahmet Nazif Zorlu, eski bakanlardan Cahit Aral ve Nevzat Ayaz ile Akbank'ın eski genel müdürü Hamit Belli de yer aldı. 
     
</TEXT>
</DOC>
