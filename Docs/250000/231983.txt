<DOC>
<DOCNO> 231983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun56.html </URL>
<DATE> 2004/04/16/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
IMF, Türkiye kredi dilimini serbest bıraktı 
</HEADLINE>
<TEXT>

     Uluslararası Para Fonu IMF'nin İcra Direktörleri Kurulu, Türkiye'nin Yedinci Gözden Geçirme programını tamamlamasının ardından bugünkü toplantısında, 495 milyon dolarlık yeni kredi dilimini serbest bıraktı. 
     Washington'da, IMF'den yapılan açıklamada, 495 milyon dolarlık kredi diliminin, Stand-By anlaşması çerçevesinde serbest bırakıldığı belirtildi. 
     IMF, Yedinci Gözden Geçirme tamamlanırken, Türkiye'nin talep ettiği bazı muafiyetlerin de kabul edildiğini bildirdi. 
     Açıklamada, programın geri kalan gözden geçirme dönemlerinin yeniden takvime bağlanmasının onaylandığı kaydedildi. 
     Bu çerçevede, Türkiye'ye son kredi diliminin ödenmesine olanak sağlanması amacıyla Stand-By düzenlemesinin bitiş süresinin, 3 Şubat 2005'e kadar uzatıldığı da belirtildi. 
     Hazine Müsteşarlığı, Uluslararası Para Fonu IMF ile yürütülen Yedinci Gözden Geçirme'nin tamamlanarak, 495 milyon dolarlık kredi diliminin serbest bırakıldığını bildirdi. 
     Hazine Müsteşarlığı'ndan, bugün IMF'nin konuya ilişkin açıklamasının ardından yapılan yazılı açıklamada, IMF ile yürütülen Stand-By düzenlemesinin Yedinci Gözden Geçirmesi'nin, IMF İcra Direktörleri Kurulu tarafından görüşülerek, tamamlandığı belirtildi. 
     Açıklamada, bu çerçevede 495 milyon dolar tutarındaki yeni kredi diliminin serbest bırakıldığı kaydedildi. 
     
</TEXT>
</DOC>
