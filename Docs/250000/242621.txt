<DOC>
<DOCNO> 242621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun31.html </URL>
<DATE> 2004/05/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bağdat'ta şiddetli patlamalar 
</HEADLINE>
<TEXT>

     Irak'ın başkenti Bağdat'ın merkezinde şiddetli patlamalar olduğu bildirildi. 
     Kent merkezinden, yerel saatle 16.15 civarında birkaç büyük patlama ve silah sesi duyulduğu belirtildi. 
     ABD önderliğindeki koalisyon yönetiminin karagahının bulunduğu ''yeşil bölge''den duman yükselmediği, nedeni henüz bilinmeyen patlamaların muhtemelen kentin başka bir kesiminde meydana geldiği kaydediliyor. 
     
     KARAKOLA HAVAN SALDIRISI 

     Irak'ın başkenti Bağdat'ta bir karakola havan saldırısı düzenlendiği, saldırıda 1 Amerikan askerinin yaralandığı bildirildi. 
     Görgü tanıkları, karakolun yakınına en az bir havan mermisi düştüğünü söyledi. 
     Iraklı direnişçiler, Bağdat'ta sık sık havan saldırısı düzenliyor. Saldırılarda genellikle Amerikan üsleri ve karakollar hedef alınıyor. 
     Öte yandan Associated Press ajansının haberinde, başkentte polisin, Irak'ın devrik lideri Saddam Hüseyin'in 9 Nisan 2003'te yıkılan heykelinin yer aldığı Firdevs Meydanı'nın da bulunduğu Sadun caddesini kapattığı belirtildi. 
     Bir Amerikan helikopterinin meydana inerek, en az bir yaralıyı aldığı kaydedildi. 
     AP, yerel saatle 16.15 civarında başkentin merkezinden güçlü patlama ve silah sesleri geldiğini, ancak patlamanın nedeninin henüz bilinmediğini duyurmuştu. 
     
</TEXT>
</DOC>
