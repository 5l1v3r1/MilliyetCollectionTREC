<DOC>
<DOCNO> 210246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/ekonomi/eko02.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca-Cola mayıs ortasında borsaya merhaba diyecek 
</HEADLINE>
<TEXT>

   Özilhan, Coca-Cola İçecek AŞ'nin yüzde 20-25'ini mayıs ortalarında halka arz edeceklerini söyledi 
      REUTERS 
   
   Anadolu Grubu Başkanı Tuncay Özilhan, ABD'li The Coca-Cola Company ile iştirakleri Coca-Cola İçecek AŞ hisselerinin yüzde 20-25'lik bölümünün Türkiye ve uluslararası piyasalarda mayıs ortalarında halka arz edeceklerini açıkladı. 
   Özilhan, "Türkiye operasyonlarının halka açılması için çalışmalarımız sürüyor ve büyük ölçüde hazır durumda. Uygun ortamı bekliyoruz. Daha iyi bir güven ortamı oluştuğunda Türkiye'de ve bölgede yılın ilk büyük halka arzı yapan şirketi olacağız" dedi. 
   Halka arz tarihinin belirlenmesinde yerel seçimlerin ilgisi bulunmadığını ve mayıs ayında ortamın daha da iyileşeceğini tahmin ettiklerini kaydeden Özilhan, "Bizim arzımız son dönemlerin en büyük halka arzı olacak" dedi. 
   Halka arza ilişkin roadshow çalışmalarını da mart ayından itibaren başlatmayı düşündüklerini vurgulayan Özilhan, Ülker Grubu'nun ürünü olan Cola Turka'nın çıkışıyla rekabetin kızışmasına rağmen, 2003 yılı satışlarının yüzde 10 düzeyinde reel bir büyüme ile 700 milyon dolara çıktığını ve bu yıl için de yüzde 10 reel büyüme hedeflediklerini söyledi. 
   
   Hisseleri prim yaptı 
   Coca-Cola İçecek AŞ'nin halka arz haberinden sonra Anadolu Grubu'nun borsada işlem gören hisselerinden Efes Holding yüzde 10.76 ve Yazıcılar Holding hisseleri de yüzde 11.65 ile günün en çok prim yapan hisseleri arasına girdi. 
   
   
</TEXT>
</DOC>
