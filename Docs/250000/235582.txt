<DOC>
<DOCNO> 235582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko39.html </URL>
<DATE> 2004/04/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
MB Tüketiciler krediler konusunda dikkatli davranmalı 
</HEADLINE>
<TEXT>

     Merkez Bankası tarafından hazırlanan Para Politikası Raporu'nda, tüketicilerin önümüzdeki dönemde kredi ile tüketimlerini finanse ederken, daha dikkatli davranmaları gerektiği belirtildi. 
     Raporda, ''tüketici kredilerindeki hızlı artış, iç talep ve enflasyon ve cari işlemler açığı açısından, mevcut koşullarda bir risk unsuru olarak görülmemesine rağmen yakından takip edilecektir'' denildi. 
     Merkez Bankası, rekabeti geliştirmeyi ve verimliliği artırmayı hedefleyen yapısal reformların ise ''kamuda verimlilik artırıcı önlemler, özel sektörün ekonomideki rolünün artırılması, yatırım ortamının iyileştirilmesi ve mali sektör düzenmelerini'' içerdiğini bildirdi. 
     
     ENFLASYON DİNAMİKLERİNDE DEĞİŞİM 

     Türkiye ekonomisinin yaşadığı süreç içesinde, enflasyon dinamiklerinde meydana gelen değişimin de ele alındığı raporda, döviz kuru rejiminin değişimiyle, kura endeksleme davranışının gücünü kaybettiği, ancak döviz kurunun maliyetler ve ithal fiyatlar yoluyla enflasyon üzerinde etkili olmaya devam ettiği belirtildi. 
     Rapora göre, borçlanmanın sürdürülebilirliğine dair kaygıların azalması ve kamu fiyatlarının enflasyon hedefleri ile uyumlu oranda artırılması sonucu, kamu kesiminin enflasyon üzerindeki baskısı zayıfladı, ancak bu durumun devamını sağlayacak düzenlemeler tam anlamıyla gerçekleştirilemedi. 
     Enflasyonla mücadelede tarihsel anlamda önemli bir başarı sağlanması nedeniyle, geçmiş enflasyona göre karar alma davranışı değişmeye başladığı ve hedeflenen enflasyonun bekleyişlerin oluşmasında etkili oldu. Fiyatlama davranışları daha rasyonel hale gelirken, özellikle iç talebin geçmişe kıyasla enflasyonu belirlemedeki etkisinin artmaya başladığı görüldü. Raporda, devamla şöyle denildi 
     ''Burada unutulmaması gereken, ekonomik birimlerin enflasyon hafızasının hala çok güçlü olduğu ve herhangi bir olumsuzluk algıladıklarında tekrar eski eski davranış biçimine dönme eğiliminde olabilecekleridir. 
     Dolayısıyla, enflasyon dinamiklerindeki olumlu değişimin kalıcı olabilmesi, sağlanan istikararın orta ve uzun döneme taşınabilmesi ile mümkün olacaktır. Bunun da yolu kalıcı yapısal reformlardan geçmektedir.'' 

     
</TEXT>
</DOC>
