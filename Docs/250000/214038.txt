<DOC>
<DOCNO> 214038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun27.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahar Korçan, New York Moda Haftası'nda... 
</HEADLINE>
<TEXT>

     Ünlü tasarımcı Bahar Korçan, yeni koleksiyonunu 11 Şubat Çarşamba günü New York Moda Haftası'nda tanıtacak. 
     Korçan'ın New York Bryant Park'ta kurulu çadırda sunacağı 2004 sonbahar kış koleksiyonu, ''köksüzlük'' adını taşıyor. 
     ''Bahar Korçan-Made in İstanbul'' sloganıyla bir dünya markası yaratma yolunda 2005 yılında New York'ta mağaza açmayı planlayan genç tasarımcı, defilesinde Antakya'da el tezgahlarında dokunan ham ipek üzerine Antep işiyle bezenmiş 100 parça model sergileyecek. 
     Geçtiğimiz yıl Eylül ayında yine New York Moda Haftası kapsamında ''sır'' adlı koleksiyonunu tanıtan Korçan'ın yabancı mankenlerin yer alacağı Çarşamba günkü defilesinin koreografisi Uğurkan Erez'e, müzikleri Rahman Altın'a ait. 
     Tema konusunda Mevlana'dan esinlenen Bahar Korçan, ipek, yün ve brokar kumaşlardan oluşan ''köksüzlük'' koleksiyonunda ana renk olarak siyah, ekru ve pudra renklerini kullandı. 
     Yeni koleksiyonu için şiir de yazan Bahar Korçan'ın, New York Moda Haftası 2004 için hazırladığı koleksiyonda bulunan kıyafetlere yer verilen bir davetiye hazırlandı. 
     13 Şubat Cuma gününe kadar devam edecek moda haftasında gerçekleştirilecek defilelerde değişik ülkelerden katılan tasarımcıların arasında Luca Luca, Michael Kors, Anna Sui'nin yanı sıra dünyaca ünlü Oscar De La Renta ve BCBG Max Azriaa yer alıyor. 
     
</TEXT>
</DOC>
