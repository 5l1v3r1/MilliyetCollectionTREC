<DOC>
<DOCNO> 247268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/axgun02.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinleme değil, kitap suçlu 
</HEADLINE>
<TEXT>


Ankara DGM Başsavcılığı, yasasında telefon dinleyebileceği hükmü olmamasına rağmen, MİT hakkında herhangi bir işlem yapmadı 

GÖKÇER TAHİNCİOĞLU Ankara 

Diplomatik dokunulmazlığı bulunan İngiltere Büyükelçisi Peter Westmacott ile AB yetkilisi Michael Leigh'in görüşmesine ilişkin belgenin kendisine ait olduğunu belirten MİT'in suç duyurusu üzerine, gazetemiz Ankara Temsilcisi Fikret Bila'nın "Sivil Darbe Girişimi ve Ankara'daki Irak Savaşları" adlı kitabı hakkında dava açıldı. Ancak Ankara DGM Başsavcılığı, yasasında telefon dinleyebileceği hükmü olmamasına rağmen, MİT hakkında herhangi bir işlem yapmadı. MİT'in diplomatik skandal nedeni olabilecek belgeyi sahiplenmesinin ardından Müsteşar Şenkal Atasagun, Dışişleri Bakanı Abdullah Gül'le görüştü. 
Bila'nın kitabındaki belge nedeniyle MİT, Adalet Bakanlığı kanalıyla DGM Başsavcılığı'na yazı gönderdi ve kendisine ait belgeyi yayımladıkları gerekçesiyle Bila ile yayıncı Ümit Gürtuna hakkında dava açılmasını istedi. MİT, kimin yazdığı bilinmeyen "görüşme tutanağını" böylece sahiplendi ve suç duyurusunda bulunarak Bila'nın suç işlediğini kanıtlamak için MİT Kanunu'nu da gönderdi. Ancak yasanın hiçbir yerinde, kurumun telefon dinleyebileceği, izleme yapabileceği hükmü yer almadı. MİT Yasası'nda "telefon dinleme - izleme" yetkisi bulunmadığı anlaşılan MİT mensupları hakkında işlem yapmayan savcılık, Bila'ya kitabı yüzünden dava açılmasını kabul etti. 

Yasalar açık 
Mevzuata göre, savcılık istemi ve mahkeme kararı olmadan telefon dinlenmesinin imk nsız olmasına rağmen, MİT'in yazısı üzerine Bila hakkında en az 10 yıl hapis cezası isteyen başsavcılık, MİT'in yasaya aykırı eylemi için işlem yapmaya "gerek görmedi." 
Bila'nın avukatlarından Şahin Mengü, "Devletin hiçbir kurumunun yasaya aykırı telefon dinleme yetkisi yok. Savcılığın kanunsuz işlem yapanlar hakkında gereğini yapacağına inanıyorum" dedi. Avukat Emin Emir ise, "MİT'e karşı işlem yapılması için müracaat edeceğiz" diye konuştu. 

Yasaları hatırlattı 

Adalet Bakanı Cemil Çiçek, ise konuyla ilgili şunları söyledi "Anayasa'da, yasada, bir dinleme ihtiyacı söz konusu olduğunda, bunun kuralı ve istisnası bellidir. Telefon nasıl dinlenir, kararı kimler verir, hukukumuzda, yasalarımızda, bellidir." 


</TEXT>
</DOC>
