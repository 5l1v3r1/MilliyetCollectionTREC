<DOC>
<DOCNO> 230519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/spo02.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendin pişir, kendin ye 
</HEADLINE>
<TEXT>

   Daum, şampiyonluk için rakiplerinin tökezlemesini beklemeyeceklerini söyledi, "Başkalarına muhtaç olmadan kalan maçları kazanacağız" dedi 
   YUSUF KOBAL 

   
   Oyuncularını uyardı 
   FENERBAHÇE Teknik Direktörü Christoph Daum, ligde şampiyonluk için başka takımların tökezlemesini beklemenin son derece yanlış olacağını belirtti. Alman teknik adam, futbolcularına da, "Kimseden yardım ummayın. Ben bunu beklemiyorum. Kendi işimizi kendimiz yapmalıyız. Kalan beş maçı da kazanmalıyız ki, başkasına muhtaç olmayalım. Başkasına muhtaç olursak, hüsrana uğrarız" ifadesini kullandı. 
   
   'İhtiyacımız yok' 
   RİZESPOR yenilgisinin ligin geri kalan bölümü için belki de iyi bir sonuç doğuracağını belirten Daum, şampiyonluğu çok isteyen camiaya beş hafta sonra bunu armağan edeceklerini de kaydetti. Alman hoca, "Futbolcularımız da benim gibi düşünmek zorunda. Beşiktaş'ın ya da Trabzonspor'un yenilmesini beklemek ile bu işi çözemeyiz. Yolumuzu biliyoruz ve başka takımlara ihtiyacımız yok" diye konuştu. 
   
   Nobre'ye güvenoyu    ATTIĞI gollerle Fenerbahçe'yi ikinci yarıda zirveye çıkaran ancak son iki haftadır suskun kalan Nobre'ye, Teknik Direktör Daum'dan tam destek geldi. Brezilyalı oyuncunun sahada yüzde yüzlük bir performans ortaya koyduğunu kaydeden Alman hoca, Nobre'den moralini bozmamasını istedi ve "Gol atamasan da benim için önemli bir futbolcusun. Görevini eksiksiz yerine getiriyorsun. Kendini bırakma, hırsını da sakın kaybetme" diye konuştu. 
   
      Hooijdonk'a sarı önlem    HAFTALARDIR üç sarı kartla oynayan van Hooijdonk'un durumu Beşiktaş derbisi öncesi endişe yarattı. Teknik Direktör Daum'un gerek görmemesi üzerine kolay maçlarda cezasını çekmeyen Hollandalı golcü, Samsunspor karşısında kart alması durumunda belki de Fenerbahçe'nin bu sezonki en hayati sınavında takımını yalnız bırakacak. 
   TEKNİK Direktör Daum'un bu ihtimali gözönünde bulundurarak Samsunspor karşısında galibiyeti garantilemeleri halinde Hooijdonk'u hemen oyundan çıkarmayı planladığı öğrenildi. Alman hoca, yıldız oyuncuyla yaptığı toplantıda, "Bu haftaki maçta her zamankinden daha dikkatli olmalısın. Seni Beşiktaş derbisinde sahada görmek istiyorum" dedi. 
   
   Kaptandan garanti    RİZESPOR yenilgisi sonrası taraftarın kendilerine verdiği destekten büyük destek bulduklarını söyleyen Kaptan Ümit Özat, "Başımıza bir iş kazası geldi. Fazla büyütülmesin" dedi. Tecrübeli oyuncu, "Hiç kimse heveslenmesin. Şampiyon yine biz olacağız" diye konuştu. 
   
   Tomas'a sus emri    SON iki haftadır kadroya giremeyen Tomas'a, Teknik Direktör Daum tarafından konuşma yasağı getirildi. Formasını yere attığı için kızağa çekilen, ancak basının gündeminden düşmeyen Hırvat futbolcudan sezon bitine kadar görsel ve yazılı basına demeç vermemesi istendi. 
   
   5 bin bilet istenecek    SARI - Lacivertli yönetim, İnönü Stadı'nda oynanacak Beşiktaş derbisi için 5 bin bilet istemeye hazırlanıyor. Bu hafta içinde Siyah -Beyazlı kulüple bu konuyu görüşecek olan Fenerbahçeli yöneticilerin bu rakamda ısrarcı davranacakları belirtildi. 
   
   
</TEXT>
</DOC>
