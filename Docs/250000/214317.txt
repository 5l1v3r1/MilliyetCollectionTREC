<DOC>
<DOCNO> 214317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo25.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay 2 maçtan sonra gidişatımız belli olur 
</HEADLINE>
<TEXT>

     Ankaragücü, Birinci Süper Lig'de cumartesi günü oynayacağı Bursaspor maçının hazırlıklarını bugün yaptığı antrenmanla sürdürdü. 
     Cemal Aydın Spor Kompleksi'nde, teknik direktör Rıza Çalımbay yönetimindeki çalışmada sarı-lacivertli futbolcular, kondisyon hareketleri, dar alanda pas ve yarım sahada hücum çalışması yaptılar. Desouki sakatlığı nedeniyle antrenmana katılmazken, ayak bileğinden hafif bir sakatlık geçiren Huzeyfe çalışmayı yarıda bıraktı. 
     Teknik direktör Çalımbay, Bursaspor maçının kendileri için çok önemli bir deplasman olduğunu belirterek, ''Rakibimiz bu hafta Galatasaray'dan 1 puan aldı. Kendilerini toparlamaya ve üst sıralara çıkmaya çalışıyorlar. Biz de buna göre kontrollü oynayıp bu maçı kazanmak istiyoruz. Bursaspor ve Denizlispor maçları bizim ligdeki gidişatımızı belirleyecek. Bu maçları kazanırsak yüzde yüz çıkışa geçeriz'' diye konuştu. 
     Çalımbay, forvette sıkıntılarının bulunmadığını ifade ederek, daha çok futbolcuların performansına dikkat ettiklerini ve takımın hiçbir mevkiinde eksiklerinin olmadığını sözlerine ekledi. 
     Sarı-lacivertli takımda, sakatlığı süren Desouki dışında eksik futbolcu bulunmuyor. 
     
</TEXT>
</DOC>
