<DOC>
<DOCNO> 215640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yasam/yas08.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kaya Bey yakama yapıştı...' 
</HEADLINE>
<TEXT>

   Kaya Çilingiroğlu'nu yaraladığı için yargılanan Şükrü Hacısüleymanoğlu, "Gülerek arkasını dönünce kendimi kaybettim ve ateş ettim" dedi 
      NEZİH GÜROL İstanbul 
   
   İşadamı Kaya Çilingiroğlu'na yönelik silahlı saldırıya ilişkin 28 yıla kadar hapis cezası istemiyle yargılanması başlanan Şükrü Hacısüleymanoğlu, mahkemedeki sorgusunda suçunu itiraf etti. Hacısüleymanoğlu, "Yere ateş ettiğimde yakama yapıştı. "Yakamı bırakana kadar ateş edeceğim dedim. Ateş ettim, bırakınca ayrıldım" dedi. 
   İstanbul 7. Ağır Ceza Mahkemesi'nde dün görülen duruşmaya, tutuklu sanık Hacısüleymanoğlu katılırken, tutuksuz sanıklar ağabeyi Osman Hacısüleymanoğlu ve İsmail Tabaklar ise gelmedi. 
   Ağabeyinin arkadaşı olan Ahmet Ağaoğlu'nun, Trabzonspor Kulübü'nün başkanlığına aday olduğunu ve kendilerinden destek istediğini belirten Hacısüleymanoğlu, gerekli çalışmayı yaptığını söyledi. 
   
   "Kendimi kaybettim" 
   Ancak, Ağaoğlu'nun, Çilingiroğlu ile görüştükten sonra adaylıktan çekildiğini öğrendiğini anlatan Hacısüleymanoğlu, konuyla ilgili konuşmak için Çilingiroğlu'na gittiğini kaydetti. Hacısüleymanoğlu şöyle devam etti "'Ağaoğlu'nu neden gelip aldın ' diye sordum. Sırıtarak 'Bir de seninle mi uğraşacağız Sana mı hesap vereceğiz ' dedi. Sırtını dönünce, kendimi kaybettim. Bir el yere ateş ettim. Yakama yapıştı. Ateş ettim, 'vuruldum' dedi. 'Yakamı bırakana kadar ateş edeceğim' dedim. Sonunda bıraktı. Ben de otomobille uzaklaştım." 
   Mahkeme heyeti, tutuksuz sanıklar ile Ağaoğlu'nun da aralarında bulunduğu 4 tanığın dinlenmesi amacıyla duruşmayı erteledi. 
   
   
</TEXT>
</DOC>
