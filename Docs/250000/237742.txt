<DOC>
<DOCNO> 237742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun25.html </URL>
<DATE> 2004/05/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İşte nükleer saldırı senaryosu 40 bin ölü 
</HEADLINE>
<TEXT>

     Belçika'da sanal tatbikatta, teröristlerin NATO yakınlarında nükleer silah kullanmaları olasılığı değerlendirildi ve böyle bir saldırı halinde en az 40 bin kişinin öleceği, 300 bin kişinin yaralanacağı belirlendi. 
     Brüksel'de hafta başında,Amerikalılar tarafından düzenlenen ve NATO Genel Sekreteri Jaap de Hoop Scheffer tarafından desteklendiği bildirilen tatbikatın katılımcıları arasında AB Ortak Dış Politika ve Güvenlik Yüksek Temsilcisi Javier Solana, AB Antiterörizm Koordinatörü Gijs De Vries ile bazı büyükelçiler de bulundular. 
     Amerikan basınından Brüksel'e yansıyan habere göre, uzmanlar, NATO yakınlarında 10 kilotonluk Hiroşima'dakinin yarısı bir nükleer bomba patlatılması halinde ortaya çıkacak tabloyu incelediler. 
     NATO yetkilileri, ''Nükleer Tehdit İnisiyatifi'' Nuclear Threat Initiative NTI isimli bir ABD kurumunun düzenlediği söz konusu sanal tatbikata İttifak uzmanlarının da katıldığını, bu girişimin NATO Genel Sekreteri'nden destek aldığını doğruladı. 
     Nükleer, biyolojik ve kimyasal kitle imha silahlarından kaynaklanan tehditlere karşı önlem arayışı içinde olan NTI, ''Karanlık Şafak'' ismini verdiği tatbikatta, El Kaide teröristlerinin Rusya'dan zenginleştirilmiş uranyum temin ederek, Brüksel'deki NATO Genel Merkezi yakınlarında bomba patlattığı varsayımına dayanan hayali bir senaryoyu değerlendirdi. 
     Uzmanlar, teröristlerin zenginleştirilmiş uranyum elde ettikleri andan itibaren eyleme geçmelerini engellemenin zor olacağı, bu nedenle, kitle imha silahlarına ulaşmalarının önlenmesi için yoğun çaba harcanması gerektiği görüşünde birleştiler. 
     El Kaide'nin kitle imha silahları olanaklarına ulaşmak için birçok girişimde bulunduğunu, bunun nasıl kullanılacağını öğrenmek için Pakistanlı bilim adamlarına danıştığını belirten uzmanlar, ele alınan senaryonun abartılı ve gerçekleştirilemez olmadığını söylediler. 
     Tatbikat katılımcıları, El Kaide'nin hedefleri arasında ''nükleer terörizm'' de bulunduğuna dikkat çektiler ve ''Teröristlerin kitle imha silahlarına ulaşmaları ihtimali dramatik bir şekilde artıyor'' dediler. 
     Tatbikat sonunda, mevcut kitle imha silahları stoklarının daha güvenli ortamlarda korunması, kontrol ve işbirliğinin artırılması gibi konuların önemi üzerinde duruldu. 
     
</TEXT>
</DOC>
