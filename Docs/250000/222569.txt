<DOC>
<DOCNO> 222569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur24.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
1'i emniyet amiri 9 polise "işkence" davası .. 
</HEADLINE>
<TEXT>

     İzmir'de, Asayiş Şube Müdürlüğü Yankesicilik ve Dolandırıcılık Büro Amirliği'nde görevli 9 emniyet mensubu hakkında, ''gözaltına aldıkları 2 kişiye işkence yaptıkları ve kötü muamelede bulundukları'' iddiasıyla, 3-10 yıl arasında değişen hapis cezası istemiyle dava açıldı. 
     İzmir Cumhuriyet Başsavcılığı'nca, ''hırsızlık ve gasp'' suçlamasıyla gözaltına alınan Fırat Özışık ve Ahmet Özdeş'in şikayeti üzerine hazırlanan iddianamede, Yankesicilik ve Dolandırıcılık Büro Amiri Ahmet Karaaslan ile polis memurları Rıza Dalaman, Ali Nevzat Sabahçı, Murat Elaltunkara, Mehmet Gündüz, Osman Çakmak, Ömer Karayazılı, Serkan Çakmak ve Süleyman Tepe'nin, ''işkence yapmak ve kötü muamelede bulunmak'' suçundan 3-10 yıl arasında hapis cezası istemiyle yargılanmaları talep edildi. 
     Emniyet Amiri Ahmet Karaaslan'ın dosya kapsamında alınan ifadesinde, ''şikayetçi olan Özışık ve Özdeş'in kendilerini suçtan kurtarmak için asılsız iddialarda bulunduğunu'' söylediği, diğer sanıkların da iddiaları kabul etmedikleri öğrenildi. 
     Sanık polisler, İzmir 7. Ağır Ceza Mahkemesi'nde hakim karşısına çıkacak. 
     
</TEXT>
</DOC>
