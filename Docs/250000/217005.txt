<DOC>
<DOCNO> 217005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur30.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aksu Üniter yapı içinde Kamu Yönetimi Yasası getiriyoruz 
</HEADLINE>
<TEXT>

     İçişleri Bakanı Abdulkadir Aksu, ''Muhalefet, Üniter yapıyı bozmaya çalışıyorlar diyor. Bu iddia çok yanlış. Aksine, üniter yapı içinde kamu yönetimi ve yerel yönetimler yasalarını getiriyoruz'' dedi. 
     Antalya'nın Manavgat ilçesinde AK Parti İlçe Teşkilat Binası'nın açılış törenine katılan Aksu, bir konuşma yaptı. 
     Aksu, Turgut Özal'ın bir seçim öncesinde ''Bana Manavgat'ı verin size bir Manavgat daha vereyim'' dediğini hatırlatarak başladığı konuşmasında, şunları kaydetti 
     ''O zaman Manavgat'ı vermemiştiniz. Şimdi yerel seçimlerde Manavgat'ı biz istiyoruz. AK Parti'ye verin, çünkü Manavgat Türkiye turizmi içinde başkent sayılan Antalya'nın en önemli merkezlerinden biridir. AKP iktidarı ile Manavgat modern, çağdaş bir turizm kenti olacaktır. Manavgat'ın turizm potansiyelini hep birlikte değerlendirelim. Bizim adayımız Mustafa Sami Atalay'dır hayırlı ve uğurlu olsun.'' Yerel Yönetimlerle ilgili yasanın görüşüldüğünü ve yakın bir zamanda çıkarılacağını belirten Aksu şunları söyledi 
     ''AK Parti iktidarı olarak verdiğimiz sözü tutuyoruz. Kamu yönetimi ve yerel yönetimler yasalarını, acil eylem programına aldık ve hızla çıkarılmasına çalışıyoruz. İlk defa böyle bir katılımla, geniş bir katılımla yasalar görüşülmeye başlandı. Kamu yönetimi yasasını Devlet Bakanı Mehmet Ali Şahin, yerel yönetimler yasasını da ben takip ediyorum. Yasalar, üniversiteler, siyasi partiler, sivil toplum örgütlerinin fikirleri de alınarak demokratik yöntemlerle hazırlanıyor. Muhalefet, Üniter yapıyı bozmaya çalışıyorlar diyor. Bu iddia çok yanlış. Aksine üniter yapı içinde kamu yönetimi ve yerel yönetimler yasalarını getiriyoruz.'' Söz konusu yasaları çıkarıp vatandaşın işini yerinde halletmeyi amaçladıklarını belirten Bakan Aksu, hizmetlerin temeline vatandaşın oturtulacağını, yerinde bitirilecek işleri Ankara'ya taşımaktan kurtaracaklarını söyledi. Aksu, ''1968 yılında kaymakamların yaptığı işleri şimdi İçişleri Bakanı yapıyor. O dönemde ilçelerde kaymakamlar silah ruhsatı veriyorlardı. Çünkü ilçede kime ruhsat verileceğini en iyi kaymakamlar bilirdi. Şimdi ise İçişleri Bakanı silah ruhsatı veriyor. Yani kaymakamların işini Ankara'da İçişleri Bakanı yapıyor'' dedi. 
     Yerel yönetimler ve kamu yönetimi ile ilgili yasaların çıkmasıyla birlikte yetkilerin yerel yöneticilere devredileceğinin altını çizen Aksu, yerel seçimlerde insanları, kentleri iyi idare edebilecek vizyon sahibi kişilerin seçilmesi gerektiğini vurgulayarak, Manavgat'ta bu vizyonu gerçekleştirecek adayın Ak Parti Adayı Mustafa Sami Atalay olduğunu söyledi. 
     Hükümetin her alanda halkın sorunlarına eğildiğini söyleyen Aksu, sağlık alanında çıkarılan yasalarla herkesin istediği hastanede muayene ve tedavi olabileceğine değinen Aksu, ''Eskiden Doğu Anadolu'ya doktor göndermek için Mecburi Hizmet Yasası vardı. Şimdi biz bunun yerine Çakılı Hizmet Yasası'nı getirdik. Sağlık hizmeti verecek 16 bin personelin tayini yapıldı. Bunun içinde uzman hekim, hemşire ve diğer sağlık personeli bulunuyor'' dedi. 
     Konuşmasında duble yolların önemine de değinen Aksu, ''Duble yollar çok önemli. Antalya, Manavgat ve Alanya ilçeleri bu yollar üzerinde bulunuyor. Bunların bitirilmesi ile trafik kazaları yüzde 70 oranında azalacaktır. Üstelik biz bu yolları kamunun atıl imkanlarından yararlanarak çok ucuza mal ediyoruz'' diye konuştu. 
     Manavgat'tan sonra Serik Ak Parti İlçe Teşkilatı'nı da ziyaret eden Bakan Aksu, Serik Belediye Başkan Adayı Ahmet Dolu ve belde belediye başkan adaylarına destek verilmesini istedi. 
     Bakan Aksu, Antalya Valiliği'nin madde bağımlısıyken tedavi gören sokak çocuklarının rehabilitasyonu için oluşturduğu Sevgi Köyü'nü de ziyaret etti. Aksu beldesinde yer alan ve 80 dönüm alan üzerinde kurulu Sevgi Köyü'nde incelemelerde bulunan Aksu, sokak çocukları ile sohbet edip, masa tenisi oynadı. Sokak çocukları, Bakan'a boncuktan yapılmış ağaç hediye ettiler. 
     
</TEXT>
</DOC>
