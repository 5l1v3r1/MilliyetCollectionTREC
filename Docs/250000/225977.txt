<DOC>
<DOCNO> 225977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas25.html </URL>
<DATE> 2004/03/26/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
Sağlık Bakanı Akdağ "Deprem Bölgesi'nde afet konutları yapılacak" 
</HEADLINE>
<TEXT>

     Sağlık Bakanı Recep Akdağ, Erzurum'un Aşkale İlçesi'nde meydana gelen depremde hasar gören konutların yerine en kısa zamanda afet konutlarının yaptırılacağını söyledi. 
     Akdağ, Doğu Anadolu Gazeteciler Cemiyeti'nde düzenlediği basın toplantısında, dün akşam meydana gelen depremin en fazla Aşkale İlçesi'nin Küçükgeçit Köyü'nde hasara neden olduğunu, ayrıca ilçeye bağlı birçok köy ile Ilıca ve Çat ilçelerinde de 2'şer köyde hasar meydana geldiğini anlattı. 
     Depremin büyüklüğünün 5.1 olduğuna dikkat çeken Akdağ, ''5.1 büyüklüğündeki bir deprem bile ülkemizde önemli bir felakete yol açabiliyor. Bina yapısı gerçekten çok zayıf. Meselenin altında yatan bu'' diye konuştu. 
     Depremin ardından sivil savunma ve sağlık ekipleri ile jandarmanın afet bölgesinde tüm gücüyle halka hizmet için seferber olduğunu kaydeden Akdağ, ''Devletimizin şefkatli eli zamanında ve uygun bir şekilde halkımızla buluşmuş oldu'' dedi. 
     Hasar tespit çalışmalarının sürdüğünü ve süratle tamamlanacağını kaydeden Akdağ, köylerde besicilik yapanların istemeleri halinde hayvanlarını sıra beklemeden kombinada kestirebileceklerini söyledi. 
     
     AFET BÖLGESİ İÇİN TANIM 
     Bölgede süratle afet konutlarının yapılacağını ve hak sahiplerine teslim edileceğini kaydeden Akdağ, ''Bu bölge, hayatın önemli derecede etkilendiği bölge olarak tanımlandı. Bunun anlamı ise süratle afet konutlarının yaptırılacağıdır'' diye konuştu. 
     Afetzedelerin barınma sorunun bulunmadığını ve bölge için çadırların temin edildiğini belirten Akdağ, Küçükgeçit Köyü'nde evleri hasar görenlere, Türkiye Kömür İşletmeleri'nin boşaltılan lojmanlarının tahsis edildiğini söyledi. Akdağ, ''Bingöl Depremi'nin ardından yaptığımız gibi buradaki vatandaşlarımız için yaptıracağımız afet konutlarını bu yıl için teslim edeceğiz'' dedi. 
     
     DEPREM KUŞAĞI VE YAPILAŞMA 
     Türkiye'nin deprem kuşağında bulunduğunu ve yapılaşma biçiminin de ciddi olması gerektiğini vurgulayan Akdağ, şöyle konuştu 
     ''Ciddi bir toplu konut projesi başlattık. 2003 yılında 20 bin konutun temeli atıldı. Bu yıl da 80 bin konutun atılacak. Hedefimiz 12 ay içinde bunları vatandaşımıza teslim etmek. Kira öder gibi ayda 100-150 milyon lira ile konut sahibi olunacak. Yaptırılan toplu konutlar depreme dayanıklı olarak yapılıyor.'' Yöredeki köylerde bu tür konutların yapılması yönündeki bir soruya Akdağ, ''Bunun için ciddi bir finansman kaynağına ihtiyaç var. Ekonomimiz inşallah yarın buna müsaade eder'' yanıtını verdi. 
     
     KIŞI AĞIR GEÇEN İLLER İÇİN UYGULAMA 
     Akdağ, Erzurum'un afet kapsamına alınıp alınmayacağına ilişkin soru üzerine ise ''Afetten kim muzdaripse orası afet kapsamına alınır. Bir şehri afet kapsamına alamazsınız'' dedi. 
     Erzurum gibi kışın ağır geçtiği illerle ilgili özel bir uygulama planı getirilmesi için çalışmaların başladığını kaydeden Akdağ, ''Karın çok fazla yağdığı, kışın ağır geçtiği, kar mücadelesinin özel bir çaba gerektirdiği illerde kar mücadelesiyle ilgili olarak özel bir uygulama getirmek lazım. Bayındırlık Bakanlığımız bu konuda çalışmaya başladı. Geçmişte böyle bir şey yoktu'' diye konuştu 
     
</TEXT>
</DOC>
