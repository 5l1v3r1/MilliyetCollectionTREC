<DOC>
<DOCNO> 234852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun53.html </URL>
<DATE> 2004/04/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Polis şefi Diana soruşturması için kaza yerinde 
</HEADLINE>
<TEXT>

     İngiliz Metropolitan Polis Teşkilatı şefi Sir John Stevens, Fransa'nın başkenti Paris'te Prenses Diana'nın Dodi El Fayed ile birlikte Ritz Oteli'nden başlayan ve Pont d'Alma tünelinde meydana gelen trafik kazasıyla biten son yolculuğunu yaya olarak tekrar etti. 
     Bu yolculukla kazayı çevreleyen bütün koşulları gözünde canlandırmak ve ele geçirdiği delilleri bu şekilde değerlendirmek istediğini belirten Stevens, Fransız yetkililere işbirliği için teşekkür ederek, ''Olay mahallini görmek ve Fransız yetkililerle çalışmak benim için çok önemli'' dedi. Stevens, sadece fotoğraflarla tam kanıt ve göstergeleri değerlendirmenin zor olduğunu belirtti. 
     Stevens, 31 Ağustos 1997'deki ölümlü kazanın meydana geldiği Pont d'Alma tünelinde yarım saat geçirirken, bu süre zarfında tünel trafiğe kapatıldı. 
     Prenses Diana'nın ölümüyle ilgili olarak, Kraliçe İkinci Elizabeth'in izniyle Kraliyet Başsavcılığı tarafından açılan ilk resmi soruşturma sırasında, savcılık soruşturmayı polise devretmiş ve delillerin toparlanmasını istemişti. 
     Fransa'da yapılan soruşturmanın sonucunda, şoför Henri Paul alkollü olarak otomobil kullanıp kazaya yol açmakla suçlanmış ve dava kapatılmıştı. 
     
</TEXT>
</DOC>
