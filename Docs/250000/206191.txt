<DOC>
<DOCNO> 206191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yazar/uras.html </URL>
<DATE> 2004/01/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Cihanyandı Lütfiye yavru bekliyor 
</HEADLINE>
<TEXT>

   
   Cihanyandı Lütfiye'nin güzelliğini size anlatamam... İri, sürmeli gözleri insanı etkiliyor. Yakında doğum yapacak... Cihanyandı Lütfiye'yi, İzmit'in Akmeşe köyünde tanıdım. Derya Beşikçi'nin "at çiftliği"nde doğum bekleyen 9 kısraktan biri. 
   Akmeşe köyündeki "at çiftlikleri"ni görünceye kadar at yetiştiriciliğinin boyutunu bilemiyordum. 
   Derya Beşikçi'den öğrendiğime göre, Türkiye'de hipodromlarda 3 bin, 3 bin 500 dolayında at koşuyor. Her yıl özel at çiftliklerinde 900 - 1.000 tay yetiştiriliyor. Bir tay bir buçuk yaşına gelinceye kadar bakımı için 25 - 30 milyar lira harcamak gerekiyor. Bir buçuk yaşındaki İngiliz kan taylar 40 ile 140 milyar liraya satılıyor. Ama bugünlerde koşu atı sahiplerinin koşan atların kazancından aldığı pay azaldığı için koşu atlarına olan talep düşmüş. 
   Dün Akmeşe köyünde camiin karşısında Hüseyin Yılmaz'ın Asmalı Kahvesi'nde çay içtim. Akmeşe köyü eski bir Ermeni köyü. 1923'te Ermeniler köyü boşaltmış. "Mubadil - muhacir"ler köye yerleştirilmiş. Kahvede Yunanistan muhaciri Sebahattin Demiray ve Makedonya muhaciri Turgut Kocacık ile sohbet ettim. Köy halkı genelde İzmit'teki fabrikalarda çalışıyor. Köyün çevresindeki arazilerde at çiftlikleri kurulmuş. Ara Kuyumcu, Levent Sarıkaya, İlhami Kalfa, Derya Beşikçi, Serdar Sadıkoğlu, Osman Hattat, Hulusi Çil, Yaman Zingil ve Sadrettin Atığ'a ait çiftlikleri ile birlikte toplam 17 at çiftliği var. Her çiftlik 90 dönümden 300 dönüme kadar araziye sahip. Her çiftlikte kısrağı ve tayı ile 20 - 50 at var. Her çiftlikte 4 - 12 kişi ekmek yiyor. 
   Derya Beşikçi'nin "Tanyeri At Çiftliği"nde Cihanyandı Lütfiye'nin bakıcıları Mehmet Aydın ve İsmail Durgun ile konuştum. Bana anlattıklarına göre kısrağın hamilelik süresi 11 ay imiş. On bir ay sonra doğan taylara hemen isim verilmezmiş. Taylar bir buçuk yaşına gelinceye kadar çiftlikte özgürce dolanırmış. Bir buçuk yaşına gelince sırtlarına "eğer vurulmaya" başlanır ve bir süre sonra da çiftlikten "mezun olur" hipodromlardaki ahırlara nakledilirmiş. Koşu eğitimlerini ve isimlerini hipodromlarda alır sonra koşulara girerlermiş. 
   Bana anlatıldığına göre bu yörelerdeki çiftliklerde sadece İngiliz kan atlar bulunurmuş. Arap kan atlar, genelde devlet üretme çiftliklerinde ve Doğu Anadolu'daki özel at çiftliklerinde yetiştirilirmiş. Arap kanı atlar 3 yaşında koşmaya başlarmış. Arap kanı atlara hem talep yüksekmiş hem fiyatları yüksekmiş. 
   Dönelim "dünya güzeli" Cihanyandı Lütfiye'ye. Cihanyandı Lütfiye 1992 doğumlu. Cihangir Kılıçaslan ile Zevs Boy Afrodit'ten olma. Yarış pistlerinde başarılı bir geçmişi var. Yarış hayatı bitince, çiftliğe çekilmiş. Şimdi yılda bir tay doğuruyor. Dün Akmeşe köyünde bunları gördüm, bunları öğrendim. 
   
      
   
</TEXT>
</DOC>
