<DOC>
<DOCNO> 215391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/yercan.html </URL>
<DATE> 2004/02/16/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Hemşehri işi 
</HEADLINE>
<TEXT>

   
   Nefesleri kesen, buz gibi bir havada sıcak, dostça bir mücadeleydi iki hemşehrinin Akçaabat Fatih Stadı'ndaki derbi randevusu. 
   Trabzonspor, ligin alt sıralarında yaşam mücadelesi veren "kardeş kulübü" Akçabaat Sebatspor'u üzmemek ister görüntüde yine yıldızlarından yoksun bir 11'le çıktı sahaya... Göreve gelen her teknik adamın adeta "vebalı" muamelesi yaptığı Yattara, yine ilk ilk tertipte kendisine yer bulamamış, tırpan bu kez Maxim ve Augustine'i de budamıştı. Ferdi yeteneklerin çabalarıyla skoru lehine çevirebilen ve takım oyununu sezon başından bu yana, bir iki maç hariç, sahaya bir türlü yansıtamayan Bordo - Mavililer, bu etkili silahlarının yokluğunda "mahkum" futbol ortaya koydular. Defansta D'Haene'nin bol hatalı oyunu, Sebat orta sahasına pozisyon üretme imkanı sağlarken, artık sahada sadece isimleri oynayan Orhan ve Oktay ise bu fırsatlardan yararlanamadı. 
   Trabzonspor forvetinin iki önemli silahı Mehmet Yılmaz ve Fatih Tekke ise etkisiz futbollarıyla bir haftayı daha golsüz kapadılar. Orta sahada oyun kurucu olarak maça başlayan, ancak ilerleyen dakikalarda "gizli santrfor" kimliğiyle gol arayan Gökdeniz de, bu durgun futbola ayak uydurunca, Trabzonspor'un ağları havalandırma ümitleri kayboldu. Ziya Doğan'ın takımı ateşlemesi ve oyuna canlılık getirmesi düşüncesiyle son yarım saat içinde oyuna aldığı Augustine ve Yattara da, kalan dakikalarda etkili olamayınca, Trabzonspor bir puanla yetinmek zorunda kaldı. Akçaabat Sebatspor, güçlü rakibine oranla sahayı daha iyi kullanan, orta sahası çok daha iyi organize olan bir görüntü içindeydi. Kırmızı - Beyazlı ekibin sağ kanadında bir dinamo gibi çalışan Abdurrahman ve orta sahada mücadele eden Selahattin takımlarının parlayan iki yıldızıydı. 
   Karşılaşmanın orta hakemi Mustafa Çulcu'ya bir dostluk gösterisi halinde geçen maçta fazla iş düşmedi. Çulçu, pozisyonlara yakınlığı ile oyunun hakimiyetini karşılaşma boyunca elinde tuttu ve en az futbolcular kadar koşarak, formda olduğunu gösterdi. 
   
      
   
</TEXT>
</DOC>
