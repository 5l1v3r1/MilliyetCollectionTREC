<DOC>
<DOCNO> 235496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun09.html </URL>
<DATE> 2004/04/28/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Şam'daki olaylar... "2 saldırganla bir polis ve bir sivil öldü...'' 
</HEADLINE>
<TEXT>

     Suriye'nin başkenti Şam'da dün akşam teröristlerle güvenlik güçleri arasında çıkan çatışmada, 2 teröristle bir polis ve bir sivilin öldüğü bildirildi. 
     İçişleri Bakanlığı'ndan bir yetkili, resmi haber ajansı SANA'ya yaptığı açıklamada, silahlı 4 kişinin bir aracın altına yerleştirilen bombayı patlattığını, patlamada yakındaki bir binanın hasar gördüğünü söyledi. 
     Yetkili, patlamanın ardından güvenlik güçlerinin grubun etrafını sardığını ve çatışmanın başladığını belirtti. 
     Saldırganların güvenlik güçlerinin üzerine el bombası atarak başka bir araçla kaçmaya çalıştığını söyleyen yetkili, ancak çıkan çatışmada ikisi saldırgan, biri polis, biri de kadın olmak üzere 4 kişinin öldüğünü kaydetti. 
     Suriyeli yetkililer, çatışmaların terörist bir çetenin işi olduğunu söylediler. 
     Suriyeli üst düzey bir yetkili, teröristlerin El Meza semtinde otomatik tüfekler ve el bombalarıyla polislerle çatıştığını, BM binasına saldırdığını belirtti. 
     Suriye'nin Washington Büyükelçisi İmad Mustafa ise AP'ye yaptığı açıklamada, saldırganlardan birinin öldürüldüğünü, bir diğerininse ele geçirildiğini ifade etti. Şam'daki bir sağlık yetkilisi de Mustafa'nın açıklamalarını doğruladı ve çatışmalarda bir polisin de yaralandığını belirtti. 
     Mustafa, kimlikleri bilinmeyen teröristlerin Şam'da bazı yabancı misyonların bulunduğu El Meza semtindeki BM bürolarının yer aldığı binaya saldırdığını belirterek, ''Saldırganların kim ve amaçlarının ne olduğunu söylemek için henüz çok erken'' dedi. 
     Bu arada bazı BM yetkilileri ve Şam'daki görgü tanıkları, binanın eskiden BM tarafından kullanıldığını, ancak son zamanlarda binada sivillerin oturduğunu kaydettiler. 
     Suriye televizyonunda yayımlanan kısa bir açıklamada ise güvenlik güçlerinin saldırganları takip ettiği ve durumun kontrol altında olduğu duyuruldu, ancak ayrıntı verilmedi. 
     Resmi haber ajansı SANA ise güvenlik güçlerinin açıklamalarına dayandırdığı haberinde, ''terörist bir şebekenin Meza bölgesinde bu akşam rasgele ateş açtığını'' belirtti. 
     BM'nin merkezinin bulunduğu New York'tan açıklama yapan BM sözcüsü Marie Okabe ise BM'nin eski bürolarının bulunduğu binanın vurulmuş olabileceğini belirterek, ''Anladığımız kadarıyla eskiden BM tarafından kullanılan ve hala BM binası olarak bilinen bina vurulmuş olabilir'' dedi. 
     Okabe, aldıkları ilk bilgilere göre Şam'daki BM çalışanları ve binalarının güvende olduğunu ifade etti. 
     
</TEXT>
</DOC>
