<DOC>
<DOCNO> 248458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo10.html </URL>
<DATE> 2004/06/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor, Aria ile forma reklamı konusunda anlaşma yaptı... 
</HEADLINE>
<TEXT>

     Trabzonspor, yeni sezonda forma göğüs reklamı konusunda Aria ile anlaştı. 
     Kulüp Basın Sözcüsü İbrahim Şahin, Aria ile 1,5 milyon dolarlık bir anlaşma yaptıklarını ve buna resmiyet kazandırdıklarını söyledi. 
     1,5 milyon doların büyük kısmının yakın bir zamanda bordo-mavili kulübe iletileceğini de kaydeden Şahin, şampiyon olunması halinde de Aria'nın kendilerine 400 bin dolar daha para ödeyeceğini kaydetti. 
     Geçen sezon forma göğüs reklamının FLY Air'e yaklaşık 300 bin dolara verildiğini dile getiren Şahin, ''Böylece 5 kat daha fazla bir rakama göğüs reklamını vererek, forma reklamı konusunda ücret bakımından tarihi bir anlaşma yaptık'' dedi. 
     Trabzonspor Sportif A.Ş'nin ocak ayında borsaya açılmasını planladıklarını da kaydeden Şahin, ''Bu konuda yönetim kurulu olarak Deniz Yatırım'a yetki verdik. Tüm çalışmaları bu kuruluş yürütecek ve ocak ayında tüm hazırlıklarımızı tamamlamış olacağız. Halka arz ile birlikte 20 milyon dolar ilk etapta kulübün kasasına girmiş olacak'' diye konuştu. 
     İbrahim Şahin, yaptıkları anlaşmalarla kulübe epeyce bir katkı sağlayacaklarını ve gelir getirici çalışmaları sürdüreceklerini kaydetti. 
     Şahin, kombine biletlere bordo-mavili taraftarların geçen sezondan daha fazla ilgi gösterdiğini sözlerine ekledi. 
     
</TEXT>
</DOC>
