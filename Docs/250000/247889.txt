<DOC>
<DOCNO> 247889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur40.html </URL>
<DATE> 2004/06/14/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Uyuşturucu bağımlılığından kurtaran ilaç iddiası... 
</HEADLINE>
<TEXT>

     Bir İngiliz firması, kokainmanları en az 6 ay boyunca bağımlılıktan kurtaracak bir ilaç geliştirdiğini öne sürdü. 
     Xenova biyoteknoloji firmasının yöneticisi David Oxlad, BBC'ye verdiği demeçte, ABD'de yaptıkları üç araştırmanın, uyuşturucu müptelalarının yaklaşık yarısının, bu ilaç sayesinde bağımlılıktan 6 ay boyunca kurtulabildiğini gösterdiğini söyledi. 
     Oxlad, aşı olarak nitelendirdiği ilacın, uyuşturucu ihtiyacını ortadan kaldırmadığını, sadece kokainin verdiği zevki engellediğini kaydetti. 
     Firma yöneticisi, ''Aşı kokainin kan yoluyla beyne ulaşmasını önlüyor. Bağımlılık da zaten beyinde başlıyor'' diye konuştu. 
     Bazı kimselerin kokain ihtiyacı hissetmeyince başka bir uyuşturucuya geçebileceğini kabul eden firma yöneticisi, bu noktanın da araştırılmakta olduğunu belirtti ve ''Elde ettiğimiz sonuç küçümsenemez'' dedi. 
     
</TEXT>
</DOC>
