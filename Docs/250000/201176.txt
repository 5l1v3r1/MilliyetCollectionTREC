<DOC>
<DOCNO> 201176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo01.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Kaybettik, sorumluluğu ben alıyorum... 
</HEADLINE>
<TEXT>

     Futbolda Avrupa Şampiyonlar Ligi G Grubu'nda İngiltere'nin FC Chelsea takımına 2-0 yenilerek grubu 3. sırada tamamlayan ve bu sonuçla UEFA Kupası'na katılma hakkı elde eden Beşiktaş'ın teknik direktörü Mircea Lucescu, ''UEFA bizi cezalandırdı'' dedi. 
     Almanya'nın Gelsenkirchen kentinde yapılan maçı Türk seyircilerin olağanüstü destekleri ile iyi bir ortamda oynadıklarını belirten Lucescu, ''Burada iyi bir ortam vardı. Tüm taraftarlara teşekkür ediyorum. Ancak İstanbul'da evimizde olsak daha farklı olurdu'' diye konuştu. 
     Beşiktaş Teknik Direktörü Lucescu, açıklamasında şu görüşlere yer verdi 
     ''Karşılaşmayı kaybettik, sorumluluğu ben alıyorum. Maçı kazanmak için bir hata yaptım ve yenildik. Gole kadar dengeli oyun isteğimizi bir türlü kuramadık. Ama yine de iyi bir maç çıkardığımıza inanıyorum. Golü biz bulsaydık daha rahat olurduk ve FC Chelsea zorlanırdı. FC Chelsea bireysel olarak çok kaliteli oyunculara sahip ve bizi çok zor duruma soktular. 
     İlhan, sakatlanması sonucu toplara çıkamadı. İlhan'ın kafasına iki kez darbe gelmesine rağmen hakemin buna sessiz kalmasını anlamak mümkün değil. Bu yüzden 10 dakika, 10 kişi oynardık. Hata yaptıkça bizi cezalandırdılar. 
     Bir üst tura çıkamadık. Ama bütün oyuncularımı tebrik ediyorum. Harika bir seyirci vardı. Ama evimizde olsak daha farklı olurdu. Sonuçta biz cezalandırıldık ve bu fair playe yakışmadı. Umarım ceza devam etmez ve bundan sonraki maçlarımızı İstanbul'da oynarız.'' 
     
     ''HAKLI OLARAK KAZANDIK'' 
     FC Chelsea Teknik Direktörü Claudio Ranieri ise karşılaşma sonrası yaptığı açıklamada, haklı bir galibiyet aldıklarını belirterek, ''Haklı olarak kazandık. Oyuncularımla övünüyorum. 55 bin Türk taraftarının yanında, 500 taraftarımızın sesini duymak çok güzeldi. 55 bin kişinin önünde oynamak çok zordu. İlhan'a gelen darbelerin kasıtlı olduğunu düşünmüyorum. Yolumuza devam ediyoruz. Ayrıca Beşiktaş'ı da iyi oyunundan dolayı kutluyorum. Beşiktaş kaliteli bir takım'' dedi. 
     
</TEXT>
</DOC>
