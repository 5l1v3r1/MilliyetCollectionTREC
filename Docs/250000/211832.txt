<DOC>
<DOCNO> 211832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/siyaset/siy05.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de telekulak 
</HEADLINE>
<TEXT>

   Soruşturma komisyonu, dinlenebileceği endişesiyle önlem aldı. Dışarı konuşma sızmaması için, cep telefonları toplanarak odaya kilitlendi 
   SALİHA ÇOLAK Ankara 

   
   Eski bakanlar Hüsamettin Özkan ve Recep Önal hakkında Halk Bankası'nı 3.5 katrilyon lira zarara uğrattıkları yolundaki iddialar nedeniyle Yüce Divan'da yargılanmaları istemiyle kurulan soruşturma komisyonu, "telekulak" önlemi aldı. Komisyonun taktik toplantısında iki bakan hakkındaki "delillerin" dışarı sızmaması için, cep telefonları salondan çıkarıldı. 
   Yolsuzluk Komisyonu'nun taktiğini izleyen komisyon toplantılarında "cep telefonu üzerinden dinleme yapılmasını önlemek" amacıyla komisyon üyeleri, dinlenen milletvekilleri, uzmanlar ve görevlilerin cep telefonlarını toplattı. Telefonlar bir odaya kilitlendi. 
   Komisyonda AKP Bilecik Milletvekili Fahrettin Poyraz ile CHP Artvin Milletvekili Yüksel Çorbacıoğlu dinlendi. 
   Poyraz ve Çorbacıoğlu, yolsuzluk komisyonunda eski Vakıfbank Genel Müdürü Hasan Kılavuz'un Teftiş Kurulu Başkanı Kutlu Savaş'a, "Ben size raporları gönderiyorum, siz patrona veriyorsunuz" dediğini, Savaş'ın da "Biz de aynı sıkıntıyı çekiyoruz" diyerek kredilerle ilgili baskı yapıldığını bildirdiğini anımsattı. Her iki milletvekili de, komisyonun Özkan ve Önal hakkında, kredileri doğrudan yönlendirdiklerine ilişkin deliller bulunabileceğini kaydetti. 
   
   Raporlar patrona gidiyor 
   Komisyona sunulan Hasan Kılavuz'un açıklamalarının yer aldığı tutanaklardan ilgili bölümler şöyle 
   "Başbakanlık Teftiş Kurulu Başkanı'na gittim, dedim ki 'Üstad bu raporları size güvenerek verdim. Ama bunlar patronumun elinde çıktı. Bu nasıl iştir ' Başkan bana, 'Maalesef bize de çok baskı var' dedi. Hüsamettin Özkan Bey, ilgili yerlere ulaştırmamızı önlüyor' dedi. Recep Önal'a bir yazı yazdım, fakat hiç ses gelmedi." 
   
   
   
</TEXT>
</DOC>
