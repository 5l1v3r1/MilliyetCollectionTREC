<DOC>
<DOCNO> 202172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun08.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek Saddam'ın ilk sözü ''Ateş etmeyin'' oldu 
</HEADLINE>
<TEXT>

     ABD'de yayımlanan Newsweek dergisi, devrik Irak lideri Saddam Hüseyin'in kendisini yakalayan askerlere ilk sözünün ''Ateş etmeyin'' olduğunu bildirdi. 
     Derginin haberine göre, Saddam, kendisini Tikrit yakınlarındaki bir çiftlik evinde ele geçiren Amerikalı askerlere ''Ateş etmeyin'' dedikten sonra, ''Ben Irak Cumhuriyeti Başkanı Saddam Hüseyin'im'' açıklamasında bulundu. 
     Newsweek, bu bilgilerin askeri kaynaklar tarafından verildiğini belirtti. 
     Öte yandan Time dergisi, ''Saddam Hüseyin'in kendisini sorguya çeken kişilere fazla yardımcı olmadığını'' yazdı. Dergi, bu yoldaki açıklamanın, Saddam'ın sorgusuyla ilgili ilk tutanakları okuyan askeri kaynaklar tarafından yapıldığını kaydetti. 
     Time'a göre Saddam, yakalandıktan sonra Bağdat'a nakledildi ve havaalanındaki bir hücreye kapatıldı. 
     Saddam, ''Nasılsın'' diye soran sorguculara da ''Halkım tutsak olduğu için üzgünüm'' karşılığını verdi. ''Irak'ın elinde kitle imha silahı var mı'' sorusuna ise Saddam, ''Hayır, kesinlikle hayır'' dedi. 
     Time'a göre Saddam, sorgu sırasında, ''Amerika, bizimle savaşa girebilmek için hep bir neden bulma hayali peşinde koştu'' diye konuştu. 
     ABD halkı çok sevindi 
     Irak'ın devrik Devlet Başkanı Saddam Hüseyin'in ABD askerlerince yakalanması, Amerikan halkı tarafından sevinçle karşılandı. 
     Amerikalılar, Saddam Hüseyin'in yakalanmasının, Irak'ta Amerikan askerlerine yönelik saldırılar ve direnişin giderek azalmasına yol açmasını beklediklerini söylerken, özellikle Amerikan askerlerinin ülkelerine bir an önce dönmesinin en büyük dilekleri olduğunu belirtiyor. 
     Saddam'ın yakalanmasıyla ilgili görüşlerini açıklayan New Yorklu bir kadın, ''Saddam'ın yakalandığını duyunca çok heyecanlandım. Bunun, askerlerimizin bir an önce vatanlarına dönmesini sağlamasını diliyorum'' derken, bir başka New York sakini, ''Çok sevindim, çok mutlu oldum. Uzun zamandır duymak istediğimiz bir haberdi'' diye konuştu. Bir başka New Yorklu da ''Bu harika, dünya için en güzel hediye, dünyaya Noel hediyesi'' ifadesini kullandı. 
     Bazı New Yorklular, Saddam'ın yakalanmasının Irak'taki şiddet olaylarının azalmasına yol açmasını umduklarını söylerken, bazıları da ''asıl Usame Bin Ladin'in yakalanması gerektiğini'' ifade etti. 
     ABD'nin diğer kentlerinde de benzer tepkiler görülürken, Floridalı bir kadın, ''artık ABD'nin Irak'tan yavaş yavaş ayrılmasının zamanının geldiğini'', ileri yaşta bir erkek, ''gelecek aylarda Amerikan askerlerinin evlerine dönmeye başladığını görmek istediğini'' söyledi. 
     Oğlu Irak'taki Amerikan ordusunda görevli bulunan Floridalı bir doktor da ''Saddam Hüseyin'in yakalanmasının askerler arasında önemli bir moral etkisi olacağını ve sonun başlangıcı duygusu yaratacağını'' söyledi. 
     Devrik liderin yakalanmasına ilişkin haberleri televizyonlardan ilgiyle izleyen bazı Amerikalılar, ''Irak'ın geleceğine Irak halkının karar vermesi gerektiğini'' söylerken, Saddam Hüseyin'in yargılanarak idam cezasına çarptırılmasını istedi. 
     New Orleanslı bir genç, eski Irak liderinin aslında intihar etmesini beklediğini söylerken, bir başka genç, ''belki de en iyisinin, Saddam'ın yakalanırken öldürülmesi olduğu'' görüşünü dile getirdi. 
     

     
</TEXT>
</DOC>
