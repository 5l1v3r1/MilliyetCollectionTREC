<DOC>
<DOCNO> 207837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/spor/spo03.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek yumruk olma zamanı 
</HEADLINE>
<TEXT>

   Galatasaray Başkanı Özhan Canaydın, taraftar derneklerinin bir çatı altında toplanması amacıyla düzenlenen toplantıda "Bizi kimse parçalayamaz" dedi 
      ERHAN TELLİ 

   
   68 üye katıldı 
   SARI-Kırmızılı yönetimin hayata geçirmeyi tasarladığı Taraftar Dernekleri Bütünleşme Projesi'nin tanıtım toplantısı dün Florya Metin Oktay Tesisleri'nde yapıldı. GS Cafe'de gerçekleştirilen tanıtıma, 28 dernekten 68 üye katıldı. Başkan Özhan Canaydın, burada yaptığı konuşmaya "Son 10 senenin en başarısız geçen bir ilk devresinin ardından, çıkıp konuşmam hiç kolay değil" diyerek başladı, içinde bulundukları durumu değerlendirdi. 
   
   'Güzel günler yakın' 
   CANAYDIN, "Hepimizin tek yumruk olma zamanı geldi" dedi. Devre arasında yapılan operasyon hakkında ilk kez açıklama yapan Galatasaray Başkanı, "Ekonomik açıdan düzlüğe giriyoruz. Ufak tefek kazaları da sardık, sarmaladık. Takımda yaptığımız kabuk değişikliği ile futbolda da büyük başarılara imza atacağımıza inanıyorum. Biz 100 yıllık büyük bir kulübüz. Kimse bizi yıkıp, parçalayamaz. Güldüğümüz güzel günler çok yakındır" diye konuştu. 
   
   2 trilyon gelir 
   PROJE, taraftar derneklerini tek bir çatı altında toplayarak, ortaya çıkan potansiyeli en iyi şekilde kullanma amacını taşıyor. Bu şekilde de kısa vadede kulübe en az 1.5 milyon dolar gelir sağlanması planlanıyor. Duayen üye Turgan Ece, ilk tanıtım toplantısında yapılan oylamayla projenin onursal başkanlığına seçildi. Son olarak taraftar dernekleri, bir sonuç bildirgesi okuyarak, takıma, teknik heyete ve yönetime destek verdi. 
   
   Gurbetçiler süre istedi    GALATASARAY'DA sözleşmeleri sezon sonunda sona erecek olan Ümit Karan ve Berkant'tan dün de beklenen imzalar çıkmadı. II. Başkan Ali Dürüst'ün üçer yıllık sözleşme önerdiği iki oyuncunun gelen teklifi düşünmek için süre istedikleri öğrenildi. Dürüst, görüşmelerin Antalya kampında devam edeceğini vurgularken, Berkant'ın Almanya'da bulunan menajerini İstanbul'a çağırdığı bildirildi. 
   
   Antalya'ya uçuyorlar    EFES Cup'ta mücadele edecek olan Galatasaray, bu sabah Florya'da son çalışmasını yaparak, öğleden sonra Antalya'ya gidecek. Sarı - Kırmızılı ekip, turnuvadaki ilk maçını yarın Almanya'nın güçlü ekiplerinden Kaiserslautern ile yapacak. Fatih Terim'in gözden çıkardığı Frank de Boer, Hakan Ünsal, Bülent ve Balic, İstanbul'da kalacak. Sakat Prates, Hakan, Hasan ve Mülayim'in tedavileri Florya'da sürecek. 
   
   
</TEXT>
</DOC>
