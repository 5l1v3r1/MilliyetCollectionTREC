<DOC>
<DOCNO> 249610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun45.html </URL>
<DATE> 2004/06/21/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
ABD ordusundan geçen yıl 770 eşcinsel atıldı 
</HEADLINE>
<TEXT>

     ABD ordusundan geçen yıl 770 eşcinselin atıldığı bildirildi. 
     Konuyla ilgili yapılan bir araştırma, ''Sorma, söyleme'' politikasının uygulamaya başlandığı 1994 yılından bu yana, aralarında dilbilimciler, nükleer savaş uzmanları ve daha pek çok alanda uzmanın bulunduğu yaklaşık 10 bin kişinin ordudan atıldığını gösterdi. 
     Santa Barbara'da bulunan Ordu'da Cinsel Azınlıklar Çalışma Merkezi'nin Savunma İnsan Gücü Veri Merkezi istatistiklerine dayanarak yaptığı analizlerde, ordudan atılanların kişisel profillerinin yanı sıra ne iş yaptıkları, rütbeleri ve hizmet yılları anlatılıyor. 
     ''Sorma, söyleme'' politikası, cinsel eğilimlerini kişisel hayatlarıyla sınırlı tuttukları ve ordu içinde herhangi bir cinsel faaliyette bulunmadıkları sürece, eşcinsel ve lezbiyenlerin hizmet görmesine izin veriyor. 
     1998-2003 yılları arasında ordudan atılan kişiler üzerinde yapılan araştırmaya göre, ''sorma, söyleme'' politikası çerçevesinde eşcinsellik sebebiyle ordudan uzaklaştırmalar daha çok orduya yeni girenler için uygulandı. Bu süre zarfında uzaklaştırılan 6300 kişiden 75'i subay iken, atılanların yüzde 71'ini erkekler oluşturdu. 
     Eşcinsellikten dolayı uzaklaştırmalarda yüzde 41'lik oranıyla kara kuvvetlerinin birinci sırada yer aldığı, bu oranın donanma için yüzde 27, hava kuvvetleri için yüzde 22 ve deniz piyadeleri için ise yüzde 9 olduğu kaydediliyor. Eşcinsellikten dolayı atılanlardan yüzlercesinin önemli konumlarda bulundukları, bunlar arasında 90'ının nükleer enerji mühendisi, 150'sinin füze ve roket uzmanı, 49'unun ise nükleer, kimyasal ve biyolojik savaş uzmanı olduğu belirtiliyor. 
     Atılanlar arasında bulunan 88 dil uzmanından en az 7'sinin ise Arapça uzmanı olduğu ifade ediliyor. 
     
</TEXT>
</DOC>
