<DOC>
<DOCNO> 237504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko36.html </URL>
<DATE> 2004/05/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sezer Saptayacağımız yeni vizyon AB ile bütünleşmeyi içermelidir 
</HEADLINE>
<TEXT>

     Cumhurbaşkanı Ahmet Necdet Sezer, ülke için saptanacak yeni vizyonun, komşu konumundaki Avrupa Birliği ile bütünleşmeyi içermesi gerektiğini belirterek, ''yapılacak reformların, Anayasa'da Türkiye Cumhuriyeti için öngörülen değiştirilemez nitelikteki temel ilkelere uygun olması zorunludur'' dedi. 
     Cumhurbaşkanı, 4. Türkiye İktisat Kongresi'nin açılışında yaptığı konuşmada, ''21. yüzyıla yönelik açılımımızda, dünya düzeninin bugün için tek kutuplu olduğunu, ancak yakın gelecekte Amerika'yla rekabet edebilecek yükselen gücün, Avrupa Birliği AB olacağını, diğer yandan Uzak ve Güneydoğu Asya ülkelerinin ve özellikle Çin'in de güçlü bir potansiyel oluşturduğunu unutmamalıyız. Bu ekonomilerdeki gelişme eğilimleri yakından izlenmeli, örneğin ABD'de faizlerdeki olası yükseltmenin, ekonomimizdeki yansımaları iyi değerlendirilmelidir'' dedi. Cumhurbaşkanı Sezer, sözlerini şöyle sürdürdü 
     ''Ülkemiz için saptayacağımız yeni vizyon, geçtiğimiz yüzyılda ortaya koyduğumuz tutarlı çizgiyle uyumlu biçimde komşumuz konumundaki AB ile bütünleşmeyi içermelidir. Bu bütünleşmenin koşulları, Maastricht ve Kopenhag ölçütlerine tam uyum biçiminde belirginleşmektedir. Bu anlamda siyasal ve ekonomik eksikliklerimizin bir an önce giderilmesinin, kendi elimizde bulunduğunu aklımızdan çıkarmamalıyız.'' 
     
     KÜRESELLEŞME 
     Yeni ekonomik ve kalkınma vizyonunun bir diğer önemli yanının, küreselleşme ve küresel süreçlerin dikkate alınması olması gerektiğini belirten Sezer, ''Hepimizin farklı platformlarda ve boyutlarda tartışmalarına dahil olduğumuz küreselleşme, bugün tüm süreçlere damgasını vurmuştur'' dedi. 
     Ekonomideki küreselleşmenin mutlaka gözetilmesi ve izlenmesi gereken tartışmalara neden olduğuna işaret eden Cumhurbaşkanı, şunları kaydetti 
     ''Uygulamada, küreselleşmenin artılarından tüm dünyanın eşitlikçi ve dengeli şekilde yararlandığını söylemek, ne yazık ki olanaklı değildir. Bu eşitsizliğin altındaki temel nedenlerin başında bilgi ve teknolojiye erişimde ve bunların üretimde kullanılmasında gelişmiş ve gelişmekte olan ülkeler arasındaki uçurumun geldiğini düşünüyorum. Eşitsizliğin bir başka nedeni, ekonomik küreselleşmenin, toplumsal küreselleşme ile bütünleştirilememiş olmasıdır. Bugün gelinen noktada geçmiş deneyimleri unutmadan, günümüzün bir gerçeği olan küreselleşme olgusunun getirdiği fırsatları değerlendirmeli ve doğuracağı risklere karşı gerekli önlemleri zamanında almalıyız. Ülkemizi geliştirme yükümlülüğümüz her zamankinden çoktur.'' Cumhurbaşkanı Sezer, ekonomik kalkınmanın temelinde, küreselleşmenin belki de en yararlı sonuçlarından birisi olan uluslararası platformların izlenmesi ve bunların olumlu sonuçlarından ulusal öncelikler doğrultusunda yararlanılmasının bulunduğunu söyledi. Sezer, bu anlamda dikkatle izlenmesi gereken süreçlerin başında, sürdürülebilirlik ve buna bağlı sürdürülebilir kalkınmanın geldiğini ifade etti. 
     
     ''BÜYÜK BİR KALKINMA İVMESİ YAKALAMAK OLANAKLI'' 
     Sezer, Türkiye'nin, ekonomisiyle birlikte toplumsal ve çevresel kalkınma anlayışını da çağdaş dünyanın yaklaşımlarına uyarlamak durumunda bulunduğunu kaydetti. 
     Dünyanın gelişme yöneliminin iyi algılanması ve ülkenin bu yönelimin önünde tutulması gerektiğini belirten Cumhurbaşkanı, şöyle devam etti 
     ''Yüksek tasarruf oranları gerçekleştiren, kaynaklarından eğitime ayırdıkları payları yüksek tutan, araştırma ve geliştirmeye önem veren kimi ülkeler, son dönemlerde özenilecek büyüme hızını yakalamışlardır. Türkiye de benzer bir potansiyele sahiptir. İnsanımızın gelişimi üzerindeki tıkanıklıklar ve olumsuz alışkanlıklar yaratan, akılcı olmayan etmenlerin ortadan kaldırılması ve büyük bir kalkınma ivmesi yakalanabilmesi olanaklıdır. Bunun için yapısal reformların hayata geçirilmesi, sorun çözme kapasitesinin artırılması ve uygulamaların buna göre geliştirilmesi önemlidir. Bu bağlamda sürdürülen çabaların kesintiye uğramaması için toplumun tüm kesimlerinin kendi kısa dönemli beklentilerini bir yana bırakmaları gereklidir.'' Sezer, bilgi toplumunun gerektirdiği altyapı yatırımlarının gerçekleştirilmesi, bu bağlamda Atatürk ilkeleri doğrultusunda çağdaş eğitimin yaygınlaştırılması ve kalitesinin artırılmasının büyük önem taşıdığını da vurguladı. 
     
     REFORMLARIN TEMEL İLKELERE UYGUNLUĞU 
     Türkiye'nin bulunduğu bölgenin sorunlu bir süreçten geçtiğini ifade eden Sezer, ''Üstelik uluslararası terör, dünya barışını ve günlük yaşamı tehdit etmektedir. Böyle bir ortamda, Türkiye'nin, ekonomi politikaları yönünden de dikkatli ve istikrarlı bir çizgi izlemesi gerekmektedir'' dedi. 
     Türkiye'nin AB ilişkilerinin, ekonomide kararlı politikalar izlemesine olanak sağlayacak biçimde değerlendirilmesi gerektiğine işaret eden Sezer, sözlerini şöyle sürdürdü 
     ''Yaşadığımız krizlerin benzerinin yinelenmemesi için ekonominin ve özellikle mali sistemin güçlendirilmesine yönelik çabaların kararlı biçimde sürdürülmesi, yaşamsal önem taşımaktadır. Güçlendirme sürecinin, kamu yönetimini de kapsaması gereklidir. Reformların başarısı, dünya örneklerinden de görüldüğü gibi alışkanlıkları ve yerleşik ilişkileri değiştirmeye yönelik olduğundan siyasi kararlılık gerektirmektedir. Ancak, yapılacak reformların, Anayasa'da Türkiye Cumhuriyeti için öngörülen değiştirilemez nitelikteki temel ilkelere de uygun olması zorunludur.'' Ekonominin tüm taraflarını bir araya getiren kongrenin, sonuçlarıyla Türkiye'nin gelecekteki vizyonunun biçimlenmesine ışık tutacağını ifade eden Sezer, sözlerini, ''Bugüne kadar ülkemizin uluslararası aktörler arasında dikkate alınan özelliği hep jeostratejik önemi olmuştur. Bu önem, coğrafi konum ve askeri güç ile tanımlanmıştır. Bu ögeler geçerliliğini korusalar da, yeni dünya düzeninde Türkiye'nin önemi, gelişen demokrasisi kadar, ekonomik gücünden de kaynaklanmalıdır'' diye tamamladı. 
     
</TEXT>
</DOC>
