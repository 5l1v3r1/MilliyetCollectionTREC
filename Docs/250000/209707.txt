<DOC>
<DOCNO> 209707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo36.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Collina, 2005'te hakemliği bırakıyor 
</HEADLINE>
<TEXT>

     İtalyanların dünyaca ünlü futbol hakemi Pierluigi Collina, 2005 yılı Haziran ayında hakemliği bırakacağını açıkladı. 
     2002 Dünya Kupası'nda Brezilya-Almanya arasındaki final maçını yöneten Collina, ''Gelecek yıl Haziran ayında 45 yaşına geldiğimde hakemliği bırakacağım. Kurallar da bunu gerektiriyor'' dedi. 
     İtalyan Hakemler Derneği'nin AİA mevcut kurallarına göre 45 yaşından sonra hakemlik yapma görevinin verilmediğini hatırlatan Collina, ''Bazı futbolcular, yaş sınırlarına rağmen yüksek seviyede oynamaya devam ederek çok güzel bir örnek veriyorlar ama ben bırakmak zorundayım. Biz kurallara bağlı olarak görev yapıyoruz'' açıklamasında bulundu. 
     Birçok ödül sahibi olan ve dünyanın bir numaralı hakemi olarak gösterilen Collina, yönettiği maçlarda alınan olumlu sonuçlardan dolayı Türkiye ve İspanya'da ''uğurlu hakem'' olarak tanınıyor. 
     
</TEXT>
</DOC>
