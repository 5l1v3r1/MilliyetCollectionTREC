<DOC>
<DOCNO> 246967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas07.html </URL>
<DATE> 2004/06/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Jetgiller" de beyazperdede... 
</HEADLINE>
<TEXT>

     Uzaydaki evlerinde hayal bile edilemeyecek her türlü elektronik aygıta, uçan arabalara, kendi kendine yerleşen mutfak aletlerine sahip olan sevimli ''Jetgiller-The Jetsons'' beyazperdeye geliyor. 
     ''Empire'' dergisinin internet sitesindeki habere göre, ABD'de ilk kez 1962 yılında yayınlanmaya başlanan ve 80'li yıllarda Türkiye'de de büyük ilgiyle izlenen dört kişilik Uzay Çağı ailesinin maceraları, sinemaya aktarılıyor. 
     ''Catwoman'' filminin yapımcısı Denise Di Novi'nin girişimleriyle sinema filmi olacak Jetgiller ailesi, çalışmaktan sürekli bunalan baba George Jetson, devamlı rejimde olan anne Jane Jetson, müzik delisi 16'lık Judy, ilkokula gitmesine rağmen bilimsel ''zihni sinir'' tarzı projelere imza atan Elroy, köpek Astro ve robot Rosie'den oluşuyor. 
     
     CEP TELEFONLARINI O GÜNDEN ÖNGÖRMÜŞTÜ 
     Sevimli bir müzik eşliğinde uçan arabalarla gelen ailenin yer aldığı jenerikle başlayan çizgi film, insanı istediği her yere götüren otomobilleri, ''hap'' şeklinde yemekleri, robot hizmetçisi ve daha o günden bugünleri öngörerek ellerinden düşmeyen cep telefonlarıyla sinema perdesinde izleyiciyle buluşacak. 
     Yapımcı Di Novi, filmin başrol oyuncuları için şimdiden bazı ünlü oyuncuların isimlerini kafasında belirlediğini ifade ederken, özellikle bezgin baba George Jetson için birbirinden ünlü aktörleri kıyasıya bir yarış bekliyor. 
     Senaryosunu Sam Harper'ın kaleme aldığı Jetgiller'in yönetmenliğini Adam Shankman üstlenecek. Başrol oyuncularının belirlenmesinin ardından 2000'lerin Jetgiller'i kamera karşısına geçecek. 
     
</TEXT>
</DOC>
