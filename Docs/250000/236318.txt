<DOC>
<DOCNO> 236318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas21.html </URL>
<DATE> 2004/04/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
'Yavaş yemek' üniversitesi açılıyor... 
</HEADLINE>
<TEXT>

     ''Fast Food'' yemek tarzına bir tepki olarak gelişen ''Slow Food'' Yavaş Yemek hareketi, meraklılarına artık bilimsel düzeyde öğretilecek. Dünyanın ilk gastronomi yemek bilimleri üniversitesi, İtalya'nın Pollenzo kentinde açılıyor. 
     ''Gastronomik kültürün gelecekteki uluslararası merkezi'' olma parolasıyla yola çıkacak üniversitenin açılış töreni Pazar günü yapılacak. 2-9 Mayıs arasında, seçkin şeflerin yanı sıra ünlü İtalyan yazar Umberto Eco ve eski Fransa Kültür Bakanı Jack Lang da, yemek ve şarap üzerine konferans verecek. 
     Üniversitenin kurucusu Carlo Petrini, dünyada tek olan kuruluşun, yılda 600 öğrenciye, İtalya, Fransa, ABD, Avustralya ve Japonya'dan gelen öğretmenlerle ders vereceğini açıkladı. 
     Gastronomi Üniversitesi'nde, 3 yıl boyunca okutulacak yemek bilimlerinin yanı sıra seçmeli olarak 2 yıl boyunca uzmanlık dersleri alınabilecek. Yılda 15 öğrenciye burs verecek olan üniversitenin yıllık ücreti ise 19 bin euro yaklaşık 33 milyar TL olarak belirlendi. 
     Rektör Vittorio Manganelli, üniversiteyi bitirenlerin, sadece mutfak konusuyla sınırlı kalmayacağını, gıda şirketi yöneticiliği, ticari yöneticilik, yemek gazeteciliği, yemek eleştirmenliği ve yemek kitapları editörlüğü gibi meslekleri de edinebileceklerini kaydetti. 
     Üniversitenin iki merkezi olacak. Torino yakınlarındaki Pollenzo kampüsünden başka, İtalya'nın gastronomi merkezi olarak kabul edilen Parma bölgesinde de ikinci bir kampüs açılacak. 
     Pollenzo'daki kampüste üniversite binalarına ek olarak lüks bir otel, bir lokanta ve 300 bin şişe kapasiteli bir ''şarap bankasının'' da bulunacağı bildirildi. 
     Üniversiteye toplam 21 milyon euro yaklaşık 36 trilyon TL harcandığını belirten Petrini, ''Gastronominin vatanı Fransa'dır, ancak biz İtalyanlar, dünyanın ilk üniversitesine hayat verdik'' dedi. 
     
</TEXT>
</DOC>
