<DOC>
<DOCNO> 207618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/ekonomi/eko01.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de çaycı İtalya'da santral memuru kullanıldı 
</HEADLINE>
<TEXT>

   Parmalat yolsuzluğunda Türkiye'deki örneklerde olduğu gibi çalışanların kullanıldığı ortaya çıktı. Parmalat'ın santral görevlisi, 25 şirketin CEO'su gösterildi 
      EKONOMİ SERVİSİ 
   
   Türkiye'de ortaya çıkarılan yolsuzluklarda karşılaşılan 'çaycı, koruma gibi' çalışanların üzerine şirket geçirme yöntemi, İtalya'da da ortaya çıktı. 
   10 milyar euro yolsuzluk yapıldığı tahmin edilen İtalyan gıda şirketi Parmalat'ın soruşturma altında olan isimlerinden biri basit bir işçi çıktı. 
   
   25 şirketin CEO'su 
   Ancak bu işçinin statüsü diğerlerine göre biraz daha yüksek. Çünkü Parmalat'ın '25 şirketinin CEO'su olarak gösterilmiş. Parmalat'ın k ğıt üzerindeki CEO'su Antonio Ugolotti, firmanın santralına ve paket dağıtım işlerine bakıyordu. Ugolotti hakkında çok az bilgi var ama polislerden alınan bilgiye göre Ugolotti, Singapur'daki Nyte in Delaware ve Camfield firmasından bile sorumlu. Müfettişler, Ugolotti'nin bu 25 firmayla olan bağlantısı için herhangi bir korkusu olmadığını belirtiyor. Ugolotti kendisinin önüne konan belgeleri anlamadan imzaladığını söylüyor. Türkiye'de de Parmalat'takine benzer olaylar yaşanmıştı. Son olarak Korkmaz Yiğit'in eski sahibi olduğu Bankekspres davasında üzerlerine şirket ortaklığı bulunan çaycılar hakim karşısına çıkmıştı. 
   
   Türkiye'deki örnekler 
   8.5 katrilyon liralık İmar Bankası yolsuzluğunda da Uzanlar'ın, sahibi oldukları şirketlerde ortaklık yapısını değiştirdiği belirlenmişti. Uzanlar, TMSF'nin el koyma kararından kaçmak için şirketlerinin hisselerini, koruma görevlilerinin üzerlerine geçirdiler. Bu konuyla ilgili olarak İstanbul Emniyet Müdürlüğü Mali Şubesi tarafından 200 kişinin ifadesi alındı. Üzerlerine şirket geçirildiği görülen koruma görevlileri savunmalarında, 'silah ruhsatı almak için imza attıklarını zannettiklerini' söylediler. 
   
   Çember daralıyor    Parmalat'ın tepe yöneticilerinden biri olan Giovanni Bonici, ifade vermek için dün Venezuella'dan İtalya'ya uçtu. Müfettişlerin, şirketin Venezuella eski Başkanı Bonici'yi sorgulamak istemelerinin nedeni bir zamanlar Cayman Adaları'nda çalışmış olması. H l Avrupa'nın en büyük gıda şirketi olan Parmalat'ın, Cayman adalarındaki Bonlat isimli şirketin fonları çekmekte kullanıldığı iddia ediliyor. Firmanın CEO'su Calisto Tanzi şu anda hapiste ve sorgulanıyor. Bonici de soruşturma kapsamına dahil edilen 25 yöneticiden biriydi ama ifadesi alınamamıştı. 
   
   Denetçi de gitti    İtalyan müfettişler alt düzeyde bir çalışanın bu tip işlere karıştırılmasının altında gerçek suçluları ortadan kaldırmak ve mali yapıyı daha karmaşık hale getirmek gibi nedenlerin yattığını belirtiyor. Dün ayrıca Parmalat'ın denetçi firması Grant Thornton S.p.A. da Grant Thornton International bünyesinden çıkarıldı. Grant Thornton International CEO'su David McDonnell, bu kararlarının ardında İtalya'daki şirketlerine olan güvenin yitirilmesi, diğer müşterilerin korunması ve uluslararası denetçilik ağının zarar görmemesinin yattığını söyledi. Grant Thornton International sözcülerinden Nan Williams, ayrılma kararının potansiyel sorumluluklardan kaçmak değil, yatırımcıları ve uluslararası ağı da kontrol altına almak olduğunu söyledi. İtalya'daki firma artık Grant Thornton'ın adını kullanamayacak. 
   
   AB inceleyecek    AB Komisyonu dün Parmalat için 23 Aralık'ta çıkarılan ve zor durumdaki büyük kuruluşların kurtarılmasını da kapsayan kanun hükmünde kararnamenin detaylarını aldı. Parmalat krizinin başlagıcında İtalya hükümeti ile Komisyon arasında AB kurallarına uyulması konusunda tartışma çıkmıştı. AB yasaları üye ülkelerin iflas eden kuruluşlarını kurtarmak için atacağı adımlara belli sınırlar çiziyor. Komisyonun sözcüsü Reijo Kemppinen, Komisyonu'nun kararnameyi inceleyip, devlet yardımı konusundaki sınırları aşıp aşmadığına karar vereceklerini belirtti. Kararnameye göre 1 milyar dolarlık borcu ve en az bin çalışanı bulunan firmalar kurtarılabilecek. 
   
   
</TEXT>
</DOC>
