<DOC>
<DOCNO> 236932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy27.html </URL>
<DATE> 2004/05/03/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Peaucelle ''Fransa, AB yolunda Türkiye'nin önünde set olmayacak'' 
</HEADLINE>
<TEXT>

     Fransa'nın İstanbul Başkonsolosu Jean Christophe Peaucelle, Fransa'nın, AB yolunda Türkiye'nin önüne kesinlikle set olmayacağını söyledi. 
     Peaucelle, Bursa Valisi Oğuz Kağan Köksal'ı ziyaretinde, Türkiye'nin AB üyeliğine ilişkin değerlendirmelerde bulundu. 
     Peaucelle, Fransa Devlet Başkanı Jacques Chirac'ın, dört gün önce Türkiye'nin AB'ye üyeliği hakkında yaptığı açıklamada, Fransa'nın bu konudaki genel çizgisini çizmeye çalıştığını ifade ederek, ''Fransa, AB yolunda Türkiye'nin önüne kesinlikle set olmayacaktır'' dedi. 
     AB Komisyonu'nun, bu yılın sonuna kadar Türkiye'nin yaptığı reformlarla ilgili rapor sunacağını ve bu rapor yayınlanmadan Türkiye hakkında önyargılı bir yorumda bulunulamayacağını kaydeden Peaucelle, raporun olumlu çıkmasını umduğunu ifade etti. 
     Başkonsolos Peaucelle, kısa bir süre önce göreve başladığını belirterek, Fransa'nın çok önemli sanayi yatırımlarının bulunduğu bir kenti ziyaret etmekten mutluluk duyduğunu söyledi. 
     Bursa Valisi Köksal da Bursa'nın, Türkiye'nin hızla sanayileşen kentlerinden biri olduğunu kaydederek, Bursa-Fransa ilişkilerinin sadece otomotivle sınırla kalmayıp, başta turizm olmak üzere diğer alanlarda da işbirliğine gidilmesi dileğinde bulundu. 
     
</TEXT>
</DOC>
