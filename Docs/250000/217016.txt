<DOC>
<DOCNO> 217016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur41.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP'nin İstanbul başkan adayı Zekai Yılmaz 
</HEADLINE>
<TEXT>

     YTP Genel Başkanı İsmail Cem, İstanbul Büyükşehir Belediye Başkan adaylarının, Parti Meclisi Üyesi eğitimci Zekai Yılmaz olduğunu açıkladı. 
     Cem, partisinin Bahçeşehir Belde Belediyesi Başkan adayı Mustafa Garip Şahin'i, buradaki bir kafede düzenlenen toplantıyla tanıttı. 
     Adaylarını çok titiz ve dikkatli şekilde seçtiklerini anlatan Cem, ''Dürüst, hayatı boyunca şaibeye bulaşmamış ve kendi hayatında başarılı olmuş insanları seçiyoruz'' dedi. 
     ''Bu seçim iki ayrı Türkiye anlayışının mücadelesi olacak'' diyen Cem, bu anlayışlardan birinin Türkiye'yi Cumhuriyetçi, Atatürkçü, laik ve demokratik çizgide devam ettiren kendi vizyonları olduğunu söyledi. Cem, ''Bir başka anlayış Türkiye'yi değişik bir noktaya getirmenin iddiasını taşıyor. Ve bu maalesef pahalıya mal oluyor'' diye konuştu. 
     ''İnsanların bu iktidardan korkmaya başladığını, Anadolu'nun bilinen ve sevilen Türkiye olmaktan uzaklaştığını'' ileri süren İsmail Cem, çağdaş birikimin önemine işaret etti. 
     ''Son genel seçimlerden sonra Türkiye'nin çağdaş birikiminin siyasetin ön sırasında temsilcisi kalmadığını'' savunan Cem, şunları kaydetti 
     ''Ön safhada kim var Sağda AK Parti, solda CHP. AK Parti öyle çağdaş birikim değil. Başka bir şey. Öyle bir iddiası da yok. Peki CHP mi temsil ediyor Türkiye'nin çağdaş birikimini Bence etmiyor. CHP'nin ismi var cismi yok Meclis'te. Bütün bildiği 'istemezük'.'' Mahalli İdareler Genel Seçimleri için, CHP, DSP veya SHP'ye oy verme geleneği olanlara da çağrıda bulunan Cem, şunları söyledi 
     ''Eskilerden memnun musunuz Senin ekmeğine sahip çıkıyor mu Senin çocuğunun eğitimini ileri götürmek için, işsizlik için ne yapıyor Türkiye'de millet kan ağlıyor. Meclis'e gönderdiğin fotoğraftan memnun musun Eğer memnunsan, git istediğin partiye oy ver. Ama eğer Türkiye'nin geleceğinde sosyal demokrasinin hakim olmasını istiyorsan, YTP'ye destek ol'' diye konuştu. 
     Siyaset dünyasında sürekli ''Neden birleşmiyorsunuz '' denildiğini ifade eden İsmail Cem, ''Biz YTP olarak seçimin hemen ardından bu bütünleşme sürecini başlatacağız'' dedi. 
     
     İSTANBUL BÜYÜKŞEHİR BELEDİYESİ ADAYI 
     YTP Genel Başkanı Cem, basın mensuplarının soruları üzerine de İstanbul Büyükşehir Belediye Başkan adaylarının Parti Meclisi üyesi eğitimci Zekai Yılmaz olduğunu açıkladı. 
     
</TEXT>
</DOC>
