<DOC>
<DOCNO> 226017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/siyaset/siy08.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP bahiste bire iki kazandırıyor 
</HEADLINE>
<TEXT>

   ŞÜKRAN PAKKAN İstanbul 

   
   İnternette faaliyet gösteren Avusturya merkezli özel bahis şirketi Beteurope, Türkiye'deki yerel seçimlerle ilgili bahis düzenledi. Şirketin sitesinde en çok bahis "AKP'nin Türkiye genelinde yüzde 50'den fazla oy alma" ihtimali üzerine oynandı. AKP yüzde 50'den fazla oy alırsa, 1'e 2 kazandıracak. 
   "www.beteurope.com", Türkiye geneliyle İstanbul, Ankara ve İzmir'de partilerin oy oranlarını bahis konusu yaptı. Yarın 09.00'a kadar açık olan bahislere 4 bin kişi katıldı. Bahisçilerin yüzde 85'i, AKP'nin Türkiye genelinde yüzde 50 oy oranını aşacağı ihtimali üzerine oynadı. Bu, bahisçilere iki kat kazanç sağlayacak. AKP'nin yüzde 50'yi aşamayacağı ihtimaline oynayanlar 1'e 1.65 alacak. CHP'de bahisler yüzde 20 oy oranı etrafında dönüyor. CHP yüzde 20'yi aşarsa, 1'e 1.80 kazandıracak. 
   AKP, başkentte yüzde 60 oyun üstüne çıkarsa, 1'e 1.80 kazandıracak. İstanbul'da AKP'nin yüzde 55'i aşacağına oynayanlar 1'e 1.80 kazanacak. CHP'nin İstanbul'da yüzde 30'u aşması ihtimaline şirket 1'e 2.05 veriyor. İzmir'de CHP'nin yüzde 50'yi aşması ihtimali 1'e 1.70 kazandırıyor. AKP'nin yüzde 35 oy oranına çıkmasına oynayanlar da 1'e 2 kazanacak. 
   
   
   
</TEXT>
</DOC>
