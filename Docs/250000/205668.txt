<DOC>
<DOCNO> 205668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/yasam/ayas.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merak çok can aldı' 
</HEADLINE>
<TEXT>


Dışişleri'nin 'kayıp' listesindeki Türk dalgıç ve eşi, dehşeti anlattı Önce 2, sonra 10 metrelik dalga geldi. Büyülenen insanları tsunami merakı öldürdü 

YAŞAR ANTER Muğla DHA 

Güney Asya'yı vuran tsunaminin ardından haber alınamayan ve Dışişleri'nin isimleriyle verdiği 5 kişilik 'kayıp' listesinden dalgıç Ziya Zorlu 29 ve İngiliz eşi Hannah Zorlu'nun 28 hayatta olduğu ve Güney Asya'yı vuran felaketin ardından İngiltere'ye döndüğü ortaya çıktı. 
Denizin çekilmesi üzerine sahile koşanların, dev dalgayı görünce büyülendiğini ve kaçamadığını anlatan Ziya Zorlu, insanların merak kurbanı olduğunu söyledi. Bodrum Ege Dalış Merkezi'nde 8 yıldır eğitmenlik yapan Zorlu, kış için de Sri Lanka'nın Balvella kentindeki bir dalış okuluna gitti. 

Denizdeki cehennem 
Felaketi denizde yaşayan Zorlu, dehşet saatlerini şöyle anlattı "Önce 2 metrelik bir dalga geldi. Teknede 6 turist vardı. Denizde olanların hemen tekneye çıkmasını sağladık. 1 mil açıktaydık. Sonra sahile dönmeye karar verdik. Bu sırada telsizden deprem olduğu anonsunu duyduk. Deniz altımızdan çekilmeye başladı. Yedekteki sürat motoruna binerek karaya çıktık. Deniz çekildiğinde binlerce insan sahile koşmuştu. Manzarayı seyredip ilahiler söylüyor ve dua ediyorlardı. O anda yaklaşık 10 metrelik ikinci dalganın aniden ortaya çıktığını gördük." 
"Kaçın " diye bağırdıklarını, ancak gürültüden seslerini duyuramadıklarını söyleyen Zorlu, sözlerini şöyle bitirdi 
"Tsunami, insanları büyülemişti. İş işten çoktan geçmişti. İnsanlar merak nedeniyle kaçmayıp, dev dalgalara yakalandı. Sahildeki dalış okulunun 2. katına çıktık. 2 dakika sonra dev dalgalar yetişti. Kapı ve pencereleri kırıp alt kata giren suların şiddetiyle, kurtarmayaw çalıştıklarımız ellerimizden kaydı. Onların çığlıkları h l kulaklarımda. Eşimle 8 saat sonra yardım merkezinde karşılaştık. Ama yaşadığımıza sevinemedik." 

ÖLÜ SAYISI 123 BİN 181 OLDU 
Endonezya'nın acısı katlanıyor 

DIŞ HABERLER 
Güney Asya'yı vuran deprem ve ardından gelen tsunami felaketinde ölenlerin sayısı 123 bin 181'e ulaştı. Yetkililer, Endonezya'da ölenlerin sayısının 79 bin 940'a çıktığını belirtirken, sadece Aceh bölgesinde can kaybının 400 bini aşacağı tahmin ediliyor. Malezya'daki Endonezya Büyükelçisi H. Rusdihardjo, Kuala Lampur'da ülkesine yapılan bağış çekini alırken facianın boyutuyla ilgili bir açıklama yaptı. Rusdihardjo, birçok bölgeye arama ve kurtarma ekiplerinin ulaşamadığını, havadan yapılan gözetlemelerde ise, depremin merkez üssüne 150 kilometre uzaklıkta yer alan 150 bin nüfuslü Meulaboh, 76 bin nüfuslü Pulau Simeulue ve Tapak Tuan'da hiçbir yaşam izine rastlanmadığını söyledi. Büyükelçi, Sumatra'nın batı sahilinin uzağındaki birçok adanın da tamamen haritadan silinerek kaybolduğunu kaydetti. 


</TEXT>
</DOC>
