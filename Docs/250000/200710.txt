<DOC>
<DOCNO> 200710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur54.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya...Evinde ölü bulunan kişiyi, oğlunun öldürdüğü ortaya çıktı 
</HEADLINE>
<TEXT>

     Antalya'da dün akşam saatlerinde komşuları tarafından evinde ölü bulunan Tahir Karaca'nın, oğlu tarafından öldürüldüğü belirlendi. 
     Meydankavağı Mahallesi'nde bir gecekonduda yaşayan 62 yaşındaki Tahir Karaca'nın komşuları tarafından evinde piknik tüpüyle başına vurularak öldürülmüş halde bulunmasının ardından soruşturma başlatan güvenlik güçleri, oğlu Kemal Karaca ve kızının ifadesine başvurdu. 
     İfadesi sırasında babasını, istediği 350 milyon lirayı vermediği için başına tüple vurarak öldürdüğünü itiraf ettiği bildirilen Kemal Karaca, gözaltına alındı. Daha sonra adliyeye sevk edilen Kemal Karaca, nöbetçi mahkeme tarafından tutuklanarak cezaevine konuldu. 
     Kemal Karaca'nın akli dengesinin yerinde olmadığını belirten yetkililer, Karaca'nın geçen yıl İstanbul Ruh ve Sinir Hastalıkları Hastanesi'nde tedavi gördüğünü kaydettiler. 
     
</TEXT>
</DOC>
