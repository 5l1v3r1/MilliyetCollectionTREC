<DOC>
<DOCNO> 200132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy03.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'28 Şubat ötesinde uygulamalar var' 
</HEADLINE>
<TEXT>

   Komutanların, YAŞ'ta irticai faaliyetlerin REFAHYOL'dan daha belirgin şekilde teşvik edildiği uyarısında bulunduğu belirtildi 
      ANKARA Milliyet 

   
   Önceki gün gerçekleşen Yüksek Askeri Ş ra YAŞ toplantısında komutanlar, hükümete yönelik eleştiri ve uyarılarda bulundu. İrticai faaliyetlerin cesaret ve hız kazandığı değerlendirilirken, 28 Şubat'ın ötesinde uygulama ve icraatların bulunduğu vurgulandı. 
   Ş ra'da iki deniz subayı irticai faaliyetler nedeniyle ordudan ihraç edilirken, kararlara Başbakan Recep Tayyip Erdoğan ve Milli Savunma Bakanı Vecdi Gönül'ün muhalefet şerhi koyduğu toplantının sert konuşmalara sahne olduğu öğrenildi. 
   Edinilen bilgilere göre, toplantının "iç tehdit değerlendirmesi" bölümünde, irticai faaliyetler ve dini radikal hareketler gündeme geldi. Bu sırada kuvvet komutanları ve Jandarma Genel Komutanı Orgeneral Şener Eruygur söz aldı. Komutanlar, "Bugün bazı icraat ve uygulamaların 28 Şubat'ın da ötesinde" saptamasında bulundu. 
   
   Erdoğan'a eleştiri 
   İstanbul'daki saldırıların ardından Başbakan Recep Tayyip Erdoğan'ın değerlendirmeleriyle, "olayları görmezden geldiği" belirtilen toplantıda, kadrolaşmanın tehlikeli boyutlara ulaştığının altı çizildi. İçişleri Bakanlığı ve Emniyet Genel Müdürlüğü'nün kadrolarına dikkat çekildi. 
   Dini istismar eden kesimlerin siyasi faaliyetlerinin, demokratik hakların kazanılması ve "AB ile uyum düzenlemeleri" adı altında gerçekleştirildiği ifade edilirken, Cumhuriyet gazetesinin dün yayımlanan haberinde komutanların şu uyarılarda bulunduğu kaydedildi 
   "İslami terör tanımı kanıma dokunuyor" sözünüz, terör eylemlerini görmek ve anlamak istemediğinizi ortaya koyuyor. 
   İçten, özellikle uluslararası alandan gelen tepkiler üzerine, "dini motif" tanımını kullanmak zorunda kaldınız. 
   Kadrolaşma hızla sürüyor. Anti demokratik ülkelerde dahi rastlanamayacak derecede medya suskunluğu, kadrolaşma hareketlerinin gözden kaçmasına neden oluyor. 
   İrticai faaliyetler il ve ilçelerde parti yöneticilerince olabildiğince teşvik ediliyor. Bu gerçek REFAHYOL'dan da belirgindir. Ramazan ayı bu noktada kullanıldı, siyasallaştırıldı. 
   Atatürkçülük, demokrasi karşıtı bir anlayış olarak yansıtılmak isteniyor. 
   Bölücülüğe ve irticai faaliyetlere hizmet eden bütün düzenlemelere karşı AB'den 2004'te tarih alınamaması hükümetin sorumluluğudur. 
   
   'Ne uyarısı ya'    Başbakan Erdoğan ise YAŞ toplantısında hükümetin uyarıldığı yönündeki haberleri, "Belden aşağıya vurmayı çok iyi biliyorlar. Bir cümlesi bile orada geçmedi. Ne uyarısı ya Ben askerimle ülkenin iç ve dış meselesini konuşmuşum" şeklinde değerlendirdi. Erdoğan, "Benim vatandaşım bunları okuduğunda orduyla hükümet arasında sıkıntı var zannedecek. Böyle bir şey yok" diye konuştu. 
   
   
   
   
   
</TEXT>
</DOC>
