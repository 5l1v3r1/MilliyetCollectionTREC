<DOC>
<DOCNO> 220301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo22.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Beraberlik maçın hakkıydı... 
</HEADLINE>
<TEXT>

     Konyaspor Teknik Direktörü Tevfik Lav, Bursaspor karşısında alınan beraberlik sonucunun ''maçın hakkı'' olduğunu söyledi. 
     Tevfik Lav, maç sonrasında yaptığı açıklamada, Konyaspor'un iyi mücadele ettiğini, ancak maçın bol pozisyonlu geçmemesi nedeniyle amaçladıkları galibiyete ulaşamadıklarını, çok önemli bir 2 puan yitirdiklerini söyledi. 
     Kendilerinin hedefinin, Bursaspor'un hedefinden daha önemsiz olmadığını belirten Lav, ''Evimizde maç kaybetmeden, 24 puan alarak ligi ilk 10 takım içinde bitirmeyi hedefliyoruz. Bundan sonra içeride oynayacağımızın maçları mutlaka almalıyız'' dedi. 
     Fenerbahçe maçı öncesinde takımın 2 golcü oyuncusu Zafer Biryol ve Altan'ın sarı kart görmesinin olumsuz bir durum olduğunu belirten Lav, şunları kaydetti 
     '' Sarı kart gösterilmeli miydi ya da doğru bir karar mı tartışması yapmanın bu aşamada bize kazandıracağı birşey yok. Bülent Uzun, Türkiye'nin en iyi hakemlerinden biridir. Beraberlik maçın hakkıydı. Galibiyet için daha iyi oynamalıydık. Bizim iyi oyuncularımız var. Zafer ve Altan'ın boşluğunu diğer oyuncularla doldurup Fenerbahçe karşısında elimizden geleni yapacağız. Bazı şeylere mazeret üretmek benim futbol anlayışımda yok.'' Bursaspor Teknik Direktörü Nejat Biyediç ise, zor günler yaşayan Bursaspor'daki sorunları 3-4 günde ortadan kaldırmanın mümkün olmadığını söyledi. 
     Karşılarında iyi oynayan bir Konyaspor olduğunu, ancak futbolcuların kendilerine verilen görevleri başarıyla yerine getirdiğini belirten Biyediç, ''İlk yarıda kontraataklarla gol girişimlerimiz başarısız oldu. İkinci yarıda golü bulduk ancak hemen ardından Konyaspor'un golü geldi. Oyuncularımızın ortaya koyduğu futbol ve aldığımız beraberlik bize az da olsa moral verdi. İnşallah, Bursaspor ligden düşmeyecek'' diye konuştu. 
     Orta alanda bazı oyuncuların, maç sonuna doğru kendilerinden istenileni veremediğini, bu tür sorunları, zaman içinde çözeceklerini anlatan Biyediç, Konyasporlu taraftarların kendisine gösterdiği tepkiyi anlayamadığını, bir süre çalıştığı Konyaspor'dan çok farklı nedenlerle ayrılmak zorunda kaldığını, ancak bunları açıklamanın doğru olmayacağını sözlerine ekledi. 
     
</TEXT>
</DOC>
