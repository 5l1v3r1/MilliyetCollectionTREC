<DOC>
<DOCNO> 214779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo13.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atay Aktuğ'dan Gökdeniz ve Fatih garantisi 
</HEADLINE>
<TEXT>

     Trabzonspor Kulübü Başkanı Atay Aktuğ, bordo-mavili takımın yıldız oyuncuları Gökdeniz ve Fatih'in sözleşmelerinin uzatılması konusunda bir sorunlarının bulunmadığını söyledi. 
     Aktuğ, geçen haftadan bu yana Gökdeniz ve Fatih ile birlikte transfer görüşmelerine başladıklarını ve bu futbolcuların kalmaktan yana tavır sergilediklerini belirtti. 
     Gökdeniz ve Fatih'in maddi olarak haklarını alacaklarını ve bir uzlaşma sağlayacaklarını kaydeden Aktuğ, ''Bir noktada anlaşılacak. İstediklerini vereceğiz. Bu futbolcuların transfer konusu kısa sürecek'' dedi. 
     Trabzonspor'un hedefleri olan bir takım olduğunu ve bu hedefleri yolunda Gökdeniz ve Fatih'i bırakmayacaklarını belirten Aktuğ, ''Beşiktaş bir İlhan Mansız'ın Japonya'ya transferine onay verebilir. Geniş bir kadrosu var ve şampiyonluk yolunda önde. Ancak bizim alternatifimiz yok. Türkiye içinden çok büyük paralar da verilirse bu oyuncuları bırakmak niyetinde değiliz'' diye konuştu. 
     Gökdeniz ve Fatih'e sadece Avrupa kapısının açık olduğunu dile getiren Aktuğ, ''Çok iyi bir teklif Avrupa'dan gelirse bunu değerlendiririz, ancak şimdilik böyle bir gelişme yok. Bu iki oyuncu Trabzonspor'da kalacaktır. Artık bu konuya hiç konuşmamamız lazım'' diyerek sözlerini tamamladı. 
     
</TEXT>
</DOC>
