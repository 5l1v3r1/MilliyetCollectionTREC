<DOC>
<DOCNO> 238361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko06.html </URL>
<DATE> 2004/05/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rover'ın yeni modeli Türkiye'de... 
</HEADLINE>
<TEXT>

     MG ve Rover otomobillerin Türkiye distribütörü F B Otomotiv, Rover'ın yeni modeli Streetwise'ı Avrupa ile aynı anda Türk otomobil severlerinin beğenisine sundu. 
     Streetwise'ın Türkiye pazarına sunulması nedeniyle düzenlenen toplantıda konuşan F B Otomotiv'in sahibi Mehmet Sabancı, Sabancı Holding hissedarı olarak F B'yi bir hobi olarak kurduğunu ve bunu ticarete dönüştürdüklerini söyledi. 
     Sabancı, araçtan çok altyapıya önem verdiklerini, müşteri portföyüne rahatsızlık veren satış sonrası hizmetler için çalışmalar yaptıklarını belirterek, 7 ilde bayilikleri bulunduğunu bildirdi. 
     Yıl sonuna kadar 14 bayi altyapısıyla müşterilerine distribütörlük hizmeti vereceklerini kaydeden Sabancı, Türk pazarına yeni sunulan Streetwise'ı, müşterilerin beğeneceğine inandığını ifade etti. 
     Sabancı, ''Bundan sonra da yeni ürünlerimiz gelecek. Rover'ı pazarda istediğimiz noktalara getirmek istiyoruz. Otomotiv sektöründe kalıcı olmak için bir yerlere gelmek istiyoruz'' diye konuştu. 
     Streetwise, atak ve aktif şehir yaşamını tercih eden, dinamizmi seven ve ne istediğini bilen sürücülere hitap ediyor. 
     Kullanıcısına çok yönlü hizmet verebilen bir ulaşım aracı olarak düşünülen Streetwise, şehir için kullanımda karşılaşılabilecek tüm güçlüklerle başa çıkabilecek şekilde donatıldı. 
     Rover tasarım ekibinin yarattığı Streetwise'ın yere olan mesafesi artırılarak, yaya kaldırımlarına ve yükseltilere çarpma riski azaltıldı, sürüş hakimiyeti güçlendirildi. 
     Ankara, Bursa, Trabzon, Samsun ve İzmit'e verdiği yetkili satıcı-servis noktalarına ek olarak halen ülke genelinde satış ve servis ağını genişletmek amacıyla çalışmalarına devam eden Streetwise, 2004-2005 yılları içerisinde İstanbul, Antalya, Mersin, Adana, Denizli, Kayseri ve Gaziantep gibi illerde yeni satış-servis noktaları ile müşterilerine hizmet vermeyi planlıyor. 
     Streetwise'ın piyasaya sunulan 4 farklı modelinin anahtar teslimi fiyatları 18 bin 990-20 bin 990 euro arasında değişen fiyatlardan satılıyor. 
     
</TEXT>
</DOC>
