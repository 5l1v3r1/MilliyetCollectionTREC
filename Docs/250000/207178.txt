<DOC>
<DOCNO> 207178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/siyaset/siy02.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık bir olimpiyatımız var 
</HEADLINE>
<TEXT>

   Diplomatik girişimler sonucu en güçlü rakibimiz İngiltere'yi bile geçerek, "Tavukçuluk Olimpiyatları"nı İstanbul'a almayı başardık 
   PINAR AKTAŞ İstanbul 

   
   O kadar para harcadık, stat yaptırdık, heyetler ağırladık ama 2004 Olimpiyatları'nı Atina'ya, 2008 Olimpiyatları'nı da Pekin'e kaptırdık. Ama büyük mücadele sonucu, en güçlü rakibimiz İngiltere'yi bile geçerek Tavukçuluk Olimpiyatları'nı İstanbul'a almayı başardık. 
   
   4000 kişi katılacak 
   İstanbul Lütfi Kırdar Kongre ve Sergi Sarayı'nda 8 - 13 Haziran arasında gerçekleştirilecek olimpiyatlara, tavukçuluk sektöründeki 64 ülkeden 4000 kişi katılacak. Terör korkusu nedeniyle son dönemde iptallerin olduğu olimpiyatlar, kongre ve fuar olmak üzere iki bölümden oluşacak. Kongre bölümünde tavukçuluk sektörüyle ilgili 1000'in üzerinde bildiri tartışılacak. Fuarda da son teknolojiler sergilenecek. Dünya Tavukçuluk Bilimi Derneği, 1921'den beri dört yılda bir Dünya Kanatlı Hayvanlar Kongresi düzenliyor. Ancak bu kongre o kadar önemli ki, adı Tavukçuluk Olimpiyatları olarak anılıyor. Dernek komitesi, gelişmiş bir ülkede yapılmasını arzuladığı kongreyi ilk kez 1996'da Hindistan'a verdi. 
   Türkiye Bilimsel Tavukçuluk Derneği Başkanlığı'nı 1978'den beri yürüten Ankara Üniversitesi Öğretim Üyesi Prof. Dr. Rüveyde Akbay'ın Türkiye'nin ev sahipliği önerisi, İngiltere'nin aksi yöndeki kulislerine rağmen kabul edildi. 
   
   
   
</TEXT>
</DOC>
