<DOC>
<DOCNO> 232899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo40.html </URL>
<DATE> 2004/04/19/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Hakan Şükür Gönlümden Trabzonspor'un şampiyonluğu geçiyor... 
</HEADLINE>
<TEXT>

     Galatasaray'ın golcü futbolcusu Hakan Şükür, lig yarışında gönlünden Trabzonspor'un şampiyonluğunun geçtiğini söyledi. 
     Trabzonspor'un fikstür açısından bakıldığında büyük bir avantaj yakaladığını dile getiren Hakan Şükür, bir televizyon kanalında yaptığı söyleşide, şöyle konuştu 
     ''Gönlümden Trabzonspor'un şampiyonluğu geçiyor. Beşiktaş 11 puan fark yakalarken belli bir oyun düzeni vardı. Ama haftada iki maç yaptılar. İkinci yarı ile birlikte Fenerbahçe maçlarını kazanırken, onlar Samsunspor maçıyla paniğe girdi. Ardından kötü sonuçlar aldılar ve İlhan'ın gönderilmesiyle de santrfor eksikliği yaşadılar. Sonra farklı bir havaya büründüler, şampiyonluk şansları var ama zor. Özgüven kayıpları ve medyanın Şımardılar şeklindeki yazıları da olumsuz gidişi pekiştirdi. Ama çok büyütmemek lazım, Fenerbahçe'nin de iyi oynadığını söyleyemeyiz. Çok kritik haftalara giriyoruz, her şey olabilir.'' Galatasaray'ın sezona iyi başladığını, ancak Avrupa Kupası maçları ile birlikte ligi yürütebilecek kadro zenginliğine sahip olmadıklarını vurgulayan Hakan, Avrupa Kupası maçları sonrasında sakatlıkların çokluğunun da kendilerini etkilediğini ileri sürdü. 
     Hakan Şükür, Atatürk Olimpiyat Stadı'nda maçları oynamalarının fazla etkisinin bulunmadığını dile getirerek, ''Çünkü orada fazla maç kaybetmedik. Belki oyun şablonunu oturtamadık. Aramıza nifak tohumları sokanlar da oldu. Biz de gaza geldik. Hasan ile Necati arasında olanlar gibi şeyler çok yaşadık. Ben bunları çok kafasına takan, üzülen bir insanım. Kötü durumumuzu hazmedemediğim için konuştum, belki yanlış şeyler de söyledim'' diye konuştu. 
     Bülent, Hakan Ünsal ve Arif'in kadro dışı bırakıldığı dönemde kendisinin de ayrılmak istediğini belirten Hakan, ''Onların ayrılmasına ben çok üzüldüm. Ayrılmak istedim, ancak büyüklerimin etkisi ile takımda kaldım. Onların dönmesine de ayrıca sevindim'' dedi. 
     
</TEXT>
</DOC>
