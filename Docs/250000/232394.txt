<DOC>
<DOCNO> 232394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonyas11.html </URL>
<DATE> 2004/04/17/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Mazlum-Der'den Kofi Annan'a mektup... 
</HEADLINE>
<TEXT>

     İnsan Hakları ve Mazlumlar için Dayanışma Derneği Mazlum-Der üyeleri, Birleşmiş Milletler BM Genel Sekreteri Kofi Annan'a mektup gönderdi. 
     Ulucami Postanesi önünde basın açıklaması yapan Mazlum-Der Bursa Şube Başkanı Şakir Çalışkan, ABD'nin Irak'a yönelik politikasını eleştirdi. 
     Çalışkan, ''Terörizmle savaş ya da büyük Ortadoğu projesi gibi yalanlarla insanlar katledilirken, insanlık aleminin ortak sesi olması gereken BM'den ses çıkmıyor. İşgale hayır diyemeyen BM, hiç değilse şimdi harekete geçmeli'' dedi. 
     Çalışkan, BM'den, ABD Başkanı George Bush ve İngiltere Başbakanı Tony Blair'i ''Uluslararası Savaş Suçları Mahkemesi önünde hesap vermeye'' çağırmasını isteyerek, hazırlanan mektupları BM Genel Sekreterliği'ne iletilmek üzere postaladı. 
     
</TEXT>
</DOC>
