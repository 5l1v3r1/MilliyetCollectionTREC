<DOC>
<DOCNO> 223799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy24.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası Kurul'dan YÖK'e destek, hükümete tepki .. 
</HEADLINE>
<TEXT>

     Üniversitelerarası Kurul ÜAK Başkanlığı, ''siyasi iktidarın, son bir yılı aşkın süredir üniversiteleri kendi etki altına alabilmek amacıyla bir dizi kararlar aldığını ve bazı yasalar çıkardığını, bu nedenle üniversitelerin çalışamaz hale getirildiğini'' bildirdi. 
     YÖK Başkanı Prof. Dr. Erdoğan Teziç'in başkanlığında gerçekleştirilen Rektörler Komitesi toplantısının ardından, rektörler ve üniversitelerin temsilcilerinden oluşan ÜAK, Kurul Başkanı Prof. Dr. Ayhan Alkış'ın başkanlığında biraraya geldi. 
     Yaklaşık 2.5 saat süren toplantının ardından, ''Üniversitelerarası Kurul'dan Kamuoyuna Açıklama'' başlığıyla hazırlanan bildiriyi Kurul Başkanı Alkış okudu. 
     Bildiride, ''Siyasi iktidarın son bir yılı aşkın süredir cumhuriyetin temel kurumlarından olan üniversiteleri kendi etki alanı altına alabilmek amacıyla almış olduğu bir dizi kararlar ve çıkarabildiği bazı yasalarla bu kurulları çalışamaz hale getirdiği'' kaydedildi. 
     
     ''ÜNİVERSİTELERİ ENGELLEYEN UYGULAMALAR'' 
     Bildiride, bugüne kadar ''üniversiteleri çalışmaz hale getiren uygulamalar ve çıkarılan yasalar'' şöyle sıralandı 
     ''- Akademik ve idari kadroların kullanılması, aşırı derecede kısıtlanmıştır. 
     - Üniversitelerin 2004 yılında kullanacakları cari ve yatırım ödenekleri, yapılan kesintilerle 2003 yılının da altına düşürülmüştür. 
     - Üniversitelere yıllar önce verilen bina ve arazilerin tahsisleri iptal edilmiştir. 
     - Cumhuriyet tarihinde ilk kez, üniversitelerin kendi olanaklarıyla oluşturdukları araştırma ödeneklerine Maliye Bakanlığı tarafından el konulmuştur. 
     - Son çıkarılan bir yasayla, devlet üniversitelerine destek olmak ve devlet tarafından karşılanamayan giderlere kaynak sağlamak amacıyla faaliyet gösteren üniversite vakıf ve derneklerinin yapıları değiştirilerek, üniversitelerle ilişkileri koparılmıştır. 
     - YÖK'ün, bursların merkezileştirilmesinin anayasaya aykırılığı nedeniyle karşı görüş bildirmesine rağmen, 6 Mart 2004 tarihinde yürürlüğe giren bir yasayla üniversitelerin kendi oluşturdukları kaynaklardan öğrencilerine burs verme olanakları ellerinden alınarak Kredi ve Yurtlar Kurumu'na verilmiş, bu arada belediyelerin burs vermesi yasal hale getirilmiştir.'' 
     
     ''BU UYGULAMALAR AB İLKELERİNE UYMUYOR'' 
     Bu kararların Avrupa Birliği'nin AB yükseköğretim alanındaki ilkelerine de uymadığı vurgulanan açıklamada, şöyle denildi 
     ''Yükseköğretim kurumlarımız, tüm bu engellemelere karşın bir taraftan görevlerini en iyi şekilde yapmaya çabalarken diğer taraftan da hükümetin gündeme getirdiği Yükseköğretim Kanunu'yla ilgili çalışmalara aktif olarak katılmıştır. Bu çalışmaların başlangıcında YÖK ve MEB kurdukları ortak heyetin görüşmeleri sürdürmeleri, tamamlanıncaya kadar birbirlerine bilgi vermeden yeni bir girişimde bulunmayacakları ve Başbakan'ın bilgisi dahilinde kurulan bu ortak komisyonun nihai bir komisyon olduğu karar altına alınmışken, MEB kanadının ayrıca Danışma Kurulu oluşturarak kanun taslağı hakkında müzakereleri sürdürmesi üzerine, YÖK, taslakla ilgili görüşmeleri sürdürmekten haklı olarak çekilmiştir.'' 
     
     ''ÖĞRENCİLERE DESTEK OLMAYA DEVAM EDECEĞİZ'' 
     Alkış, bildiriyi okuduktan sonra gazetecilerin sorularını yanıtladı. 
     ''Kredi ve Yurtlar Kurumu yetkililerinin bursların merkezileştirilmesinin aslında üniversitelerin üzerinden bir yükü aldığı ve yine üniversitelerin belirlediği isimlere burs verileceği'' yönünde açıklamaları bulunduğunun belirtilmesi üzerine, Alkış, bunun kanunda bu kadar net şekilde yer almadığını söyledi. 
     Kredi ve Yurtlar Kurumu'nun daha önceden de zaten burs verme yetkisi olduğunu anımsatan Alkış, ''Biz işin felsefesinin unutturulmuş olmasını yadırgıyoruz'' dedi. 
     Alkış, üniversitelerin, öğrencilerinin yaşam koşullarını iyileştirme gibi bir görevi de olmasına karşın bunu yapamaz hale getirildiklerini belirterek, ''asıl görevi yerel yönetim olan belediyelere böyle bir görev verilmesi ve bunun da teşhir edilmesine karşı çıktıklarını'' ifade etti. 
     ''Üniversitelere bir yasak konulduğunu ve bunun dünyada başka hiçbir ülkede olmadığını'' vurgulayan Alkış, ''Biz öğrencilerimize gene bir yolla destek vermeye devam edeceğiz'' dedi. 
     Öte yandan, toplantıda, doçentlik sınavlarına başvuru tarihleri 1-30 Mayıs 2004 olarak belirlendi. 
     
</TEXT>
</DOC>
