<DOC>
<DOCNO> 203186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun32.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Kardinali'nden dini semboller yasağı uyarısı... 
</HEADLINE>
<TEXT>

     Fransa Kardinali Jean-Marie Lustiger, Cumhurbaşkanı Jacques Chirac'ın çıkarılmasını istediği, devlet okullarında dini sembolleri yasaklayan kanunun, zaten hassas olan durumu daha da ağırlaştırmaması gerektiğini söyledi. 
     Kardinal, RLT radyosuna yaptığı açıklamada, ''Bir süredir, hastanın, yani Fransa'nın, bir miktar hezeyan gösterdiği bir yüksek ateş'' durumu olduğunu belirterek, ülkenin bir ''psikolojik dram'' yaşadığını söyledi. 
     Kardinal Lustiger, ''Dini hoşgörüsüzlüğün hortladığını gördük'' dedi. 
     Çıkarılması planlanan yasanın ''mümkün olduğu kadar kısa'' ve ''mümkün olduğu kadar çatışmacı olmayan'' bir yapıda olması gerektiğini belirten Lustiger, ''Yasa umarım temel ilkeleri, oyunun kurallarını değiştirmez. Tehlike burada'' dedi. 
     ''Müslüman militanların İslamı Fransa'ya sızmak için kullandıkları korkusunun siyasi bir mesele olduğunu'' belirten Lustiger, ''Bu sorun, yeni vatandaşları nasıl mantıklı ve barışçı biçimde kabul edeceğimiz şeklindeki temel sorunu gölgede bıraktı'' diye konuştu. 
     Fransa'nın çıkarmayı planladığı yasa, ABD ve Endonezya tarafından eleştirilirken, Nobel Barış Ödülü sahibi İranlı Şirin Ebadi de dün Paris'te yaptığı açıklamada, böyle bir yasanın ''sadece köktendincilere yarayacağını'' söylemişti. 
     
</TEXT>
</DOC>
