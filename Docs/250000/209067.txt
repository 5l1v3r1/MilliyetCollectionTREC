<DOC>
<DOCNO> 209067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko09.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın zımpara tozu Türkiye'den 
</HEADLINE>
<TEXT>

     Aksaray'da kurulu bir firma, dünyanın zımpara tozu ihtiyacını karşılayan Yunanistan'a yılda yaklaşık 2 bin ton zımpara tozu ihraç ediyor. 
     Çift Kartal Değirmen Sanayi Ltd. Şti. Genel Müdürü Mustafa Semih Saatçioğlu, AA muhabirine yaptığı açıklamada, Türkiye'nin zımpara tozunun hammadesi olan ''korun'' madeni açısından çok zengin yataklara sahip olduğunu kaydetti. 
     Bu maddenin dünya üzerinde Türkiye'nin ile sadece Yunanistan'da çıktığını belirten Saatçioğlu, Yunanistan'ın ''korun''u yıllardır çok iyi işlediğini ve bu nedenle dünya zımpara tozu piyasasına bu ülkenin sahip olduğunu ifade etti. 
     Saatçioğlu, Türkiye'nin ise bu madeni yeteri kadar çıkaramaması nedeniyle potansiyelini değerlendiremediğini vurgulayarak, şunları söyledi 
     ''Yıllardır dünyaya hakim olan Yunanistan, elindeki rezervlerin sonuna geldi. Bu nedenle mecburen Türkiye'ye yönelmeye başladı. Türkiye'de zımpara tozunu İzmir'deki bir firma ile biz üretiyoruz. Yılda 2 bin 500 tonluk üretimimizin yaklaşık 2 bin tonunu dünyanın zımpara tozu ihtiyacını karşılayan Yunanistan'a ihraç ediyoruz. Geriye kalan kısmını ise iç piyasaya veriyoruz.'' ''Korun'' madeninin Türkiye'de en fazla, İzmir ve Muğla'da bulunduğunu ifade eden Saatçioğlu, gereken önem verilmediği için bu bölgelerdeki rezervin yeterince değerlendirilemediğini bildirdi. 
     Yataklardan yeterli boyutlarda korun madeni çıkarılması durumunda ihracatın daha da artacağını vurgulayan Saatçioğlu, ''Zımpara tozuna ihtiyacı olan Yunanistan da bize bağlı. Ne kadar üretirsek o kadar satın alacaklar'' dedi. 
     Bu nedenle korun madeninin çıkarılmasına gereken önem verilmesi gerektiğini belirten Saatçioğlu, ''hammade sıkıntısı çektiğimiz için, firma olarak 2 bin 500 ton üretimle sınırlı kalıyoruz. Bu sorunun giderilmesi halinde yıllık 1 milyon dolarlık ihracatımızı artırabiliriz. Yunanistan'a yönelik zımpara tozu ihracatımızı yılda 5 bin tona çıkarmayı hedefliyoruz. Yetkililerden bu madenin daha fazla çıkarılması için destek bekliyoruz'' diye konuştu. 
     
</TEXT>
</DOC>
