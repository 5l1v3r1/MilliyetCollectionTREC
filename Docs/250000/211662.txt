<DOC>
<DOCNO> 211662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun05.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yaşındaki çocuk 2 arkadaşını öldürdü 
</HEADLINE>
<TEXT>

     Belçika'da 5 yaşındaki bir çocuk, iki arkadaşının ölümüyle sonuçlanan bir yangını isteyerek çıkardığını itiraf etti. 
     Liege kenti yakınlarındaki Bressoux bölgesinde dün sabah çıkan yangında Sydney Vandenbroeck 6 ve Josy Rodemaecker 7 isimli iki kız çocuğu yaşamını yitirdi. 
     Yanan evde yaşayan Belçikalı kadının, kendisine ait 4 çocuk ile bazı arkadaşlarının çocuklarını barındırdığı, yangın sırasında evde 6 çocuk bulunduğu belirlendi. 
     Savcılık, evde misafir olarak bulunan 5 yaşındaki bir erkek çocuğun, uykudaki Sydney'in yatağını çakmakla tutuşturarak yangın çıkardığını itiraf ettiğini açıkladı. Psikologlar eşliğinde sorguya çekilen çocuk, ''Sydney'i sevmediğini ve onu öldürmek istediğini'' anlattı. 
     Görgü tanıkları, evdeki çocukların son günlerde ateşle oynadıklarını, kağıtlar yakarak camdan dışarı attıklarını, evin perdelerini ateşe verdiklerini, ev sahibi kadının komşular tarafından uyarıldığını ve 5 yaşındaki çocuğun çakmağına ev sahibi tarafından el konulduğunu, ancak çocuğun bu çakmağı tekrar ele geçirdiğinin anlaşıldığını anlattılar. 
     Savcılık, yasal olarak cinayetten söz edilemeyeceğini, 7 yaşından küçük çocukların hukuk açısından bilinçsiz kabul edildiğini, 12 yaşından küçüklerin kapalı merkezlere koyulamadığını belirtti. 
     Yangını çıkaran çocuk, verdiği ifadede, daha önce ''babasını öldürdüğünü'' anlattı. Yapılan araştırmada, çocuğun babasının, bir süre önce, yüksek dozda uyuşturucu kullandığı için öldüğü belirlendi. 
     Olayla ilgili soruşturma devam ediyor. 
     
</TEXT>
</DOC>
