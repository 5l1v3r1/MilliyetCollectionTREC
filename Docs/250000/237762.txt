<DOC>
<DOCNO> 237762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun45.html </URL>
<DATE> 2004/05/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
ABD askerleri Necef Valiliği'ni ele geçirdi 
</HEADLINE>
<TEXT>

     Amerikan askerlerinin tank ve zırhlı araçlar desteğinde Necef'teki valilik binasının kontrolünü Şii direnişçilerden aldığı belirtildi. 
     Amerikan AP ajansı, askerlerin dört koldan ilerlediği binayı çatışma olmadan ele geçirdiğini aktardı. Haberde, olayın ardından silah sesleri duyulduğu ve kent üstünde Amerikan helikopterlerinin alçaktan uçtuğu kaydedildi. 
     Bu arada, ABD'nin Irak'taki sivil yöneticisi Paul Bremer, Necef kentine vali atadığını açıkladı. 
     Bremer, Bağdat'ta düzenlediği basın toplantısında, Adnan el Şerifi'yi Necef Valisi olarak atadığını belirterek, ''Necef Valiliği, güçlü bir Irak yönetimi olmalı'' dedi. 
     Bremer ayrıca, Iraklı radikal Şii lider Mukteda Sadr milislerinin silahsızlandırılmaları talebini yineleyerek, Sadr'ın, hakkındaki suçlamayla ilgili Irak mahkemeleri önünde hesap vermesi gerektiğini kaydetti. 
     ABD, Sadr'ı, 2003'de rakiplerinden birinin öldürülmesi olayına karıştığı gerekçesiyle arıyor. 
     
</TEXT>
</DOC>
