<DOC>
<DOCNO> 240451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun11.html </URL>
<DATE> 2004/05/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Powell resmen özür diledi... Irak'ta ne olacak 
</HEADLINE>
<TEXT>

     ABD Dışişleri Bakanı Colin Powell, Amerikalı askerlerin işkence ettiği Iraklı tutuklulardan özür diledi. 
     Dünya Ekonomik Forumu'na katılmak üzere Ürdün'de bulunan Powell, ülkesine dönmeden önce düzenlediği basın toplantısında, ''ABD Başkanı George Bush, ülkemiz adına özür dilemişti. Bu özrü destekliyorum. Ebu Garib Cezaevi'nde olanlar bizi mahvetti. Böyle korkunç biçimde işkenceye maruz kalanlardan özür diliyorum'' dedi. 
     Egemenliğin Iraklılara devri konusuna da değinen Powell, ''Herkes iktidarı Iraklılara devretmemiz gerektiğini söylüyor, dolayısıyla artık bu bir işgale benzetilmiyor. Tam olarak yapmaya ve Haziran sonu itibariyle başarmaya çalıştığımız bu'' diye konuştu. 
     ABD Dışişleri Bakanı Powell, Amerikan NBC televizyonuna yaptığı açıklamada da, ''ABD'nin Irak'taki demokratik seçimlerden çıkacak her hükümeti kabul etmesi gerektiğini'' söyledi. 
     Powell, Irak'ta, İran'daki gibi dini bir rejimin kurulmasına ABD'nin nasıl tepki vereceği sorusuna, ''Irak halkının seçeceği şeyi kabul etmeliyiz'' dedi. 
     
</TEXT>
</DOC>
