<DOC>
<DOCNO> 242932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko09.html </URL>
<DATE> 2004/05/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ziraat Bankası, ihtiyaç kredisi vermeye devam ediyor... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, Ziraat Bankası'nın ihtiyaç kredisi vermeye devam ettiğini açıklayarak, ''Banka'nın ihtiyaç kredisi, kredi kartları ve kredili mevduat kredileri açık'' dedi. 
     Kamu bankalarının verdiği tüketici kredilerinin dondurulmasına yönelik soruları yanıtlayan Zeki Sayın, yönetim kurulunun aldığı kararla, 2 yıldan uzun vadeli taşıt ve konut kredilerinde limitin toplam mevduatın yüzde 2'lik bölümü ile sınırlandığını kaydetti. 
     Bu nedenle toplam 500 trilyon lirayı bulan taşıt ve konut kredilerinin dondurulduğunu anlatan Sayın, ''Daha evvelce alınan bir yönetim kurulu kararı bu. İlerde durum ne olacak bilemiyoruz'' diye konuştu. 
     Sayın, buna karşılık, ihtiyaç kredisi, kredi kartları ve kredili mevduat kredilerinin açık olduğunu bildirdi. 
     
     ZİRAAT'İN 5.5 KATRİLYON LİRALIK KREDİ HEDEFİ 

     Taşıt ve konut kredilerinin dondurulması ile birlikte Ziraat Bankası'nın 5.5 katrilyon lira olan kredi kullandırma hedefinin nasıl tutturulacağı konusunda da Sayın, bu yıl için 1.2 katrilyon lira olan tarım kesimine kullandırılacak kredilerde 570 trilyon liranın şimdiye kadar kullandırıldığını açıkladı. 
     Taşıt, konut, ihtiyaç, tarım ve kredili mevduat kredileri ile kredi kartları aracılığı ile şimdiye kadar 3.7 katrilyon liralık kredi kullandırıldığını anlatan Sayın, yıl sonuna kadar verilecek tarım, ihtiyaç ve kredili mevduat hesabı gibi kredilerle 5.5 katrilyon liralık hedefe ulaşılacağını bildirdi. 
     Sayın, kimsenin ihtiyaç kredisi için Ziraat Bankası'ndan eli boş dönmeyeceğini de ifade ederken, ''Koskoca Ziraat Bankası'nda ihtiyaç kredisi verilmez mi Ziraat Bankası kapısından kim geriye döndü '' diye sordu. 
     Sayın, ihtiyaç kredisi faiz oranlarında şu anda herhangi bir artış öngörmediklerini de sözlerine ekledi. 
     
</TEXT>
</DOC>
