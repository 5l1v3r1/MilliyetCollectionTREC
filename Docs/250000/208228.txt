<DOC>
<DOCNO> 208228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/magazin/amag.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Abidin, otelin birincisi oldu 
</HEADLINE>
<TEXT>

   Popstar finalistleri, kaldıkları otelin çalışanlarının gecesinde 'yarıştı.' Mini yarışmayı Abidin kazandı 
      Deniz Altuntaş 
   
   Popstar yarışmasında son dört finalist Barış Kömürcüoğlu, Bayhan Gürhan, Abidin Özşahin ve Firdevs Güneş konakladıkları Green Park Otelleri'nin personel gecesine katıldı. 
   Popstar adayları, söyledikleri birer şarkıyla geceye katılanları eğlendirirken, gecede Popstar'dan ilk elenen Müge Ökten ile şarkıcı Gökhan Tepe de sahneye çıktı. 
   Green Park Otel zincirinin İçerenköy'deki otelinde konaklayan Popstar finalistlerine, Merter Green Park Otel'deki geceye katılan otel çalışanları ve yakınları büyük ilgi gösterdi. 
   Geceye katılanlar, finalistlerle fotoğraf çektirmek için birbiriyle yarışırken, bir de oylama yapıp kendi Popstar'larını seçti. Otel çalışanları ve yakınları, Popstar'ın birinciliğine Abidin Özşahin'i layık gördü. Abidin Özşahin, beş yıl boyunca Green Park Otel'in spor kompleksinde ücretsiz spor yapma hakkını kazandı. 
   
   
</TEXT>
</DOC>
