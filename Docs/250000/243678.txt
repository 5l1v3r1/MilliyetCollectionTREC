<DOC>
<DOCNO> 243678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/dunya/axdun01.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın başbakanı Şii İyad Allavi 
</HEADLINE>
<TEXT>


DIŞ HABERLER SERVİSİ 


Irak Geçici Yönetim Konseyi GYK , konsey üyesi İyad Allavi'yi 30 Haziran'da yönetimi devralacak hükümetin başbakanı seçti. GYK üyesi Dr. Mahmud Osman, 30 Haziran'da yönetimi devralacak hükümetin başkanı olarak Şii Allavi'nin adaylığını konseyin oybirliğiyle onayladığını bildirdi. 
Osman, Reuters'e, BM'nin Irak Temsilcisi Lahdar Brahimi ve ABD'nin Irak'taki sivil yöneticisi Paul Bremer'in, GYK'nın Allavi'yi başbakanlığa getirme kararını onayladıklarını söylerken, BM ise, Brahimi'nin Allavi'nin seçilmesine saygı gösterdiğini duyurdu. ABD yönetiminin Irak'taki bir üst düzey yetkilisi de Allavi'nin Irak'ta kurulacak geçici hükümetin başbakanı olacağını doğruladı. Önümüzdeki birkaç gün içinde 30 Haziran'da koalisyondan Irak yönetimini devralacak olan geçici hükümetin açıklanması bekleniyor. Yeni yönetim, bir devlet başkanı, 2 devlet başkan yardımcısı, bir başbakan ve 26 bakandan oluşacak. Devlet başkanının Sünni, başkan yardımcılarının da Şii ve Kürt olması bekleniyor. 


</TEXT>
</DOC>
