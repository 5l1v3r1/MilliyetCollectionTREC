<DOC>
<DOCNO> 200962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur36.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan ve Recep Önal hakkındaki önergeler görüşülüyor 
</HEADLINE>
<TEXT>

     TBMM Genel Kurulu'nda, eski Başbakan Yardımcısı Hüsamettin Özkan ve Eski Devlet Bakanı Recep Önal hakkında AK Parti milletvekillerinin verdiği soruşturma önergesinin görüşmelerine başlandı. 
     Önerge sahipleri adına söz alan AK Parti Kütahya Milletvekili Hüsnü Ordu, Özkan ve Önal hakkında Türkiye Halk Bankası'nın zarara uğratılması ile ilgili soruşturma taleplerini geciktirdiği ve gerekli önlemleri almayarak bankayı zarara uğrattıklarını iddia etti. 
     Halk Bankası'ndan verilen kredilerle milyarlarca dolarlık kaynağın heba edilmesinin acı bir gerçek olduğunu ifade eden Ordu, yapılan uygulamalar sonucunda Türkiye'de bugün çocukların dünyaya borçlu olarak geldiklerini söyledi. 
     Halk Bankası kredilerinin yüzde 88.1'inin 10 grup tarafından kullanıldığının belirlendiğini ifade eden Ordu, Özkan ve Önal'ın Yüksek Denetleme Kurulu ve yeminli murakıpların soruşturma taleplerini geciktirdiklerini de ileri sürdü. 
     Ordu'nun verdiği bilgiye göre, Halk Bankası'nın takipteki alacaklarının bazı yıllara göre rakamları da şöyle 
     1997 12 trilyon, 1998 trilyon, 1999 150 trilyon, 2000 375 trilyon ve 2001 1.1 katrilyon lira. 
     Ordu, haklarında soruşturma talep edilen bazı görevlililerle ilgili suçların zaman aşımına uğradığını, bazılarının ise 1999'da çıkarılan şartla salıverme yasası kapsamına girdiğini kaydetti. 
     AK Parti Bilecik Milletvekili Fahrettin Poyraz da kişisel görüşlerini açıklarken, Özkan'ın görevi geldiği tarihte Halk Bankası'nın takipteki alacaklarının 12 trilyon lira olduğunu, Özkan'ın görevden ayrıldığı 2001 tarihinde ise bunun 1.1 katrilyon liraya yükseldiğine dikkati çekerek, bu rakamın faiz ve kur farkı katıldığında 2003 yılı sonu itibarıyla 5.5 katrilyon liraya ulaştığını öne sürdü. 
     Poyraz, Özkan ve Önal'ın Yolsuzlukları Araştırma Komisyonu'nda verdikleri ifadeleri de aktararak,Başbakanlık Yüksek Denetleme Kurulu, Cumhurbaşkanlığı Devlet Denetleme Kurulu ve Bankalar Yeminli Murakıpları ve Cumhuriyet savcılarının soruşturma taleplerinin yerine getirilmediğini veya geciktirildiğini iddia etti. 
     
</TEXT>
</DOC>
