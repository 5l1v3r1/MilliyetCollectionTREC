<DOC>
<DOCNO> 200857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko06.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol ve köprülerde "kredi kartıyla geçiş" dönemi... 
</HEADLINE>
<TEXT>

     Otoyollar ve Boğaz köprülerinden de kredi kartı ile geçiş yapılabilecek. 
     Maliye Bakanlığı Muhasebat Genel Müdürü Galip Taşdemir'den alınan bilgiye göre, daha önce hastaneler ve havaalanlarındaki harç ödemelerinde devreye sokulan kamu alacaklarının kredi kartıyla ödenmesi uygulaması, giderek yaygınlaşıyor. 
     Bu çerçevede köprü ve otoyol geçiş ücretlerinin de kartla ödenmesi kararlaştırıldı. Buna ilişkin hukuksal altyapı Maliye Bakanlığı'nca gerçekleştirilirken, teknik altyapının da Karayolları Genel Müdürlüğü'nce oluşturulacağı belirtildi. 
     Muhasebat Genel Müdürü Taşdemir, yılbaşında başlaması planlanan yeni uygulamayla birlikte, Boğaz Köprüleri ve otoyollarda da isteyen vatandaşın geçiş ücretini kredi kartıyla ödeyebileceğini bildirdi. 
     
     HESAPTAN PARA ÇEKEN KARTLAR DA KULLANILABİLECEK 
     Taşdemir, otoyol ve köprülerde normal kredi kartlarının yanı sıra hesaptan para çeken kartlar ile kontür yüklenen kartların da kullanılabileceğini söyledi. 
     Muhasebat Genel Müdürü, kontür yüklenen kartlar ile taşıt sahipleri köprü ya da otoyolları kullandığında, geçiş ücretinin otomatik olarak kontürden düşeceğini ifade etti. 
     
</TEXT>
</DOC>
