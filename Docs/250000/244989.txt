<DOC>
<DOCNO> 244989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko14.html </URL>
<DATE> 2004/06/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ziraat Bankası, mevduatta sınırlı garantiye nasıl bakıyor 
</HEADLINE>
<TEXT>

     Hüseyin TUNÇAY 

Ziraat Bankası Genel Müdürü Can Akın Çağlar, Temmuz ayında mevduat garantisinin tekrar 50 milyar lira ile sınırlandırılacak olmasına ilişkin olarak, ''Temmuz sonrası için planımız, piyasa payında ne aşağı ne yukarı gitmek, yani mevcut durumun korunması şeklinde'' dedi. 
     5 Temmuz 2004 tarihinden itibaren mevduat garantisinin 50 milyar lira ile sınırlandırılmasına yönelik sorularını yanıtlayan Çağlar, kamu bankalarına bir mevduat kayması görünmediğini bildirdi. 
     Can Akın Çağlar, ''Gelmeye başlasaydı şu ana kadar gelirdi... Ortalama vade düşünüldüğünde mevduatlarda bir kıpırdanma hissedilmesi gerekirdi'' diye konuştu. 
     Ziraat Bankası'nın TL mevduat içindeki payının yüzde 33, döviz mevduatı içindeki payının ise yüzde 12.3 olduğunu hatırlatan Çağlar, garantiye sınırlama getirilmesi ile birlikte bu oranları korumak istediklerini belirtti. 
     
     ''ZİRAAT, PİYASA YAPICI GİBİ'' 
     Ziraat Bankası'nın ''piyasa yapıcı'' gibi olduğunu hatırlatan Çağlar, ''Ben bir takım stratejik kararlar alınırken sade kendi bilançoma bakmıyorum. Kendi bilançomu koyuyorum onun yanına da sektörün bilançosunu koyuyorum. Stratejinin sektör bilançolarında oluşturacağı artı ya da eksiyi de göz önüne alıyorum'' şeklinde konuştu. 
     '' Kamu bankasıyım bütün mevduatlar bana gelsin dediğiniz zaman sektörü sıkıntıya sokarız'' diyen Çağlar, Ziraat'ın kamu bankası olması ve sektörde piyasa yapıcılığı görevinin bu sorumluluğu beraberinde getirdiğini söyledi. 
     
     YÜKLÜ MEVDUAT GİRİŞİ OLURSA FAİZ İNECEK 
     Önümüzdeki günlerde mevduat faizlerinde bir indirim olup olmayacağı sorusunu da Çağlar, ''Şöyle ki mevduat gelişi olursa olur. Ama şu ana kadar ki verilere göre, mevduat faizlerimizin aşağıda olması dolayısıyla, çok önemsenmeyecek çıkışlar da olduğu için ayarlamaya gerek görmüyoruz'' cevabını verdi. 
     Çağlar, buna karşılık çok fazla mevduat kayışı olması durumunda faiz indiriminin gündeme gelebileceğini sözlerine ekledi. 
     BDDK kararıyla 3 Temmuz 2003'ten itibaren tamamı sigorta güvencesine alınan banka mevduat hesaplarındaki güvence 5 Temmuz 2004'ten itibaren önceden olduğu gibi 50 milyar lira ile sınırlı olacak. 
     
</TEXT>
</DOC>
