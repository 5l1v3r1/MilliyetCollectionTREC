<DOC>
<DOCNO> 241645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko07.html </URL>
<DATE> 2004/05/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Günde 7 milyon şişe Efes birası tüketiliyor... 
</HEADLINE>
<TEXT>

     Efes İçecek Grubu biraları, dünyanın dört bir köşesinde günde 7 milyon şişe tüketiliyor. 
     Efes'ten yapılan açıklamaya göre, 35 yıl önce Türkiye'de kurulan ilk fabrikada üretilerek tüketiciye sunulan Efes İçecek Grubu biraları, bugün dünyanın dört bir yanında müşteri buluyor. 
     Efes'in günde 7 milyon şişe tüketilme başarısını, 25 farklı bira markası ve tüketicilere sunduğu 100'ün üzerinde değişik ambalaj ve tada sahip zengin portföyü ile elde ettiği bildirildi. 
     2002 yılında yurt dışında 4 ülkede 4 bira fabrikası yöneten Efes İçecek Grubu, 2003 yılında operasyonunu 6 ülkede 9 fabrikaya çıkardı. 
     Grup, bugün 7 ülkede sahip olduğu 14 fabrikada gerçekleştirdiği üretimin yanı sıra 40'ın üzerinde ülkeye bira ihracatı yapıyor. 
     Efes İçecek Grubu CEO'su Muhtar Kent, yaptığı açıklamada, 2003 yılında yakaladıkları isabetli büyüme sayesinde yurt dışı bira üretim kapasitelerinin iki katına çıkarken, satışlarının geçen yıl yüzde 67 oranında artarak rekor bir büyüme gösterdiğini kaydetti. 
     Kent, Efes İçecek Grubu'nun, 2003 yılı satış hacminde Avrupa kökenli bira şirketleri arasında, en yüksek organik büyümeyi gerçekleştiren şirket olduğunu belirterek, bir Türk markasıyla elde edilen bu başarının uluslararası pazarlarda dikkat çektiğini vurguladı. 
     
</TEXT>
</DOC>
