<DOC>
<DOCNO> 236820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun02.html </URL>
<DATE> 2004/05/03/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Likud, Şaron'un planını reddetti, İsrail karıştı... 
</HEADLINE>
<TEXT>

     Filistinli Bakan Saib Erakat, İsrail Başbakanı Ariel Şaron'un Gazze'den çekilme planının Likud Partisi üyeleri tarafından oylanmasını kabul etmediklerini söyledi. 
     Erakat, ''Likud üyelerinin kendilerini kaderimizi belirleyecek kadar önemli görmeleri bizim için çok moral bozucu. İmzalanmış anlaşmaları geçersiz kılmak gibi bir hakları yok'' dedi. 
     Likud Partisi üyeleri arasında bugün yapılan kamuoyu yoklamasında, oy kullananlar arasında İsrail radyo ve televizyonları tarafından yapılan yoklamaya göre, planın reddedildiği bildirilmişti. 
     Şinui Partisi lideri ve İsrail Adalet Bakanı Tommy Lapid de oylamayla ilgili olarak, ''Bunun ulusal seçimler değil, Likud içinde bir oylama olduğunu unutuyorlar. Likud, İsrail halkı değil. Bu konunun kabine ve parlamentoda tartışmaya açılmasını istiyoruz. Likud ülkemizin kaderini belirlemeyecek'' diye konuştu. 
     İngiltere Dışişleri Bakanlığı Sözcüsü ise İsrail'deki oylamanın Likud Partisi'nin ''iç işi'' olduğunu belirterek ''Bizim tavrımız değişmedi. Başbakan Tony Blair, 19 Nisan'da bir açıklama yaptı ve İsrail'in Gazze'den ve Batı Şeria'nın bazı bölümlerinden çekilmesi önerisini memnuniyetle karşıladı'' dedi. 
     Barışın sağlanması ve işgal topraklarından çekilmek için en iyi yolun hala ''Yol Haritası'' olarak adlandırılan barış planı olduğunu, bu plana dönmenin bir fırsat olabileceğini belirten sözcü, Şaron'u kastederek ''Eğer yenilgiye uğramışsa, buradan nereye gideceğini tavsiye etmek bize düşmez. Barışa giden yol, 'yol haritası'dır'' diye konuştu. İsrail'deki seçmenlerin yüzde 4'ünü oluşturan Likud üyelerinin yüzde 50'den daha azının parti içi referandumda oy kullandığı, bu düşük katılımın Şaron'a referandum sonuçlarını dikkate almamak konusunda hareket alanı sağlayabileceği belirtiliyor. 
     
     Şaron istifa etmeyecek 

     İsrail Başbakanı Ariel Şaron, Likud partisi üyelerinin Gazze'den çekilme planını reddetmesine rağmen istifa etmeyeceğini bildirdi. 
     Şaron, İsrail radyo ve televizyonlarının ''parti üyelerinin çoğunluğunun planı reddettiğini'' gösteren yoklamalarından sonra yaptığı açıklamada, ''Bu sonuca rağmen İsrail'i yönetmeye devam edeceğini'' söyledi. 
     Kabine bakanları, Likud ve koalisyon üyeleriyle danışma görüşmelerinde bulunacağını belirten Şaron, oylama sonuçlarını dikkatlice inceleyeceğini kaydetti. 
     Oylama sonucuna saygı gösterdiğini ifade eden Şaron, ''İsrail halkı, 4 yıl oturmam için beni seçmedi. İsraillilerin hakkettiği barış ve güvenliği getirmenin bir yolunu bulmak için seçildim'' dedi. 
     
</TEXT>
</DOC>
