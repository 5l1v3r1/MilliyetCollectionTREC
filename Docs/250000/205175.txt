<DOC>
<DOCNO> 205175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo25.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da neler oluyor Okan'ı kimse sevmiyor mu .. 
</HEADLINE>
<TEXT>

     Bursaspor'un Kaptanı Okan Yılmaz, takımda kopukluk olduğu, futbolcuların bazılarının kendisini sevmediği yönündeki iddiaların doğru olmadığını belirterek, ''Takımdaki tüm futbolcular bana tapıyor'' dedi. 
     Okan, bugün Bursa'daki bir yerel gazetede kendisinin takımda sevilmediği yönünde çıkan habere ilişkin olarak takımın ikinci kaptanı Mustafa Er ile birlikte basın toplantısı düzenledi. 
     Yıldız futbolcu, ''Okan'ı kimse sevmiyor'' başlıklı haberle ilgili görüştüğü Mustafa Er'in kendisini arayarak böyle bir demeç vermediğini söylediğini ifade etti. Okan Yılmaz, ''Takım içinde arkadaşlık biraz zayıf kaldı. Ancak, devre arası kampında bu sorunu giderecek, arkadaşlığı üst seviyeye çıkaracak olan da Mustafa ile ikimiziz'' dedi. 
     Okan Yılmaz, 7-8 yıldan beri birlikte oynadığı Mustafa'yı iyi tanıdığını, bu nedenle gazeteye böyle bir demeç vermediğine inandığını belirterek, şunları söyledi 
     ''Mustafa, takımda çok sevdiğim ve herkesten ayrı tuttuğum bir arkadaşımdır. Gazetede yer alan demeci vermediğine inanıyorum. Söylediği şeyler yanlış anlaşılmış olabilir. Takımdaki tüm futbolcular bana tapıyor. Hatta transfer döneminde takımdan ayrılacağımı düşünen tesis çalışanları bile ağlayarak bana Bursa'dan ayrılma demişlerdir.'' Ligin ikinci yarısında Bursaspor için yeni bir sayfa açılacağını, takımdaki arkadaşlığın en üst düzeyde olacağını vurgulayan Okan, yeni gelecek oyuncularla puan sıralamasında tırmanacaklarını sözlerine ekledi. 
     
     MUSTAFA ER ''KIRGINIM'' 
     Mustafa Er ise takım içinde kopukluk olduğu yönündeki söylemlerinin arkasında olduğunu, ancak ''Okan'ı hiçkimse sevmiyor'' şeklinde bir demeç vermediğini söyledi. 
     Okan'a, ''Hagi'nin istifasını 3 futbolcu önledik'' yönündeki açıklamasında kendi isminden bahsetmemesi nedeniyle kırgın olduğunu vurgulayan Mustafa, şöyle konuştu 
     ''Okan'a ve yönetime kırgınım. Ama, Okan'ın kişiliği hakkında bir açıklamam olmadı. Takım içinde kopukluk olduğu, arkadaşlığın istenilen düzeyde olmadığı doğrudur. Kamuoyunda kadro dışı bırakılacağım, futbolcu takasında kullanılacağım yönünde söylentiler var. Ancak yönetimden bu konuyla ilgili olumlu veya olumsuz bir açıklama gelmedi. Bu nedenle yönetime de kırgınım.'' Bursaspor Menajeri Sinan Bür de iki futblcu arasında sorun olmadığını, Mustafa Er'in de Antalya Belek'te yapılacak kamp kadrosunda yer aldığını söyledi. 
     
</TEXT>
</DOC>
