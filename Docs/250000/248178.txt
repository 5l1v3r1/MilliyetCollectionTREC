<DOC>
<DOCNO> 248178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur06.html </URL>
<DATE> 2004/06/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bulgaristan'ın en büyük üniversitelerinde 4 bin Euro'ya tıp eğitimi... 
</HEADLINE>
<TEXT>

     Bulgaristan'da, YÖK tarafından tanınan üniversitelerin, ÖSS'de istediği yeri kazanamayan öğrenciler için ''Ucuz'' eğitim fırsatı sunduğu bildirildi. 
     Türk öğrencilerin ilgi gösterdiği bu ülkenin en büyük üniversitelerinde, yıllık 4 bin Euro'ya tıp, 3 bin Euro'ya teknik bilimler eğitimi alınabiliyor. Çift pasaportlu Türk öğrencilerin ödeyeceği ücretler ise yarı yarıya azalıyor. 
     AA muhabirinin, Bulgaristan Hak ve Özgürlükler Hareketi Genel Başkan Yardımcısı Lütfi Mestan'dan aldığı bilgiye göre, 42 üniversitenin faaliyet gösterdiği Bulgaristan'da, 11 üniversite YÖK tarafından tanınıyor. 
     Yaklaşık 360 Türk öğrencinin eğitim gördüğü Sofya Teknik Üniversitesi başta olmak üzere, şu anda bin 500 dolayında Türk öğrenci, Bulgaristan'ın çeşitli üniversitelerinde öğrenim görüyor. 
     Bulgarca'nın yanı sıra İngilizce, Fransızca ve Almanca eğitim verilen Sofya Teknik Üniversitesi'nde, Türk öğrencilerin bir de ofisi bulunuyor. 
     Bulgaristan'ın en büyük üniversiteleri arasında yer alan 16 hastanenin bağlı olduğu Sofya Tıp Üniversitesi'nde, yıllık 4 bin Euro'ya tıp eğitimi, 3 bin 900 Euro'ya diş hekimliği, 3 bin 500 Euro'ya eczacılık eğitimi alınabiliyor. 
     Türk öğrenciler, Bulgaristan'ın en eski üniversitesi olan ve 1888 yılından bu yana eğitim veren Sofya Üniversitesi'nde turizm, iktisat, filoloji, uluslararası ilişkiler, gazetecilik, halkla ilişkiler bölümlerinde eğitim görebiliyor. 
     Sofya Tıp Üniversitesi dışındaki üniversitelerde, en fazla 3 bin Euro'ya eğitim alabilmek mümkün. 
     ÖSS'de taban puanın alınması şartı koşulan Bulgaristan üniversitelerde ücretler, iki taksit halinde ödenebiliyor. 
     Bu arada, Bulgaristan'daki üniversiteler, çifte vatandaşlık hakkı bulunan Türk gençleri için indirimli fiyat uyguluyor. Çifte pasaportlu Türk öğrencileri, bu ülkedeki üniversitelerden eğitim ücretlerinin yarısını ödeyerek yararlanabiliyor. 
     
</TEXT>
</DOC>
