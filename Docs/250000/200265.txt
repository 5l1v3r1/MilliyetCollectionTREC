<DOC>
<DOCNO> 200265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/ekonomi/eko06.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'İnsanlar yeniden ümit kazanıyor' 
</HEADLINE>
<TEXT>

   TBMM Başkanı Arınç, geçen dönemde insanların işlerini, paralarını kaybettiğini ama enflasyondaki düşüşle birlikte yeniden ümit kazanılmaya başlandığını söyledi 
      ANKARA Milliyet 
   
   TBMM Başkanı Bülent Arınç, Türkiye'nin bugün geldiği noktanın önemsenmesi gerektiğini belirterek, "İnsanlar geçen dönemde paralarını, işlerini, ümitlerini kaybettiler. Şimdi ümit kazanılmaya başlandı" dedi. 
   Arınç, dün Hakİş 10. Olağan Genel Kurulu'nun açılışına katıldı. Kürsüye "Hak-İş'in dostu" olarak çağırılan Arınç, "Ben aslında Hak-İş'liyim" sözüyle salondan yoğun alkış aldı. 
   Son genel seçimlerde Meclis'e sadece AKP ve CHP'nin girmesinin nedenlerinin çok iyi düşünülmesi gerektiğini vurgulayan Arınç, Türkiye'nin daha önce yüksek faiz ve yüksek enflasyon altında ezildiğini savunarak, bunun belinin bir yılda kırıldığını söyledi. Arınç, "Bunu kim yapmış olursa olsun ki yapan bellidir, alkışlanmalıdır" dedi. 
   Ekonomideki iyileşmelere rağmen işsiz sayısının hemen hemen değişmediğine işaret eden Arınç, Meclis'in bugün geçtiğimiz yıllara kıyasla halkın güven duyduğu kurumlar sıralamasında 4 veya 5 basamak yukarı çıktığını anlattı. Arınç, TBMM'nin her santimetre karesinin 70 milyon insana daima açık olduğunu ifade etti. 
   
   Bakanlar da ekonomiyi övdü 
   Başbakan Yardımcısı Abdüllatif Şener de, enflasyonun son 28 yılın en düşük seviyesine indiğini kaydederek, Irak savaşı gibi gelişmelere rağmen iç borçlanma faiz oranlarının 1984'ten bu yana en düşük seviyeye indiğini anlattı. Şener, en önemli sorunlardan biri olan işsizliğe karşı hükümet olarak aktif istihdam politikalarını hayata geçirmeyi amaçladıklarını bildirdi. 
   
   
</TEXT>
</DOC>
