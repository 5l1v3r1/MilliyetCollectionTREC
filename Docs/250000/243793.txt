<DOC>
<DOCNO> 243793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko08.html </URL>
<DATE> 2004/05/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Coşkun Dünyadaki yeni dengeler AB gibi bölgesel güce dayanmaktadır 
</HEADLINE>
<TEXT>

     İş Dünyası Vakfı'na ait ''İş Dünyası Araştırma ve Eğitim Merkezi'' törenle hizmete açıldı. 
     Sanayi ve Ticaret Bakanı, İş Dünyası Vakfı Mütevelli Heyeti Başkanı Ali Coşkun, törende yaptığı konuşmada, dünyanın yeniden yapılandığı günümüzde rekabetin öne çıktığını, gümrük duvarlarının yıkılıp ülkelerarası ekonomik sınırların ortadan kalktığı böyle bir ortamda ülkelerin ayakta kalmasının tek şartının rekabet edebilmek olduğunu söyledi. 
     Bakan Coşkun, ''Dünyadaki yeni dengeler ekonomik ve teknolojik güce, AB gibi bölgesel güce dayanmaktadır. Dolayısıyla teknoloji öne çıkmaktadır. Teknolojinin temelinde eğitim vardır'' diye konuştu. 
     Ülke kalkınmasına gönül veren işadamlarının sosyal sorumluluk bilinciyle kurduğu İş Dünyası Vakfı'na ait yeni Araştırma ve Eğitim Merkezi'nin bilime katkı sağlayacağını vurgulayan Coşkun, bu kapsamda maddi desteğe ihtiyaç duyan üniversite öğrencilerine burs verileceğini ve bilim adamlarına araştırma imkanları yaratılacağını kaydetti. 
     Devlet Bakanı Güldal Akşit de konuşmasında, kültür varlıklarına sahip çıkmanın çok az kalan değerli eserlere ve tarihe sahip çıkmak olduğunu vurguladı. 
     Akşit, tarihi eser olan Turgut Yalvaç Konağı'nda hizmete giren Merkezin bu anlamda pek çok kuruluşa örnek teşkil edeceğini söyledi. 
     Törende, Milli Savunma Bakanı Vecdi Gönül, Ali Coşkun'a Milli Savunma Bakanlığı'nın şildini verdi. Gönül, bu sırada yaptığı kısa konuşmada, Bakanlık şildinin böyle bir çalışmaya çok uygun olduğunu dile getirerek, ''Çünkü silahınız, ordularınız olabilir ama onların savunacağı kültürel değerler kesinlikle tayin edilmemişse bunların neye yarayacağı çok belli değildir. Bizi biz yapan unsurları savunmak için Milli Savunma Bakanlığı var'' diye konuştu. 
     Törende, yoğun programı nedeniyle açılışa katılamayan Başbakan Recep Tayyip Erdoğan'ın telgrafı okundu. Erdoğan, telgrafında merkezin hayırlı olması temennisinde bulundu. 
     Konuşmaların ardından, İş Dünyası Araştırma ve Eğitim Merkezi Ali Coşkun, Vecdi Gönül ve Güldal Akşit tarafından hizmete açıldı. 
     
</TEXT>
</DOC>
