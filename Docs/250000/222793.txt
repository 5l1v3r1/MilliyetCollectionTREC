<DOC>
<DOCNO> 222793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko34.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSİ, 6 barajın işletmesini belediyeye devretti... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Bayındır, Çubuk II, Kurtboğazı, Eğrekkaya, Akyar ve Çamlıdere barajlarını içindeki 500 günlük su ile birlikte işletme ve bakımının bundan sonra ASKİ tarafından yapılacağını bildirdi. 
     Devlet Su İşleri DSİ tarafından sulama, içme suyu ve kullanma suyu, taşkın önleme amaçlarına yönelik yapılarak işletilen barajlardan 6'sının daha işletme hakkı bugün düzenlenen törenle Ankara Büyükşehir Belediye Başkanlığı'na devredildi. Devire ilişkin anlaşmaya Ankara Büyükşehir Belediye Başkanı Melih Gökçek ve DSİ Genel Müdür Vekili Salih Paşaoğlu imza koydu. 
     İlk olarak geçtiğimiz aylarda Çubuk I Barajı'nın işletme hakkı, sulama ve içmesuyu görevi kalmaması nedeniyle rekreasyon alanıyla birlikte işletilmek üzere Büyükşehir Belediyesi'ne devredilmişti. 
     Barajların koruma, güvenlik, bakım, onarım, rekreasyon işletme işlerinin ASKİ tarafından gerçekleştirileceğini ifade eden Bakan Güler, 2004 yılında barajlardan Ankara'ya 303 milyon metreküp su verildiğini, halen barajlarda Ankara'ya 500 gün yetecek miktarda su bulunduğunu anlattı. 
     Bakan Güler, bir gazetecinin, ''Gürcistan'daki gelişmeleri nasıl değerlendiriyorsunuz, BTC projesini nasıl etkileyecek '' şeklindeki sorusu üzerine ''etkilenmeyecek şekilde değerlendiriyoruz. Proje zamanında bitecek'' yanıtını verdi. 
     Ankara Büyükşehir Belediye Başkanı Melih Gökçek ise anlaşmanın yerelleşme bakımından önemli bir adım olduğunu belirterek, Ankara'nın piknik alanlarının artırılması amacıyla rekreasyon alanlarında düzenlemeler yapacaklarını, ayrıca barajların güvenliğinin artırılması amacıyla da şimdiden ihaleleri yaptıklarını bildirdi. 
     Ankara'nın 4-5 yıl sonra su sıkıntısı çekmesinin beklendiğine işaret eden Gökçek, DSİ ile organize yeni bir baraj inşa edeceklerini ve bu barajın bedelinin de kendileri tarafından ödeneceğini söyledi. 
     Gökçek söz konusu yapılanmanın su fiyatlarını düşürüp düşürmeyeceğine ilişkin bir soru üzerine, şunları kaydetti 
     ''Hayır fiyatlara tesir edecek bir konu değil. Yük alıyoruz, DSİ'nin yaptığı masraflarını biz yapacağız. Yerelleşme açısından önemli bir adım. 
     Suyumuz hiç de pahalı değil. Bakmayın seçim propogandalarına. Dünya Bankası ile yaptığımız anlaşma gereği suyun ton fiyatı 1.2 dolar. Aşağısı da kurtarmıyor zaten. 2 litre pet şişe su fiyatına 1 ton içilebilir şebeke suyu alıyor konutlar.'' DSİ Genel Müdür Vekili Salih Paşaoğlu da barajlar hakkında teknik bilgileri içeren bir sunum yaptı. 
     
</TEXT>
</DOC>
