<DOC>
<DOCNO> 235962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo46.html </URL>
<DATE> 2004/04/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yanal Kupa maçına moralli çıkmak için Malatyaspor'u yenmemiz lazım 
</HEADLINE>
<TEXT>

     Gençlerbirliği Teknik Direktörü Ersun Yanal, ligde bu hafta Malatyaspor'u yenerek, Türkiye Kupası maçına moralli çıkmak istediklerini söyledi. 
     Gençlerbirliği, hafta sonunda sahasında oynayacağı Malatyaspor maçının hazırlıklarını bugün yaptığı antrenmanla sürdürdü. İdman sonrasında basın mensuplarının sorularını yanıtlayan Teknik Direktör Yanal, Türkiye Kupası'ndan önce önlerinde Malatyaspor maçının olduğunu belirterek, ''Güzel futbolla 3 puan almak istiyoruz. Ligde 1 sıra yükselmek ve kupa maçına moralli çıkmak için Malatyaspor'u yenmemiz gerekiyor'' dedi. 
     Türkiye Kupası'nı müzelerine götürmek istediklerini ifade eden Yanal, ''Pazartesi gününden itibaren bu maçın planlarını yapmaya başlayacağız. Geçen yılın rövanşını almak istiyoruz. Trabzonspor ligde iyi bir performans ortaya koyuyor ve liderlik mücadelesi veriyor. Zevkli bir maç olacak'' diye konuştu. 
     Türkiye Kupası final maçının Atatürk Olimpiyat Stadı'nda oynanması ile ilgili bir soruya ise Yanal, ''Nerede oynandığı bizi ilgilendirmiyor. Tribünler dolsun, atmosfer güzel olsun, kupa finaline yakışır bir maç olsun yeter'' yanıtını verdi. 
     Başkent ekibinde, kart cezalısı olan Skoko, ülkesinin milli takımında bulunan kaleci Damir ve gribe yakalanan Ali Tandoğan dışında eksik futbolcu bulunmuyor. 
     
</TEXT>
</DOC>
