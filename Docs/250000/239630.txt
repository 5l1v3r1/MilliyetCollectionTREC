<DOC>
<DOCNO> 239630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun25.html </URL>
<DATE> 2004/05/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Belçika'daki Türklerin yüzde 40'ı işsiz, yüzde 70'i ev sahibi 
</HEADLINE>
<TEXT>

     Belçika'da Liege Üniversitesi Sosyal Psikoloji öğretim görevlisi Altay Manço, Belçikalı Türklerin yüzde 40'ının işsiz, buna rağmen yüzde 70'inin ev sahibi olduğunu söyledi. 
     Manço, Belçika'nın başkenti Brüksel'de AA'ya yaptığı açıklamada, Belçikalı Türklerin yüzde 10'unun serbest meslekle uğraştığını, dükkan sahipliğinin en gözde meslek olduğunu belirterek, ''Dükkancılık ve pazarcılık, kadınlarla gençlerin iş pazarına katılımlarını sağlıyor'' dedi. 
     Türklerin, Belçika'ya ilk olarak 1960'ların ortalarından itibaren vasıfsız işçi olarak geldiğini, 1979'da madenlerin kapatılması sonucu bu kişilerin ihanete uğradıklarını düşündüklerini hatırlatan Manço, bu tarihten sonra Belçikalı Türklerin hükümet kurumlarına, özellikle okullara güvensizlik duymaya başladığını bildirdi. 
     Altay Manço, bu kuşağın çocuklarının da anne-babalarının işe gitmediğini görerek büyüdüğünü, bu nedenle iş sahibi olmamayı garipsemediğini ifade ederek, Belçikalı Türklerin 80'li yıllarda topluma faydalı olmak için dernekleşmeye başladığını kaydetti. 
     Bu dönemde dinin en değerli şey olarak görüldüğünü ve içine kapanıklık devri yaşandığını, günümüzde bunun yerini yayılmacı hareketin aldığını belirten Manço, Belçikalı Türklerin üniversiteye girişte büyük bir atılım gösterdiğini de ifade ederek, üniversite öğrencisi Türklerin, başarısız olsalar da bölüm değiştirerek öğretimlerini sürdürdüğünü bildirdi. Belçika'daki Türk grupları arasında sınıflaşma ya da burjuvalaşma görüldüğünü kaydeden Manço, ''Çocuklarını seçkin okullara gönderiyorlar. Geleceklerini garanti altına almayı istiyorlar'' diye konuştu. 
     
     TÜRKLER VE FASLILAR 
     Manço, Belçikalı Türklerden üniversiteyi bitirip de aradığını bulamayan çok az kişi bulunduğunu vurgulayarak, ''Faslılarda aynı durum söz konusu değil. Onlarda üniversite mezunu olup da taksi şoförlüğü yapanlar var'' dedi. Faslı gençlerin üniversiteye katılım oranının yıllardır Türklerden çok daha fazla olduğuna da değinen Manço, Faslıların siyasete katılımda da Türkleri ''solladığını'' söyledi ve ''Türklerden çok daha istekliler. Belçika'yı Türklerden çok daha fazla sahipleniyorlar'' yorumunu yaptı. Manço, Belçikalı Türklerin, yaşadığı bölgenin belediye başkanını bilmediğini, Belçika gazetesi okumadığını, Türk televizyonu izlediğini kaydederek, anavatana daha büyük bir bağlılığın söz konusu olduğunu belirtti, bunun, beraberinde kimlik sağlamlığını getirdiğini söyledi. 
     Altay Manço, Belçika'daki Türk kızlarına baskı oluşturulduğunu, bunların yarısının istediği kişilerle görüşemediğini ve dışarı çıkamadığını belirtti. Manço, bu nedenle kızların okullarda hangi sosyal gruptan gelirse gelsin daha başarılı olduğunu ifade etti ve ''Tek nefes alma penceresi okul'' dedi. 
     Belçikalı Türklerde evlilik yaşının kızlarda ortalama 22, erkeklerde 26 olduğunu söyleyen Manço, yüzde 40'lara yaklaşan akraba evliliklerinin boşanmaları artırdığını, Türkiye'den getirilen gelin ya da damatların sorun yarattığının artık farkına varıldığını kaydetti. 
     Altay Manço, ''boşanmış Türk kadınlarını grup içinde yaşatma çabaları bulunduğunu, kadınların durumunun erkeklerinkinden daha göz yaşartıcı olduğunu söylemenin doğru olmadığını'' belirterek, ''Türkiye'den gelen ve işsiz kalan Türk erkeklerinin durumu daha vahim'' diye konuştu. 
     
</TEXT>
</DOC>
