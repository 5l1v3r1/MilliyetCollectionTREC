<DOC>
<DOCNO> 237221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy16.html </URL>
<DATE> 2004/05/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İtalya Meclis Başkanı Casini "Türkiye AB'ye kesinkes üye olmalıdır" 
</HEADLINE>
<TEXT>

     İtalya Milletvekilleri Meclisi Başkanı Pierferdinando Casini, Türkiye'nin AB'ye üye olması gerektiğine inandığını belirterek, ''AB'nin Türkiye'ye, Türkiye'nin de AB'ye ihtiyacı vardır. Bu uzun bir süreçtir, birçok adımı atmak gerekecektir. Ancak, AB'nin Türkiye'ye kesin bir müzakere tarihi vermesi gerekmektedir'' dedi. 
     TBMM Başkanı Bülent Arınç, Meclis'in davetlisi olarak resmi bir ziyaret için Türkiye'de bulunan İtalya Meclis Başkanı Casini ile görüştü. İki meclis başkanının başbaşa yaptığı görüşmenin ardından heyetler arası görüşmeye geçildi. Görüşmelerin ardından Arınç ve Casini ortak bir basın toplantısı düzenledi. 
     İtalya Meclis Başkanı Pierferdinando Casini, Türkiye ve İtalya arasında çok özel ilişkiler bulunduğunu, hükümetler arası ilişkilerin de en üst düzeyde sürdüğünü dile getirdi. Casini, meclis başkanları olarak üzerlerine düşen görevin, iki ülke parlamentosunun ve parlamentolarında temsil edilen siyasi partilerin kendi aralarında ilişki kurmasını sağlamak olduğunu söyledi. 
     Kendisinin aktif bir AB taraftarı olduğunu İtalyan basının çok iyi bildiğine işaret eden konuk Meclis Başkanı Casini, ''Ben bir Hıristiyan demokratım. AB'yi de büyük Hıristiyan demokratlar kurmuştur. Ancak AB'nin temelindeki en önemli değerler, dinlerarası, ırklararası diyalog, birbirini tanıma, saygı gösterme ve birlikte ilerlemedir'' dedi. 
     Türkiye'nin AB'ye kesinkes üye olması gerektiğine olan inancını TBMM Başkanı Arınç'a ilettiğini belirten Casini, şunları ifade etti 
     ''AB'nin Türkiye'ye, Türkiye'nin de AB'ye ihtiyacı vardır. Bu uzun bir süreçtir, birçok adımı atmak gerekecektir. Ancak AB'nin Türkiye'ye kesin bir müzakere başlama tarihi vermesi gerekmektedir. 
     Dünyada birçok sorun mevcuttur. Bunların başında da terörizm gelmektedir ve bunlarla da birlikte baş etmemiz gerekmektedir.'' İstanbul'da dün teröre karşı yapılan operasyondaki başarı dolayısıyla Arınç'ı kutladığını kaydeden Casini, ''terörizmle mücadelenin 3. Dünya savaşının ta kendisi olduğunu'' dile getirdi. 
     
     ''TÜRKİYE KUSURSUZ BİR YOL İZLEMİŞTİR'' 
     Irak ile ilgili birkaç korkusunu da dile getirmek istediğini belirten Casini, ''Sayın Kofi Annan'ın çabalarını yakınen izliyoruz. BM'nin Irak konusunda daha etkin ve belirleyici bir rol oynamasını diliyoruz'' dedi. 
     Kıbrıs konusuna da değinen Casini, ''Bu uzun yıllardan beri süregelen bir sorun ama bu konuda Türkiye'nin tutumu takdire değerdir. Türkiye'nin tutumu son derece cesur olmuştur. Türkiye'nin tutumunu başka nasıl ifade edebilirim bilemiyorum kusursuz bir yol izlemiştir Türkiye'' diye konuştu. 
     
     ARINÇ'IN SÖZLERİ 
     TBMM Başkanı Arınç da iki ülke arasındaki iyi ilişkilere değindi. İtalya senato başkanının da Türkiye'ye ziyaretinin planlandığını kaydeden Arınç, böylece hem hükümetlararası ilişkilerde hem de parlamentolararası ilişkilerde çok iyi bir düzeye kavuşulmuş olduğunu dile getirdi. 
     Hem ikili hem de heyetlerarası görüşmelerde çok önemli konuları görüştüklerini ifade eden Arınç, ''Bu görüşmelerde bir beraberliğimiz olduğunu gözlemledik. Bu bir fikir ve tavır beraberliğidir. Bu da bizim için ayrıca sevinç kaynağı olmuştur'' dedi. 
     Bülent Arınç , bu görüşmelerde geçtiğimiz yıl AB dönem başkanlığını yürüten İtalya'nın Türkiye'ye verdiği çok önemli ve dürüst desteğin devam ettiğini gördüklerini kaydetti. Arınç, görüşmede, Irak, Kıbrıs, Filistin-İsrail ve bir ölçüde de Afganistan meselesine değindiklerini anlattı. Bu konuların yalnızca bu bölgeyi değil bütün dünyanın güvenliğini ve huzurunu, sulh ve barışını da yakından ilgilendirdiğini söyledi. 
     Arınç, güncel olması dolayısıyla Kıbrıs meselesinde İtalya Milletvekilleri Meclisi Başkanı Casini'nin dikkatini çektiğini söyledi. Arınç, şöyle konuştu 
     ''Çok yakında yapılan referandumda Kıbrıs'ta yaşayan Türkler, Annan Planı'nı kendilerini tam tatmin etmemiş olsalar bile çözümden yana olduklarını, uzlaşmadan yana olduklarını kanıtlamışlar ve yüzde 65 oranında evet oyu kullanmışlardır. Tam aksine Rum kesiminde yüzde 75'in üzerinde bir hayır oyu çıkmıştır. Kıbrıs'ta yaşayan Türklerin bu evet oylarının anlamı çok açıktır. Hem AB ülkelerinin hem ABD'nin genelde tüm dünyanın, barıştan, çözümden yana olan Kıbrıs'ta yaşayan Türklerin artık izolasyondan kurtarması, üzerlerindeki ambargoyu kaldırması gerektiğini ifade ettim. Hem İtalya Milletvekilleri Meclisi Başkanı olarak hem AB üyesi ülkeler içerisinde bu konuda çaba göstermelerini kendilerinden rica ettim.'' Basın toplantısının ardından Arınç, Casini ve beraberindeki parlamento heyeti onuruna TBMM'de bir öğle yemeği verdi. 
     
</TEXT>
</DOC>
