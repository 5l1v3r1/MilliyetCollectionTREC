<DOC>
<DOCNO> 201097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun22.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Her üç Alman'dan ikisi Türkiye'nin AB üyeliğinden yana... 
</HEADLINE>
<TEXT>

     Almanya'da yapılan bir araştırma, Alman halkının 3'te 2'sinin ''orta vadede'' Türkiye'nin AB üyeliğinden yana olduğunu ortaya koydu. 
     Merkezi Almanya'nın Essen kentinde bulunan Türkiye Araştırmalar Merkezi TAM Vakfı tarafından Türkiye'nin Berlin Büyükelçiliği için yapılan ''Alman Toplumunun Türkiye'nin AB Üyeliği Konusundaki Tutumu'' başlıklı ve 1000 kişinin örnek alındığı araştırmaya göre, Alman halkının yüzde 58'i, koşulları yerine getirdiği takdirde Türkiye'nin ''orta vadede'' AB'ye girmesini destekliyor. 
     Alman halkının yüzde 8'i Türkiye'nin ''kısa vadede'' AB'ye üye olmasını isterken, yüzde 30'u, Türkiye'nin şartları yerine getirmesi durumunda bile AB üyeliğine karşı olduğunu belirtti. 
     Türkiye'nin üyeliği lehinde kullanılan nedenlerin başında ''Türkiye'nin AB'ye üyeliğinin, Avrupa'da yaşayan Türklerin uyumuna yardımcı olacağı'' düşüncesi geliyor. Almanların yüzde 61'i, Türkiye'nin AB üyeliğinin uyuma katkı sağlayacağını düşünürken, yüzde 'ü Türkiye'yi coğrafi açıdan da Avrupa'ya ait olarak gördüğünden AB üyeliğini destekliyor. 
     Halkın yüzde 48'i, Türkiye'yi kültürel anlamda da Avrupa'nın bir parçası olarak gördüğünü belirtirken, yüzde 46'sı Türkiye'nin üyeliğinin ekonomik avantajları olacağını da düşünüyor. 
     Araştırmaya göre, Almanların yüzde 85'i Türkiye'nin AB üyeliğinin seçim malzemesi yapılmasına karşı çıkıyor. Türkiye'nin üyeliğinin Avrupa Parlamentosu seçim döneminde ele alınmasını isteyenlerin oranı sadece yüzde 13'te kalırken, Türkiye'nin üyeliğine karşı çıkanların büyük bir bölümünün de konunun seçim malzemesi yapılmasına karşı çıkması araştırmanın ilginç yanlarından birini oluşturdu. 
     
</TEXT>
</DOC>
