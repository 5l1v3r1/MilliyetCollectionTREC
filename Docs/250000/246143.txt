<DOC>
<DOCNO> 246143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/spor/axspo02.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den Toraman resti 
</HEADLINE>
<TEXT>


Sarı-Lacivert kulüp, Ukrayna'nın Shakhtar Donetsk takımından gelen teklifi daha cazip bulan Gaziantepspor Başkanı Celal Doğan'a fiyat artırmayacağını belirtti, gerekirse bu transferden vazgeçebileceği mesajını iletti 

YUSUF KOBAL 


Özdemir görüştü 
FENERBAHÇE İkinci Başkanı Nihat Özdemir, İbrahim Toraman konusunda Gaziantepspor Başkanı Celal Doğan'a dün rest çekti. Bu oyuncu için 4 milyon Euro bonservis bedeli isteyen Doğan'a, son bir teklif götüren Özdemir, Fenerbahçe'nin şartlarının kabul edilmesini istedi. Savunmada fazla sıkıntıları olmadığını belirten Sarı - Lacivertli takımın ikinci başkanı, "Yine de İbrahim'i kadromuzda görmeyi arzuluyoruz" dedi. 

Son karar bugün 
GAZİANTEPSPOR'A 2 milyon 250 bin dolar önerdiklerini açıklayan Özdemir, "Ukrayna takımına İbrahim'in 3.5 milyon dolara satılacağı söyleniyor. Eğer böyle bir durum varsa İbrahim'in yurt dışına gitmesini biz de isteriz" diye konuştu. Ukrayna'nın Shakhtar Donetsk takımı ile anlaşma aşamasına gelen Celal Doğan'ın ise bugün Sarı - Lacivertli kulübe kesin yanıtını vereceği öğrenildi. 

Bonservisi 5 milyon dolar 

FENERBAHÇE yönetimi Brezilyalı Alex'in söylendiği gibi 11 milyon dolara değil, 5 milyon dolara transfer edildiğini açıkladı. İkinci Başkan ve Basın Sözcüsü Nihat Özdemir, Alex'in bonservisine vadeli olarak 5 milyon dolar ödeneceğini ve bu oyuncunun Fenerbahçe'den maç başına, artı primler ile başarıya endeksli olarak para alacağını bildirdi. Özdemir, Alex'in 20 Haziran'dan sonra Türkiye'ye gelebileceğini de söyledi. 
YÖNETİM Ümit Özat ve kaleci Volkan'ın menajerleri ile de görüşmeleri başlattı. Sözleşmeleri sona eren iki oyuncunun istediği rakamları öğrenen yöneticiler önümüzdeki günlerde iki futbolcuyu kulübe çağırarak büyük bir olasılıkla sözleşme imzalayacaklar. Bu arada yönetim Fenerbahçe Üniversitesi'ni oluşturmak için bir vakıf kurmayı ve mütevelli heyeti oluşturmayı kararlaştırdı. 

Washington nazire yaptı 

MEHMET ÇİFTÇİ 

Gol yağdırdı 
KALBİNDEKİ rahatsızlık nedeniyle Fenerbahçe'den gönderilen Brezilyalı santrfor Washington, Atletico Paranaense forması altında Alex'in takımı Cruziero'ya gol yağdırdı. Transfer çalışmaları için Brezilya'da bulunan yönetici Hakan Bilal Kutlualp'in de izlediği lig maçında Washington, rakip fileleri üç kez havalandırarak hat - trick yaparken, sahanın yıldızı oldu. 

Taraftara mesaj 
BREZİLYALI oyuncu maçtan sonra yaptığı açıklamada "Bu golleri Fenerbahçe taraftarları için attım. Bazı yöneticilerin bu maçı izleyeceğini biliyordum" dedi. Washington, Alex'in Türkiye'de çok başarılı olacağına inandığını da söylerken, golcü oyuncuya ligin güçlü ekiplerinden Guimaraes'in talip olduğu ve çok yüksek bir transfer ücreti sunduğu belirtildi. 

Gurbetçi harek tı 
İrfan Kurtulmuş 

FENERBAHÇE, Danimarka Birinci Ligi takımlarından Koge'de forma giyen gurbetçi futbolcu Mehmet Ali Şirin'i transfer etmek için harekete geçti. Sarı-Lacivertli yöneticilerin, Koge'ye Borussia Dortmund'tan kiralık olarak gelen 23 yaşındaki orta saha oyuncusunun menajerleri ile görüştüğü öğrenildi. Gurbetçi futbolcunun transferi önümüzdeki günlerde netlik kazanacak. 

Hooijdonk'tan al haberi 

'Zenden gelmez' 
HOLLANDA Milli Takımı'nın kampında bulunan Fenerbahçe'nin yıldız oyuncusu Pierre van Hooijdonk, gelecek sezon işlerinin zor olduğuna dikkat çekti. Transferleri değerlendiren tecrübeli futbolcu, "Zenden ile görüştüm. Chelsea'den ayrılmayı düşünmüyor. Bana da gelmeyeceğini açık açık söyledi. Ancak yönetimin başka alternatifleri mutlaka vardır" dedi. 

'Alex çok güçlü' 
YUSUF DURSUN 

ALEX'İ fazla tanımadığını söyleyen Hooijdonk, "Ancak Brezilya'nın son maçında onu izleme fırsatı buldum. Çok güçlü bir oyuncu. Ayrıca yabancılık da çekmeyecek" diye konuştu. Şampiyonlar Ligi'nde ön eleme oynamayacak olmalarının kendilerine büyük avantaj getirdiğini söyleyen Hollandalı oyuncu, "Biz bu şansla çok işler başarırız" yorumunu yaptı. 




</TEXT>
</DOC>
