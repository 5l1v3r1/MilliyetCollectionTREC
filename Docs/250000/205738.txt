<DOC>
<DOCNO> 205738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko01.html </URL>
<DATE> 2004/12/31/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Rotterdam limanı, dünya birinciliğini Şanghay'a kaptırdı 
</HEADLINE>
<TEXT>

     Hollanda'nın Rotterdam Limanı 40 yıldan daha uzun bir süredir, ''dünyanın en büyük limanı'' olma özelliğini, bugünden itibaren Çin Halk Cumhuriyeti'nin Şanghay Limanı'na kaptırdı. 
     Bugün açıklanan verilere göre, Rotterdam Limanı'nda yıl içinde yapılan mal yükleme ve boşaltma işlemleri, geçen yılla karşılaştırıldığında yüzde 8'lik artışla, 354 milyon ton oldu. 
     Rotterdam Limanı'nda bu yıl sağlanan 26 milyon tonluk artış, dünyanın en büyük limanı olma özelliğini korumaya yetmedi, Çin'in Şanghay Limanı'nda verilen hizmet ise 380 milyon ton oldu. 
     Rotterdam Belediyesi'nin, bugün Şanghay Limanı yetkililerini arayarak kutladıkları bildirildi. Rotterdam Liman Müdürlüğü'nden yapılan açıklamada da, en büyük liman özelliğinin yitirilmesinin, olumsuz bir etkisinin beklenmediği belirtildi. 
     Açıklamada, Asya ülkelerindeki limanlarla rekabetin söz konusu olmadığı, Rotterdam'ın Avrupa içinde hala en büyük olduğu, Anvers, Hamburg, Bremen gibi diğer rakip limanlardan çok önde olduğu belirtildi. 
     
</TEXT>
</DOC>
