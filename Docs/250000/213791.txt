<DOC>
<DOCNO> 213791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/ekonomi/eko08.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'30 sektör Çin malı istilasında' 
</HEADLINE>
<TEXT>

      
   Ankara Ticaret Odası ATO Başkanı Sinan Aygün, bakan ve milletvekillerine, Çin mallarının Türk ekonomisinde yol açtığı zarara ilişkin bir araştırma dosyası sundu. Dosyada 2002 yılında Çin'den yapılan 1 milyar 125 milyon dolarlık ithalatın 2003'ün sadece ilk 6 ayında 1 milyar 37 milyon dolar olarak gerçekleştiğinin altı çizildi. Kaçak giren mallar da hesaba katıldığında Çin mallarının Türkiye ekonomisine yıllık maliyetinin 5 - 7 milyar dolara ulaştığı bildirilerek, özellikle Çin'den yapılan hayali ithalatın patladığı kaydedildi. 30 sektörün Çin mallarının istilasına uğradığı kaydedilen dosyada özellikle bazı devlet kuruluşlarının kamu alımlarında ucuzluğu nedeniyle Çin malı aldıklarının altı çizildi. Aygün'ün, önümüzdeki hafta içinde devlet bakanları Ali Babacan ve Kürşad Tüzmen ile Sanayi ve Ticaret Bakanı Ali Coşkun'u ziyaret ederek, konuyu görüşeceği bildirildi. 
   
   
</TEXT>
</DOC>
