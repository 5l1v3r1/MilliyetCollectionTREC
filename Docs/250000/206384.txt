<DOC>
<DOCNO> 206384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/soneko08.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Genel Müdürü Kaçak elektriğin maliyeti 1.5 milyar dolar 
</HEADLINE>
<TEXT>

     Türkiye Elektrik Dağıtım A.Ş. TEDAŞ Genel Müdürü Haşim Keklik, kaçak elektrik kullanımı ile ilgili operasyonlar düzenlediklerini belirterek, Türkiye genelinde kaçak elektrik kullanımının 1.5 milyar dolarlık bir maliyetinin söz konusu olduğunu bildirdi. 
     Keklik, TEDAŞ Genel Müdürlüğü'nde, Ankara'da kaçak elektrik kullanımına yönelik yapılan çalışmalar ve Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Ekiplerinin operasyonlarına ilişkin yapılan açıklamanın detayları hakkında bir basın toplantısı düzenledi. 
     Ankara'da kaçak elektrikle ilgili 31 Aralık 2003 tarihinde bir operasyon düzenlendiğini hatırlatan Keklik, Başkent Elektrik Kaçak ekiplerinin uzun zamandır takip ettikleri bir şebekeyi tespit ettiklerini anlattı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü ile ortaklaşa düzenlenen operasyonlar sonrasında, Ostim'de bir atölyeyi bastıklarını ve burada sahte mühür imalatıyla ilgili tüm kalıpları ve klişeleri yapan kişileri yakaladıklarını anlatan Keklik, operasyonların 2. halkası olan bu mühürleri kimler ve nerelerde kullanıyor sorusuna yönelik operasyonlar düzenlendiğini de belirtti. Operasyonlarda mühürleri kullanacak büyük işyerlerinde, elektrik sayaçlarında endeksleri düşürmeye yönelik olarak çalışmalar yapan elemanları yakaladıklarını ifade eden Keklik, işyerlerine yönelik de operasyonlar düzenlendiğini ve konuyla ilgili yetkililerin gözaltına alındığını kaydetti. 
     Konuyla ilgili çalışmaların ve yapılan tespitlerin devam ettiğini bildiren Keklik, Türkiye genelinde kaçakçılığın 1.5 milyar dolarlık bir maliyetinin söz konusu olduğunu bildirdi. 
     Kaçak elektriği daha çok büyük kullanıcılar ile büyük işyerlerinin kullandığını ifade eden Keklik, operasyonda 57 kişinin yakalandığını kaydetti. 
     Bunlardan 5 tanesinin kendilerine hizmet alımı yoluyla endeksleri okuyan firma elemanları olduğunu belirten Keklik, 18 kişinin de bu kaçak imalatları yapanlar olduğunu söyledi. 
     Keklik, Ankara'da 2002 yılında yüzde 18 olan kaçak elektrik kullanım oranını da yüzde 13'e düşürdüklerini, böylelikle 26 trilyon liralık bir kazanım elde ettiklerini sözlerine ekledi. 
     
     KAÇAK KULLANIMIN SORUMLULUĞU FİRMALARA YÜKLENECEK 
     Daha sonra gazetecilerin operasyona ilişkin sorularını yanıtlayan Keklik, kaçak kullanan büyük firma sahiplerinin savcılığa intikal ettiğini, bu konuda isim vermenin doğru olmayacağını söyledi. 
     Toplam bin 164 işyerinin sahte mühür kullandığının tespit edildiğini bildiren TEDAŞ Genel Müdürü, ''Şu anda yapılan tespitler, bu kaçakçılığın sadece küçük bölümü'' dedi. 
     Operasyonlarla ilgili çalışmaların uzun zamandır devam ettiğini anlatan Keklik, şunları kaydetti 
     ''Ankara'da işyerlerinde o kadar gerçeğe yakın mühür imal ediliyor ki, biz bunları ancak darphaneye gönderip, oradaki tespitlerden sonra bunların sahte olup olmadığını anlayabiliyoruz. Tabi, bunların sahte olduğunu tespit edildikten sonra bizim araştırmalarımız biraz daha genişletildi. Bizim kaçak ekiplerimiz daha çok istihbaratlara yönelik çalışmalar yapmaya başladılar. Elde edilen duyumlar haberler de değerlendirildi. Elektronik sayaçlarda da buna benzer işlem yapıldığını biliyoruz. Yaptığımız tespitler var. Bununla ilgili de iz sürme çalışmalarımız devam ediyor.'' Bakanlık yapmış eski bir siyasinin oğluna da yönelik işlem yapıldığının hatırlatılması üzerine Keklik, ''Ben, kendisine ait bir işyerinde kaçak elektrik tespiti yapıldı diye biliyorum. Bu konuda bir şey söylemem doğru olmaz'' dedi. 
     Kaçak elektrik kullanımının önlenmesine dair çalışmalar olduğunu belirten Keklik, şöyle devam etti 
     ''Bu konuda plastik mühür uygulamaları var, kodlu mühür uygulamaları var. Bununla ilgili bizim daha güvenli bir sistem konusunda çalışmamız var. 
     Bu yıl içerisinde biz kayıp, kaçak, tahakkuk, sayaç okuma gibi işlemleri firmalara ihale ederken, tüm bunların hepsinin sorumluluğunu da üzerine yükleyeceğiz. Şimdiye kadar yapılan uygulamalarda firma endeksleri okuyordu, görevini yapıyordu, ancak kaçak elektrik kullanımından dolayı hiç bir sorumluluğu yoktu. 
     Bunlar hep kurum üzerinde kalıyordu. Bundan sonra yapacağımız uygulamada, mutlaka bize bu hizmetleri veren firmaların bu kaçak kullanımdan da sorumlu olacak şekilde sözleşmelerini değiştireceğiz.'' 
     
</TEXT>
</DOC>
