<DOC>
<DOCNO> 247446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/ekonomi/eko01.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye enflasyonda burun farkıyla birinci 
</HEADLINE>
<TEXT>


Enflasyon tek haneye düşmesine karşın Türkiye, OECD ülkeleri arasında birincilikten kurtulamadı. Ancak Türkiye'nin en yakın takipçisi Slovakya ile arasındaki fark 0.9 puana indi 

ANKARA ANKA 

Yıllık tüketici fiyat artışını iki yıl önceki yüzde 60'lı düzeylerden bu yılın mayıs sonunda yüzde 8.9'a kadar düşürmeyi başaran Türkiye, OECD ülkeleri içinde enflasyon rekortmenliğini burun farkıyla korudu. OECD, mayıs sonu itibariyle üye ülkelerin enflasyon oranlarını açıkladı. Buna göre OECD ülkeleri içinde enflasyonda Türkiye'nin en yakın takipçisi olan Slovakya ile arasındaki fark 0.9 puana kadar indi. Slovakya'da mayıs sonu itibariyle yıllık TÜFE artışının yüzde 8 çıktı. 
Türkiye ve Slovakya ile birlikte OECD'nin en yüksek enflasyonlu üç ülkesinden biri olan Macaristan'daki yıllık TÜFE artışı da yüzde 6.9 düzeyinde gerçekleşti. Bu ülkeleri de yüzde 4.3'lük yıllık enflasyonla Meksika, yüzde 3.3'le Güney Kore ve yüzde 3.2 ile İzlanda izledi. 
Türkiye ile ekonomide geçiş süreci yaşayan eski sosyalist yeni AB üyesi Slovakya ve Macaristan ve ekonomik sorunları Türkiye'yle benzerlik gösteren Meksika, OECD'nin en yüksek enflasyon yaşanan ülkeleri olmaya devam ederken, diğer ülkelerde ise çok düşük, sıfır ya da negatif enflasyon yaşanıyor. 

Japonya'da eksi enflasyon 
AB ülkeleri içinde en yüksek yıllık enflasyon ise yalnızca yüzde 3'le Yunanistan'da gerçekleşti. Yıllık TÜFE artışı İspanya ve Çek Cumhuriyeti'nde yüzde 2.7, Belçika'da yüzde 2.6, İngiltere'de yüzde 2.5, ABD, İtalya, Portekiz ve Polonya'da yüzde 2.3, Lüksemburg ve Fransa'da yüzde 2.1, Avustralya ve Almanya'da yüzde 2, Avusturya ve Kanada'da yüzde 1.6, Hollanda ve Yeni Zelanda'da yüzde 1.5, İrlanda'da yüzde 1.4 çıktı. 
İsviçre'de yüzde 0.9, Danimarka'da yüzde 0.8, Norveç'te yüzde 0.4, İsveç'te yüzde 0.2 düzeyinde bulunan yıllık enflasyonun, Japonya'ya ile Finlandiya'da ise eksi yüzde 0.4 olduğu dikkati çekiyor. 

En düşük enflasyon İsveç'te Ülke Yıllık TÜFE Türkiye 8.9 Slovakya 8.0 Macaristan 6.9 Meksika 4.3 G.Kore 3.3 İzlanda 3.2 Yunanistan 3.0 Çek Cum. 2.7 İspanya 2.7 Belçika 2.6 İngiltere 2.5 ABD 2.3 İtalya 2.3 Portekiz 2.3 Polonya 2.3 Lüksemburg 2.1 Fransa 2.1 Avustralya 2.0 Almanya 2.0 Avusturya 1.6 Kanada 1.6 Hollanda 1.5 Yeni Zelanda 1.5 İrlanda 1.4 İsviçre 0.9 Danimarka 0.8 Norveç 0.4 İsveç 0.2 Japonya -0.4 Finlandiya -0.4 
</TEXT>
</DOC>
