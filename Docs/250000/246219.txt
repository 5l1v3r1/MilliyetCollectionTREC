<DOC>
<DOCNO> 246219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko19.html </URL>
<DATE> 2004/06/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sahte rakıya hologram önlemi... 
</HEADLINE>
<TEXT>

     Sahte rakı satışlarının önlenmesi ve vergi kaçağının ortadan kaldırılması için rakıların kapakları özel hologramla kaplandı. 
     Alkollü İçecekler Sanayi ve Ticaret A.Ş Genel Müdür Yardımcısı Hamit Muğan'dan alınan bilgiye göre, yeni uygulama için 3 trilyon lira tutarında yatırım yapıldı. 
     Muğan, ilk etapta 35 ve 70 santilitrelik Yeni Rakı'nın kapaklarının hologramla kaplandığını, daha sonra diğer rakı ve alkollü içkilerin de kapaklarının hologramla kaplanacağını kaydederek, şu bilgileri verdi 
     ''Sahte rakı tüketimi, önemli bir sağlık ve vergi kaçağı sorunu haline geldi. Ülkemizde yılda 60 milyon litre rakı tüketiliyor. Rakı satışından devlet ortalama yüzde 75 ÖTV vergisi alıyor. Kaçak rakı satışı hem insanların sağlığını tehdit ediyor, hem de çok önemli oranda vergi kaçağına neden oluyor. Önlem olarak piyasaya verdiğimiz Yeni Rakı'ların kapağını özel hologramla kapattık. Şişe kapağının açılması için hologramın yırtılması gerekiyor. En çok Yeni Rakı taklit edildiği için bu ürünümüzün kapağına hologram kaplandı. Yakında diğer rakı çeşitlerine ve bazı alkollü içkilere hologram kaplama yapılacak.'' Muğan, taklit edilmesi çok zor olan, özel işaretleri lazerle okunabilen hologram kaplamanın, kaçak rakı üretimini engelleyeceğini ve böylece devlete önemli oranda vergi geliri sağlamış olacaklarını kaydetti. 
     
</TEXT>
</DOC>
