<DOC>
<DOCNO> 220273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko13.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 1.46 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.46 oranında değer kazandı. 
     Kıbrıs görüşmelerine odaklı seyrini geçen hafta da sürdüren borsa, yaşanan gelişmelere paralel bir seyir izledi. 
     Hafta genelinde IMF'nin 7. Gözden geçirme çalışmaları ve ek kaynak paketiyle ilgili gelişmeleri de izleyen borsada, işlemlerin giderek daha dar bir bantta yapıldığı gözlendi. 
     En düşük 18,675, en yüksek 19,364 puanı gören Borsanın önümüzdeki hafta, devam eden Kıbrıs görüşmelerini izlemeyi sürdüreceğini kaydeden uzmanlar, Pazartesi açıklanacak Şubat ayı sanayi üretim rakamları ile AB Komisyonu'nun genişlemeden sorumlu üyesi Günter Verheugen ve bazı AB yetkililerinin ziyaret ve temaslarının önem taşıyacağını ifade ediyor. 
     
     ÖZETLE PİYASALAR 
     Borsadaki dalgalı ve sıkışık seyrin yanında İMKB Tahvil ve Bono Piyasası ortalamalarında küçük çapta düşüşler oldu. Altın ve döviz türlerinde düşüş eğilimi devam etti. Mevduat faizlerinin ortalamalarında da 0.20 puanlık, haftalık reponun ortalamasında da çok küçük oranda düşüş kaydedildi. 
     Hisse senetleri haftalık bazda ortalama yüzde 1.46 oranında değer kazandı. 24 ayar külçe altının gram satış fiyatı yüzde 0.59 oranında gerilerken, Cumhuriyet altınının satış fiyatı aynı kaldı. Türk Lirası karşısında dolar yüzde 0.45, euro da yüzde 0.97 oranında değer yitirdi. 
     Yatırım fonlarının seyrini izleyen A.A Fon Endeksi ortalama yüzde 0.40 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.38, haftalık reponun net getirisi yüzde 0.36 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , Pazartesi günü haftaya ortalama yüzde 0.54'lük düşüşle başladı. Salı günü ortalama yüzde 3.04 oranında artış gösteren endeks, Çarşamba günü ortalama yüzde 0.95, Perşembe günü de ortalama yüzde 0.82 geriledi. Cuma günü dar bantta sıkışık bir seyir izleyen endeks ortalama yüzde 0.79 oranında artış kaydetti. 
     Endeks, hafta boyunca 276.50 puanlık artışla 18,889.20 puandan 19,165.70 puana çıktı. Hisse senetlerindeki haftalık ortalama artış yüzde 1.46 oldu. 
     İMKB Ulusal-Mali Endeksi 172.65 puan artışla 25,957.33 puandan 26,129.98 puana, İMKB Ulusal-Sanayi Endeksi 418.51 puan artarak 16,490.67 puandan 16,909.18 puana ve İMKB Ulusal-Hizmetler Endeksi 172.86 puan artarak 10,249.94 puandan 10,422.80 puana yükseldi. 
     Böylece, mali grup hisseleri ortalama yüzde 0.67 oranında, sanayi grubu hisseleri de ortalama yüzde 2.54 oranında ve hizmetler grubu hisseleri ortalama yüzde 1.69 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 304 hisse senedinden 201'i değer kazanırken, 78 hisse senedi değer yitirdi, 25 hisse senedinin değeri değişmedi. 
     Geçen hafta en yüksek oranlı artış yüzde 46.36 ile Esem Spor hisselerinde gerçekleşti. Yüzde 30.64'lük artışla Favori Dinlenme Yarları hisseleri ikinci ve yüzde 28.13'lük artışla da Uzel Makina hisseleri üçüncü oldu. 
     En yüksek oranlı düşüş ise yüzde 13.85 ile Alkim Kağıt hisselerinde oldu. Yüzde 13.21'lik düşüşle Sönmez Flament hisseleri ikinci ve yüzde 8.84'lük düşüşle de Yünsa hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 173 milyar 774.2 milyon adet hisse senedi işlem gördü ve karşılığında 3 katrilyon 599 trilyon 501.7 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri geriledi. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.45 oranında, euro yüzde 0.97 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 6 bin lira düşerek 1 milyon 320 bin liraya, euronun satış fiyatı da 16 bin lira düşerek 1 milyon 630 bin liraya geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 1.06 oranında düşerek 2 milyon 436 bin liraya, İsviçre Frangı'nın satış fiyatı da yüzde 0.67 oranında düşerek 1 milyon 38 bin liraya indi. 
     Bugün öğle saatlerinde ise İstanbul serbest piyasada ABD Doları 1 milyon 319 bin liradan, euro 1 milyon 631 bin liradan, İngiliz Sterlini 2 milyon 442 bin liradan ve İsviçre Frangı da 1 milyon 36 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 0.59 oranında gerilerken, Cumhuriyet altınının satış fiyatı değişmedi. 
     Külçe altının gram satış fiyatı 16 milyon 800 bin liraya inerken, Cumhuriyet altınının satış fiyatı 115 milyon lirada kaldı. 
     İstanbul Altın Borsası'nda İAB işlem gören 24 ayar altının gram fiyatı da yüzde 1.58 oranında düşerek 16 milyon 6 bin 400 lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.40 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 1,910 puan artarak 481,607 puandan 483,517 puana çıktı. 
     Geçen haftanın en çok değer kazanan katılma belgeleri, yüzde 3.65'lik artışla Ak Yatırım A Tipi Hisse Fon, yüzde 2.63 oranındaki artışla Gedik A Tipi Hisse Fon ve yüzde 2.25 oranındaki artışla da Gedik A Tipi Karma Fon oldular. 
     Haftanın en çok değer yitiren katılma belgeleri de yüzde 1.40'lık düşüşle Meksa A Tipi Değişken Fon, yüzde 1.24'lük düşüşle YKB B Tipi Yabancı Menkul Kıymetler Fonu ve yüzde 0.76'lık düşüşle de Vakıf B Tipi Yabancı Menkul Fon olarak sıralandılar. 
     
     HAZİNE İHALELERİ... 
     Hazine geçen hafta ikisi tahvil, biri bono olmak üzere toplam üç ihale düzenledi. 
     Hazine'nin Pazartesi günü düzenlediği 9 gün vadeli Türk Lirası cinsinden iskontolu tahvil ihalesinde bileşik faiz yüzde 24.40 oldu. İhaleye nominal 4 katrilyon 274 trilyon lira teklif gelirken, net 2 katrilyon 103.9 trilyon liralık kağıt satıldı. İhalede bileşik faiz yüzde 24.40, basit faiz yüzde 25.78 olurken, ihaleden önce kamuya 288 trilyon lira, piyasa yapıcılarına da 316.8 trilyon lira tutarında satış yapıldı. İhraç tarihi 3 Mart olan kağıtların geri ödemesi 24 Ağustos 2005'te yapılacak. 
     Salı günü düzenlenen 224 gün vadeli bono ihalesinde nominal toplam 2 katrilyon 17 trilyon lira tutarında teklif gelirken, nominal toplam 1 katrilyon 867.1 trilyon liralık kağıt satıldı. İhalede net satış 1 katrilyon 629.6 trilyon lira, ortalama bileşik faiz yüzde 24.74, ortalama basit faiz yüzde 23.69 oldu. 
     Aynı gün yapılan 420 gün vadeli tahvil ihalesine ise nominal toplam 3 katrilyon 284.1 trilyon lira teklif gelirken, nominal toplam 2 katrilyon 544.8 trilyon lira tutarında kağıt satışı yapıldı. Net satış miktarı 1 katrilyon 977.2 trilyon lira, ortalama bileşik faiz yüzde 24.45, ortalama basit faiz yüzde 24.88 olarak gerçekleşti. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.38 ile yüzde 0.46 arasında gerçekleşti. 
     Mevduat faizlerinin ortalamalarında geçen hafta küçük çaplı düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.38 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 24'ün üzerinde seyreden haftalık reponun net getirisi de yüzde 0.36 olarak gerçekleşti. 
     
</TEXT>
</DOC>
