<DOC>
<DOCNO> 209521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/dunya/adun.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu'dan itiraf 
</HEADLINE>
<TEXT>

   Genel seçimlere hazırlanan Yunanistan Dışişleri Bakanı, Batı Trakya'daki Türk azınlığa geçmişte ayrımcılık yapıldığını söyleyen ilk Yunan lider oldu 
      YORGO KIRBAKİ Atina 

   
   Yunanistan Dışişleri Bakanı Yorgo Papandreu, 7 Mart'ta düzenlenecek genel seçimler için Batı Trakya'dan başlattığı kampanyası çerçevesinde Gümülcine'de gençlerle yaptığı bir toplantıda, Türk azınlığa geçmişte ayrımcılık yapıldığını itiraf etti. Papandreu, "Azınlık geçmişte mazlum hale düşmüştü. Bir azınlığın sınır bölgesinde bulunmasının tehlikeli olabileceği duygusu vardı. Bunun sonucu azınlık tecrit ediliyordu" dedi. 
   İktidardaki PASOK partisinin genel başkanlığını 6 Şubat'ta devralacak olan Papandreu "İnsan haklarına saygılıyız. Batı Trakya'da azınlık fertlerinin eşit haklarına ve toplum yaşamına eşit şekilde katılmaları gerektiğine inanıyoruz" dedi. Papandreu, Batı Trakya Türklerine hitaben bir diğer konuşmasındaysa "Farklılıklarınız bizim için tehdit değildir, korku nedeni değildir" dedi. Bölgedeki sorunları adım adım çözeceklerini söyleyen Papandreu "Ayırım ve ayırımcılığa yol açan tüm sebebleri ortadan kaldıracağız. Bölgede yaşayan azınlık geçmişte çok çekti" diye konuştu. 
   
   Atina olumlu 
   Bu arada Papandreu'nun Türkiye'ye savunma giderlerinin azaltılması için karşılıklı olarak dengeli ve aşamalı silahsızlanmayı önereceğini açıklaması Atina'da büyük yankı uyandırdı. Ana muhalefet partisi Yeni Demokrasi Papandreu'nun önerisine sıcak baktı. Savunma Bakanı Yiannos Papandoniu da Türkiye ile ilişkilerin gelişmesi halinde 12 aya indirilen askerlik süresinin daha da azaltılabileceğini açıkladı. 
   
   
</TEXT>
</DOC>
