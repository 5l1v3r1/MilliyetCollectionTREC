<DOC>
<DOCNO> 211357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/siyaset/siy02.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'dan Gökçek'in amblemine destek 
</HEADLINE>
<TEXT>

   İçişleri Bakanı Aksu, Hitit Güneş'i tartışmasında Gökçek'e sahip çıkarak, "Minareli amblemin kullanılması yasadışı değil" dedi 
      ANKARA Milliyet 

   
   İçişleri Bakanı Abdülkadir Aksu, Ankara Büyükşehir Belediye Başkanı Melih Gökçek'in Ankara'nın simgesi olan Hitit Güneşi yerine kullandığı minareli ambleme ilişkin Belediye Meclisi kararının 1 Aralık'ta geri çekildiğini, bu nedenle Danıştay'ın "iptal kararının gereği"nin ortadan kalktığını açıkladı. Aksu, minareli amblemin kullanılmasının yasadışı olmadığını da savundu. 
   
   'Tescili gereksiz' 
   Gökçek'in göreve gelir gelmez Hitit Güneşi'nin yerine kullanmaya başladığı minareli amblem, tartışmalara yol açtı. CHP Ankara Milletvekili Yakup Kepenek, Aksu'nun yanıtlaması istemiyle verdiği önergede Ankara Büyükşehir Belediyesi'nin Danıştay'ın verdiği iptal kararını uygulamadığını anımsattı. Kepenek, "Belediye Başkanı'nın yargı kararını hiçe sayan açıklamalarını nasıl değerlendiriyorsunuz Bakanlığınız Danıştay kararını ne zaman ve nasıl uygulatacak " diye sordu. 
   Aksu da yanıtta, Türk Bayrağı Yasası, Türk Bayrağı Tüzüğü ve Tanıtıcı Bayrakların Kullanma İznine ve Tesciline Ait Yönetmelik hükümlerinin amblemle ilgili düzenlemelere açıklık getirmediğini, ancak amblemlerin tanıtıcı bayrak olarak kullanılması halinde tescilinin zorunlu olduğunu bildirdi. Aksu, bu nedenle Ankara Büyükşehir Belediyesi'nin ambleminin yazışmalarda kullanılması için herhangi bir mercinin iznine ve tesciline gerek olmadığını savundu. 
   Aksu, Ankara Büyükşehir Belediye Meclisi'nce 1 Aralık'ta kararın iptal edildiğini, bu nedenle Danıştay kararının da konusuz kaldığını, Gökçek ve diğer yetkililerin sorumluluklarını gerektirecek bir konu ve yapılacak bir işlem bulunmadığını bildirdi. 
   
   
</TEXT>
</DOC>
