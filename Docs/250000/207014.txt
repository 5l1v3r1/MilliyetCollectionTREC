<DOC>
<DOCNO> 207014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun42.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'a giden Beagle-2'den hala ses yok 
</HEADLINE>
<TEXT>

     Avrupa Uzay Ajansı'nın AUA uzay aracı ''Mars Ekspresi'', Kızıl Gezegen'e inmek üzere fırlattığı Beagle-2'den sinyal alamadı. 
     AUA'nın bilim müdürü David Southwood, Beagle-2'nin inmesi öngörülen yerin 315 kilometre üzerinde uçan Mars Ekspresi'nin, sonda aracından sinyal alamadığını söyledi. 
     Southwood, ''Bugün Mars Ekspresi ile Beagle-2 arasında doğrudan iletişim için koşulların çok iyi olduğunu düşünüyorduk, ancak temas kuramadık. Fakat bu hikayenin sonu değil'' dedi. 
     Beagle-2 Mars'ta kaybolsa bile, Mars Ekspresi, gezegende yaşam izleri olup olmadığını saptamak için deneylerini sürdürecek. 
     Beagle-2, Mars'a inmek üzere, ''Mars Ekspresi''nden 19 Aralık'ta fırlatılmış, ancak 66 santimlik minik uydudan yüzeye indiğine dair sinyal alınamamıştı. 
     Yetkililer, Beagle-2'nin büyük bir kratere inmiş olabileceğini, araçla bu nedenle iletişim kurulamıyor olabileceğini belirtmişlerdi. 
     ''Mars Ekspresi'', kızıl gezegene doğru 400 milyon kilometre yol kat ettiği yolculuğuna, Haziran başında başlamıştı. 
     
</TEXT>
</DOC>
