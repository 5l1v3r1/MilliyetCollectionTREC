<DOC>
<DOCNO> 212162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun28.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankasına kızdı girişe zehirli yılanlar saldı 
</HEADLINE>
<TEXT>

     Güney Afrika'nın Johannesburg kentinde, bankasıyla yıllardır sorun yaşayan bir müşteri, bankanın sosyal tesisinin girişine zehirli yılanlar saldı. 
     Güney Afrika basını, bir banka memurunun, salınan çok zehirli 5 engerek yılanınından birini yakalamak isterken elinden ısırıldığını ve hemen hastaneye kaldırıldığını belirtti. 
     Gazetelere açıklama yapan öfkeli müşteri, bankanın kendisine verdiği vaatleri yerine getirmediği için böyle bir tepki verdiğini söyledi. 
     The Star gazetesine konuşan müşteri, ''Bankaya girdim ve insanlara ısırılmamaları için geri çekilmelerini söyledim. Elimdeki çantayı yere koydum ve açtım'' şeklinde konuştu. 
     Olay yerine gelen güvenlik güçleri, tehlikeli yılanları etkisiz hale getirdi. 
     Panikten yararlanarak kaçan müşteri, polis tarafından ''cinayete teşebbüs'' suçlamasıyla aranıyor. 
     
</TEXT>
</DOC>
