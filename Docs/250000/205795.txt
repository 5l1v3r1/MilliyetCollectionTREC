<DOC>
<DOCNO> 205795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo05.html </URL>
<DATE> 2004/12/31/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Beşiktaş, Cordoba'ya yeni teklif yapacak... 
</HEADLINE>
<TEXT>

     Cordoba'dan para kazanmayı amaçlayan Beşiktaş, ara transferde Cordoba’yla masaya oturup yeni bir mukavele imzalamak için pazarlık yapacak 
     
     2 yıllık teklif 

     Siyah-Beyazlı yönetim, Oscar Cordoba için çok gizli bir plan hazırladı. İngiltere başta olmak üzere bir çok ülkeden teklif aldığı bilinen Kolombiyalı file bekçisinin sözleşmesi, Mayıs ayında sona eriyor. Tecrübeli kaleciden para kazanmayı amaçlayan idareciler, ara transfer döneminde Cordoba’yla masaya oturup yeni bir mukavele imzalamak için pazarlık yapacak. Oscar’a bir yılı opsiyonlu olmak üzere 2 senelik teklif götürülecek. 
     
     Bonservisi için... 

     Kolombiyalı kaleciyle anlaşma sağlanırsa, sezon sonunda yolların ayrılması halinde de kozlar Beşiktaş Yönetimi’nin elinde olacak. Çünkü Kara Kartallar, Cordoba’yı isteyen kulüplerden bonservis bedeli almaya hak kazanacak. Daha önce Beşiktaş Yönetimi’nin talep etmesi halinde mukavelesini uzatmaya sıcak baktığını açıklayan Oscar Cordoba’nın, tatil sonrası İstanbul’a dönüşte bu konuda nasıl bir tavır içinde olacağı merakla bekleniyor. 
     
</TEXT>
</DOC>
