<DOC>
<DOCNO> 243980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonsiy03.html </URL>
<DATE> 2004/05/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Meclis'te bu hafta... Hükümet, YÖK Yasası hakkında ne yapacak 
</HEADLINE>
<TEXT>

     TBMM Genel Kurulu'nun bu hafta yoğun çalışması ve gündemindeki konuların bitimine kadar mesai yapması planlanıyor. 
     Alınan bilgiye göre, Cumhurbaşkanı Ahmet Necdet Sezer'in bir kez daha görüşülmek üzere bazı maddelerini TBMM'ye iade ettiği YÖK Yasası'nın durumu yarın önce Bakanlar Kurulu, ardından da AK Parti Merkez Yönetim Kurulu toplantısında görüşüldükten sonra belli olacak. 
     Genel Kurul'da 1 Haziran Salı günü 4 meclis araştırması komisyonu raporu ele alınacak ve görüşmeler tamamlanıncaya kadar çalışmalar sürecek. Buna göre, ''Yurt Dışında Yaşayan Vatandaşlarımızın Sorunlarının Araştırılarak Alınması Gereken Önlemlerin Belirlenmesi Amacıyla Kurulan Meclis Araştırması Komisyonu'', ''Yasama Dokunulmazlığı Konusunda Kurulan Meclis Araştırması Komisyonu'', ''Orman Köylülerinin Sorunlarının Araştırılarak, Orman Köylerinin Kalkındırılması İçin Alınması Gereken Önlemlerin Belirlenmesi Amacıyla Kurulan Meclis Araştırması Komisyonu'' ile ''Samsun'da Kurulma Aşamasındaki Mobil Santrallerin İhale ve Yer Seçimi Süreçleri ile Çevre ve İnsan Sağlığına Muhtemel Etkilerinin Araştırılması Amacıyla Kurulan Meclis Araştırması Komisyonu'' raporları ele alınacak. 
     TBMM Genel Kurulu'nda 2 Haziran Çarşamba günü de sahte diş hekimlerine ağır para ve hapis cezası öngören ''Tababet ve Şuabatı San'atlarının Tarzı İcrasına Dair Kanunda Değişiklik Yapılması Hakkında Kanun Tasarısı'' ele alınacak. Tasarı, diş hekimliği icra eden protez teknisyenleri ile sahte protezcilere de hapis ve para cezası öngörüyor. 
     Aynı gün, AK Parti Balıkesir Milletvekili Turhan Çömez'in Sağlık Bakanlığı eğitim kurumlarına yan dal asistanı alımına olanak veren yasa teklifi de ele alınacak. 
     Genel Kurul'un Perşembe günkü gündeminde de sırasıyla Ziraat Odaları ve Ziraat Odaları Birliği Kanununda Değişiklik Yapılmasına Dair Kanun Tasarısı ile Yalova'daki devlete ait sıcak ve soğuk su kaynakları ile kaplıcalar ve bunlara ait binalar, kaplıca tesisatı ve arazisinin özel sektöre kiralanabilmesine olanak tanıyan yasa tasarısı bulunuyor. 
     Genel Kurul Çarşamba ve Perşembe günleri de gündemindeki konuları tamamlayıncaya kadar çalışacak. 
     
     KOMİSYONLAR 

     TBM Plan ve Bütçe Komisyonu 1 Haziran Salı günkü toplantısında İl Özel İdareleri Kanunu Tasarısı'nı ele alacak. Adalet Komisyonu da aynı gün Memurlar ve Diğer Kamu Görevlilerinin Yargılanması Hakkındaki kanun tekliflerini görüşecek. 
     2 Haziran Çarşamba günü İçişleri Komisyonu Mahalli İdare Birlikleri Kanunu Tasarısı'nı, Milli Eğitim Komisyonu da öğretmenlere kariyerlik sistemini getiren tasarıyı ele alacak. 
     Tarım Orman ve Köyişleri Komisyonu ise 3 Haziran Perşembe günkü toplantısında Tarımsal Üretici Birlikleri Kanunu Tasarısını görüşecek. 
     
</TEXT>
</DOC>
