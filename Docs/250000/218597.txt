<DOC>
<DOCNO> 218597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur18.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Türkiye bu iktidara dur demeli 
</HEADLINE>
<TEXT>

     CHP Genel Başkanı Deniz Baykal, ''Türkiye'nin bu iktidara 'dur' demeye şiddetle ihtiyacı vardır'' dedi. 
     Deniz Baykal, yerel seçimlerle ilgili çalışmalarda bulunmak üzere geldiği Samsun'da, partisinin aday tanıtım toplantısına katıldı. 
     Büyük Samsun Oteli'nde düzenlenen toplantıda konuşan Baykal, yerel seçimlerin, 'yerel kimliklerin' ağırlık kazandığı bir seçim olduğunu, ancak partilerin de çok önemli olduğunu söyledi. 
     Bu nedenle halkın, tercihlerinde, içinde bulunduğu sıkıntıları dikkate almasını isteyen Baykal, iktidarın ise başarısız olduğunu savundu. 
     İzlenen politikalarla sıkıntılara çözüm bulunamayacağını öne süren Deniz Baykal, ''Yerel seçimdir, anlıyorum ama bu gerçeğin uyarısını iktidara yapmak gerekmez mi, böyle devam etmenin bir yararı olabilir mi '' dedi. 
     Seçimlerin bir fırsat olduğunu belirten Baykal, ''Halkın şikayeti devam ediyor. İş yok, yatırım yok. Büyüme sağlanamıyor. Bu sıkıntıları çekme nedenimizin, 'Türkiye'nin düzelmesi için' olduğunu söylüyorlar. Halk rahat mı Vergi üzerine vergi... Türkiye'nin bu iktidara 'dur' demeye şiddetle ihtiyacı vardır'' diye konuştu. 
     Maliye Bakanı Kemal Unakıtan'ı da eleştiren Deniz Baykal, daha sonra ''dokunulmazlıklar'' konusuna değindi. İktidarın, dokunulmazlıkların kaldırılması konusunda söz verdiğini ifade eden Baykal, ''Şimdi seçim gelirken bunlar unutulacak mı '' diye sordu. 
     CHP'nin dış politika konusunda üzerine düşeni yaptığını söyleyen Baykal, Kıbrıs'taki gelişmelerden endişe duyduklarını belirtti. 
     ''Samsun'da öyle bir belediye kurmalıyız ki bu belediyenin ilk niteliği dürüstlük olmalı. Samsun'da dürüst bir belediyeye ihtiyaç var'' diyen Baykal, toplantının ardından seçim çalışmaları için Sinop'a hareket etti. 
     
</TEXT>
</DOC>
