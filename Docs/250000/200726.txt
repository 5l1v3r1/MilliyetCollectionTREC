<DOC>
<DOCNO> 200726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/dunya/dun02.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk diplomat katillerine müebbet hapis yolu açıldı 
</HEADLINE>
<TEXT>

   Yunanistan'da 17 Kasım üyelerinin yargılandığı mahkemede 19 sanıktan 15'i suçlu bulundu. Teröristlerin çoğu ömür boyu hapis cezasına çarptırılacak 
      YORGO KIRBAKİ Atina 

   
   Yunanistan'da "asrın davası" sayılan 17 Kasım terör örgütünün yargılandığı mahkemede, 19 sanıktan 15'i suçlu bulunurken, 4 zanlı beraat etti. 
   Atina'daki mahkemede Türk diplomatları, Atina Büyükelçiliği Basın Ataşesi Çetin Görgü'nün 1991'de, Büyükelçilik Müsteşarı Ömer Haluk Sipahioğlu'nun da 1994'te öldürülmesinde tetikçilik yapan Dimitris Kufodinas ile Savas Ksiros'un yanı sıra, örgütün lideri sayılan ve 963 ayrı suçtan yargılanan Aleksandros Yiotopulos suçlu bulundu. Her 3'ünün de müebbet hapis cezasına çarptırılacaklarına kesin gözüyle bakılıyor. 
   Örgütün tetikçileri Kufodinas ve Ksiros ayrıca 1991'de Büyükelçilik Müsteşarı Deniz Bölükbaşı'nı hedef alan suikast girişimine katılmaktan da suçlu bulundu. 
   Ancak Ömer Haluk Sipahioğlu suikastına katılan Sotiris Kondilis adlı terörist müebbet hapis cezasına çarptırılmaktan kurtuldu. Mahkeme, Sipahioğlu cinayetinde yer aldığını kabul eden Kondilis'in pişman olmasını hafifletici neden olarak değerlendirdi. Hukukçulara göre, Kondilis'in cezası 20 yıl hapisten fazla olmayacak. 
   
   Mahkeme 9 ay sürdü 
   Aralarında 2 Türk diplomatın da bulunduğu 23 kişiyi öldüren, çok sayıda bombalı ve roketli saldırılar düzenleyip soygunlar gerçekleştiren aşırı solcu 17 Kasım terör örgütü için mahkeme 9 ay sürdü. 
   Sanıklar arasında tek kadın üye olan Angeliki Sotiropulu, tutuksuz yargılanan Yiannis Serifis, sadece örgüt üyesi olmakla suçlanan ve herhangi bir eyleme katılmadığı belirtilen Anestis Papanastasiu ve 2 soyguna karışmakla suçlanan Theologos Psaradelis beraat etti. 
   Teröristlerin cezaları muhtemelen önümüzdeki hafta açıklanacak. 15 teröristin Atina Ağır Ceza Mahkemesi'nin kararlarına itiraz hakkı bulunuyor. 
   
   
   
   
   
</TEXT>
</DOC>
