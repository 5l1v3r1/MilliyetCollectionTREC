<DOC>
<DOCNO> 200672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur16.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül İlerleme Raporu'ndan bu yana en önemli adımları attık 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu'nun 2003 İlerleme Raporu'nun 5 Kasım'da açıklanmasından bu yana geçen bir ay içinde uygulamaya dönük önemli adımlar attıklarını belirtti. 
     Gül, Devlet Konukevi'nde, Başbakanlık İnsan Hakları Danışma Kurulu 6. Olağanüstü Toplantısı'nın açılışında yaptığı konuşmada, AB süreci çerçevesinde Türkiye'nin ''kritik'' bir dönemden geçtiğini söyledi. 
     AB sürecine ilişkin devletin ortaya koyduğu bir perspektif olduğunu, bu perspektifin de sonuna gelindiğini ifade eden Gül, konuya ilişkin ''gayretlerin artırılması ve konuya daha konsantre olunması'' gerektiğini kaydetti. 
     Türkiye'nin AB içinde olması gerektiğine inanan her kesimin seferber olması gerektiğini belirten Gül, ''Türkiye'nin 50 yıllık serüveninin sonuna yaklaştığı bir dönemi, başarıyla bitirmek istiyoruz'' diye konuştu. 
     2003 İlerleme Raporu'nda birçok övgünün yanı sıra uygulamaya dönük bazı eleştirilerin bulunduğunu hatırlatan Gül, ''5 Kasım İlerleme Raporu'ndan bu yana geçen bir ayda uygulamaya dönük en önemli adımları attık'' dedi. 
     Bu çerçevede, MGK kanununun çıktığını ve yönetmeliğin hazırlandığını söyleyen Gül, bu hafta yönetmeliğin çıkacağını kaydetti. Gül, yayınlandığında, yönetmelikte MGK ile ilgili abartılı şeylerin bulunmadığını herkesin göreceğini belirtti. 
     Türkiye'de konuşulan çeşitli dil ve lehçelerin öğretilmesiyle ilgili de yönetmeliğin hazırlandığını kaydeden Gül, herkesin istediği dili bundan sonra öğrenebileceğine işaret etti. 
     Yabancı dillerde yayınla ilgili olarak da Türkiye'ye bu konuda büyük haksızlıklar yapıldığını ifade eden Gül, RTÜK'ün konuya ilişkin çalışmalarını tamamladığını ve bu hafta içinde yönetmeliğin yayınlanacağını bildirdi. 
     Gül, kamu mali yönetiminin uyumlu bir bütün olarak oluşturulup yürütülmesini öngören tasarının da bu hafta içinde kanunlaşacağını kaydederken, savunma dahil tüm kamu harcamalarının bundan böyle bütçe içine gireceğini ve denetimin olacağını söyledi. 
     Son bir ayda uygulamaya yönelik yapılanları özetleyen Gül, ancak her şeyin bitmediğini, hala yapılması gerekenler bulunduğunu kaydetti. 
     Türkiye için doğru şeyler yapmaya çalıştıklarını ifade eden Gül, ''Ülkemizi şeffaflaştırıyoruz. Şeffaflaştıkça yolsuzluklar olmaz, hesap verme sorumluluğu ortay çıkar'' dedi. Gül, kapı arkasında yapılan işlerde, eninde sonunda yanlış bir işin ortaya çıkacağını belirtti. 
     Türkiye'nin AB sürecinde genel anlayış içinde bulunulmasının önemine değinen Gül, ancak bu şekilde başarıya ulaşılabileceğini söyledi. Gül, ''Bu anlayış halk ve kurumlara sinmedikçe başarı elde edilemez'' dedi. 
     Gül, reformların uygulanmasının takibi için oluşturulan Reform İzleme Grubu'nun bu hafta içinde bir kez daha biraraya geleceğini belirtti. 
     
</TEXT>
</DOC>
