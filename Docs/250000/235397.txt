<DOC>
<DOCNO> 235397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas23.html </URL>
<DATE> 2004/04/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İbrahim Tatlıses'in sahneye çıktığı barda neden ateş edildi 
</HEADLINE>
<TEXT>

     Sanatçı İbrahim Tatlıses'in sahne aldığı bir barda silahla havaya ateş ettikleri öne sürülen 2 kişi hakkında 3'er yıldan aşağı olmamak üzere hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, 28 Mart 2004 günü tutuklu sanık Ali Hacısüleymanoğlu'nun ''Keops'' adlı barda bulunduğu, geç saatlerde davanın diğer sanığı Ata Hacısüleymanoğlu'nun da eşi ve 7-8 arkadaşı ile bara geldiği anlatıldı. 
     Sanatçı İbrahim Tatlıses'in sahnede ''Yetiş ya Muhammed, yetiş ya Ali'' parçasını seslendirdiği belirtilen iddianamede, Ali Hacısüleymanoğlu'nun da Tatlıses'e ''Peygamberimizin adını neden barlara sokuyorsun'' yazılı bir not gönderdiği kaydedildi. 
     Korumaların bu notu Tatlıses'e iletmemesine kızan Ali Hacısüleymanoğlu'nun havaya bir el ateş ettiği belirtilen iddianamede, İbrahim Tatlıses'in sahneye davet ettiği sanatçı Ebru Gündeş'in ise bu sırada panik yaşanmaması için şarkısına devam ettiği anlatıldı. 
     Çıkışa doğru ilerleyen Ata Hacısüleymanoğlu'nun da 2-3 el hava ateş ettiğinin bir tanık tarafından görüldüğü öne sürülen iddianamede, barda panik yaşandığı kaydedildi. 
     Sanıklardan Ali Hacısüleymanoğlu'nun silahı saklaması için verdiği ileri sürülen Okan Yurtsever hakkında ayrıca dava açıldığı ifade edilen iddianamede, Ata Hacısüleymanoğlu'nun hakkındaki suçlamayı kabul etmediği anlatıldı. 
     İddianamede, sanıkların ''ruhsatsız silah bulundurmak'' ve ''korku ve panik yaratacak şekilde meskun mahalde ateş etmek'' gerekçesiyle, 3'er yıldan aşağı olmamak üzere hapis cezasına çarptırılması istendi. 
     Yargılamaya, önümüzdeki günlerde İstanbul Asliye Ceza Mahkemesi'nde başlanacak. 
     
</TEXT>
</DOC>
