<DOC>
<DOCNO> 215978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko05.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta şirketleri enflasyon muhasebesine 2005'te geçecek 
</HEADLINE>
<TEXT>

     Sigorta şirketlerinin tümü, uluslararası muhasebe standartlarına uygun enflasyon muhasebesi sistemine 1 Ocak 2005 tarihinden itibaren geçecek. 
     Hazine Müsteşarlığı'ndan Borsa'ya gönderilen açıklamada, halka açık tüm şirketlerin 31 Aralık 2003'de enflasyon uygulamasına tabi tutuldukları, ancak 15 Kasım 2003'de yayınlanan bir tebliğle bankalar ve sigorta şirketlerinin Sermaye Piyasası Kanunu'nun 50 a maddesi kapsamında muhasebe, mali tablo ve rapor standartları konusunda kendi kanunlarındaki hükümlere tabi olduğunun hükme bağlandığı belirtildi. 
     Açıklamada, yapılan değerlendirmeler sonucunda Hazine Müsteşarlığı'nca, uluslararası muhasebe standartlarına uygun sigortacılık sistemine 1 Ocak 2005'den itibaren geçilmesinin planlandığı belirtilerek, şöyle denildi 
     ''Bu yönde çalışmalar sürdürülmekte olduğundan, ayrıca şirketler arasında halka açık olanlar ve olmayanlar yönünden uygulama farklarının ortadan kalkması, yeknesak raporlama düzeninin sağlanması, halka açık olmayan şirketlere yeni mali tablo düzenleme sistemine geçişte yeterli hazırlık zamanı verilmesi açısından, tüm sigorta şirketlerinin 1 Ocak 2005 tarihinden itibaren enflasyon muhasebesi uygulamasına geçmelerine karar verilmiştir.'' 
     
</TEXT>
</DOC>
