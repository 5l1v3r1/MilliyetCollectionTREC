<DOC>
<DOCNO> 219882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/dunya/dun02.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da turuncu alarm 
</HEADLINE>
<TEXT>
   10 bin görevli 32.500 km.lik demiryolunda bomba arıyor 
      MİNE G. KIRIKKANAT Paris 

   
   Fransa'da AZF adındaki terör örgütünün hükümetin 4 milyon dolar ve 1 milyon euro ödememesi halinde demiryollarına döşediği bombaları patlatacağı yönündeki açıklamasından sonra ülkenin 32.500 kilometrelik demiryolu ağında sıkı bir arama çalışması başladı. 
   10 bin demiryolu görevlisi tek tek rayların altına ve travers aralarına bakarak ismini Eylül 2001'de Toulouse'da 31 kişinin ölümüne yol açan patlamanın gerçekleştiği kimyasal madde üretilen AZF fabrikasından alan örgütün tehdidini boşa çıkarmaya çalışıyor. 
   Bu arada 11 Aralık 2003 tarihinde Cumhurbaşkanlığı'na gönderilen bir mektupla tehdidini açıklayan örgütün, ciddiyetini kanıtlamak için Paris - Toulouse hızlı tren hattındaki bir viyadüğün altına gizlediği güçlü bir bombayı polise bildirdiği, ancak polisin terör örgütüyle kurduğu teması aylardır gizlediği de ortaya çıktı. "La Depeche du Midi" gazetesinin yayımladığı polis ile örgüt arasındaki görüşmelere ilişkin habere göre, örgütü çökertmekte başarılı olamayan polis, 1 Mart'ta istenilen 4 milyon dolar ve 1 milyon euroyu taşıyan bir helikopteri söylenen yere gönderdi ancak havanın kararması dolayısıyla verilen ikinci buluşma noktasının bulunamaması nedeniyle teslimat yapılamadı. 
   
   
   
</TEXT>
</DOC>
