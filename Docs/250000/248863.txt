<DOC>
<DOCNO> 248863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/ekonomi/eko01.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi idaresi özel sektöre açılıyor 
</HEADLINE>
<TEXT>


Gelir İdaresi Başkanlığı'nın kuruluşuna ilişkin yasa tasarısındaki değişiklikle, üst yönetime memurlar yerine özel sektörden atama yapılmasına olanak sağlandı 

Ahmet Erhan Çelik 

IMF'yle yapılan görüşmeler çerçevesinde 'Gelir İdaresi Başkanlığı GİB Yasa Tasarısı'nda kritik değişiklikler yapılması kararı alındı. GİB'in başkan ve başkan yardımcılıklarına özel sektörde çalışan ve belli deneyime sahip kişilerin atanmasına imk n tanıyacak şekilde tasarı taslağında değişiklik yapıldı. 
Tasarı aynen yasalaşacak olursa vergi tahsilatı, vergi incelemeleri ve diğer devlet alacaklarının takibi gibi görevlerin yönetimi maliye tarihinde ilk defa memurlar yerine özel şirket kökenli kişilerce yürütülecek. Başbakanlık Müsteşarı Ömer Dinçer'in başkanlığında önümüzdeki hafta içinde yapılması planlanan toplantıda tasarıya son şekli verilecek. GİB'i "yarı özerk" hale getiren tasarının temmuz ortalarında Meclis'e sevk edilerek yasalaştırılması öngörüldü. 
Sekizinci gözden geçirme çalışmaları için Ankara'da bulunan IMF heyeti, GİB üst yönetimine getirilecek kişiler için "görev açılımının geniş tutulmasını" istedi. IMF önerisini değerlendiren ekonomi yönetimi, tasarıyı yeniden düzenledi. 
Ekonomi ve maliye alanındaki üniversitelerden mezun, 15 yıl kamu - özel sektör deneyimine sahip kişiler, GİB üst yönetimine getirilebilecek. Atamalar Maliye Bakanı'nın teklifi, Bakanlar Kurulu'nun kararı ve Cumhurbaşkanı'nın onayı ile resmilik kazanacak. GİB Başkanı, 28 Mayıs'ta Başbakanlığa sevk edilen tasarıda olduğu gibi Maliye Bakanı'na bağlı çalışacak. 
Siyasi müdahale önlemi 
Başkan ve başkan yardımcıları altındaki kadrolara, liyakat esasına göre devlet memurları arasından seçim yapılacak. Yani Vergi Dairesi Müdürü ya da GİB daire başkanları, Maliye bürokratları arasından belirlenecek. Bu yolla vergi tahsilatı, incelemesi ve benzeri görevlerin ifası sırasında siyasi müdahalenin önüne geçilecek.Vergi politikalarının ayrı bir birim tarafından belirlenmesine ilişkin olarak IMF'yle yapılan müzakerelerde varılan sonuç, söz konusu birimin şimdilik GİB bünyesinde faaliyet göstermesi yönünde oldu. Ancak zaman içinde politika biriminin Maliye Bakanı'na bağlı bir genel müdürlük şeklinde teşkilatlandırılabileceği bildirildi.Tenzili rütbeye uğradıkları gerekçesiyle tasarıya sert tepki gösteren gelirler kontrolörlerinin durumunda ise şimdilik bir değişiklik olmayacağı öğrenildi. Kontrolörler, GİB bünyesinde bir daire başkanlığına bağlı olarak faaliyet gösterecek. Gelirler Kontrolörleri Daire Başkanlığı'nın yanı sıra bir de Denetim Hizmetleri Daire Başkanlığı oluşturulacak. 

</TEXT>
</DOC>
