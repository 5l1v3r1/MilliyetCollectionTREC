<DOC>
<DOCNO> 249454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo10.html </URL>
<DATE> 2004/06/20/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Euro 2004... Çek Cumhuriyeti, Almanya maçında Nedved'i dinlendirecek 
</HEADLINE>
<TEXT>

     12. Avrupa Futbol Şampiyonası'nda çeyrek finale yükselen ilk ekip olan Çek Cumhuriyeti, gruptaki son maçı olan Almanya karşılaşmasında, başta yıldız oyuncusu Pavel Nedved olmak üzere bazı futbolcularını dinlendirecek. 
     D Grubu'nda ilk 2 maçını da kazanarak 6 puana ulaşan ve çeyrek final vizesi alan Çek Cumhuriyeti'nde, teknik direktör Karel Bruckner, 23 Haziran Çarşamba günü başkent Lizbon'da yapacakları Almanya maçında, ilk 2 karşılaşmanın başarılı ismi Nedved'i oynatmayı düşünmediğini söyledi. 
     Nedved'i şampiyonanın bundan sonraki bölümü için dinlendireceklerini açıklayan Bruckner, ayrıca yıldız futbolcunun Hollanda maçında birçok faullü hareket maruz kaldığını bildirdi. 
     Bruckner, Almanya maçında başka bazı isimlerin de dinlendirileceğini ifade ederken, isim vermekten kaçındı. Çek teknik adam, kadro derinliği nedeniyle bazı isimlerin oynamayacak olmasının kendilerini olumsuz yönde etkilemeyeceğini bildirdi. 
     Bruckner'in, Almanya maçında, büyük bir olasılıkla Hollanda karşılaşmasından sarı kartı bulunan savunmaya dönük orta alan oyuncusu Tomas Galasek'i oynatmayacağı, orta alan oyuncusu Karel Poborsky ile golcü oyuncu Jan Koller'i de az sürelerle sahada tutacağı kaydedildi. 
     
</TEXT>
</DOC>
