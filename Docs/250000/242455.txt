<DOC>
<DOCNO> 242455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur18.html </URL>
<DATE> 2004/05/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Senegalliler asker uğurlarsa... 
</HEADLINE>
<TEXT>

     Adapazarlı Murat Balkancıoğlu'nun asker eğlencesine katılan Senegalli arkadaşları, dansları ve hareketleriyle renkli görüntüler oluşturdular. 
     Sakarya'nın vergi rekortmeni Reşat Balkancıoğlu'nun oğlu Murat'ın askere gideceğini öğrenen Senegalli 9 arkadaşı, Adapazarı'na gelerek, asker eğlencesine katıldı. 
     Yanlarında, yöresel enstrümanlarını da getiren Senegalli gençler, Balkancıoğlu'nun evinin önünde düzenlenen eğlencede ülkelerine özgü danslar ve figürlerle izleyenlere neşeli anlar yaşattılar. Cümbüş, keman ve darbuka ile çalınan Türk müziklerine de eşlik eden konuk gençler, çiftetelli oynadılar. 
     Evdeki eğlencenin ardından konvoyla caddelerde gezen ve son olarak da Atatürk Bulvarı'nda eğlenen Senegalliler'e Adapazarlılar da eşlik etti. Zenci gençleri, farklı şiveyle ''En büyük asker bizim asker'' diye tempo tutarken gören onlarca kişi, konuk gençlerle fotoğraf çektirdi, bazı genç kızlar da cep telefonlarıyla fotoğraf çekti. 
     Senegalli gençlerden, İstanbul'da tercümanlık yapan İbrahim Bagji, Türkler'i ve Türkiye'yi çok sevdiğini söyledi. 
     Murat Balkancıoğlu'nu iş görüşmeleri sırasında tanıdığını ve arkadaş olduğunu belirten Bagji, ''Onun askere gideceğini duyunca 9 arkadaş buraya geldik ve onu kendi adetlerimize göre uğurladık. Önce kendi enstrümanlarımızla dans ettik, sonra öperek şans diledik'' dedi. 
     Murat Balkancıoğlu da, ''İşim gereği sık sık Senegal'e giderken, bu arkadaşlarla tanıştım. Askere gideceğimi duyunca, Adapazarı'na geldiler, beraber eğlendik, beni çok mutlu ettiler'' diye konuştu. 
     
</TEXT>
</DOC>
