<DOC>
<DOCNO> 247764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko28.html </URL>
<DATE> 2004/06/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çift fonksiyonlu yazar kasa pazara çıkmaya hazır... 
</HEADLINE>
<TEXT>

     Medine Taşdelen 

Profilo Telra Elektronik Grup Başkan Yardımcısı Göksen Körezlioğlu, Maliye Bakanlığı'nın istediği fiş kesimi ve kredi kartı işlemini birarada yapan yazar kasaları ürettiklerini ve pazara sunmaya hazır olduklarını bildirdi. 
     Körezlioğlu, Litvanya'nın Panevzys kentinde ortağı oldukları renkli televizyon tüpü fabrikası Ekranas'ın tanıtımı sırasında gazetecilerin geliştirilmiş yazar kasaya ilişkin sorularını da yanıtladı. 
     Yazar kasa konusunda güncelin gerisinde kalamayacaklarını, dolayısıyla bu alana ciddi bir ARGE bütçesi ayırdıklarını anlatan Körezlioğlu, Türkiye'nin yazar kasa alanında önümüzdeki yıllarda doyuma ulaşacağını, bu nedenle benzer vergi kanunlarının yürürlükte olduğu ülkelere ihracata ağırlık vereceklerini kaydetti. Körezlioğlu, ihracatta ilk olarak Türk Cumhuriyetleri ile eski Balkan ülkelerini hedeflediklerini belirtti. 
     Maliye Bakanlığı'nın talebi doğrultusunda fiş kesimi ve kredi kartı işlemini aynı anda gerçekleştiren yazar kasa geliştirdiklerini bildiren Körezlioğlu, ''Bakanlığın istediği yazar kasayı ürettik, pazara sunmaya hazırız. Vergi kaybının önlenmesine yardımcı olacak sistem için bu yıl bir hazırlık dönemi olabilir. Ancak 2005'ten itibaren bu konuda ciddi şekilde denetleme yapılacağını düşünüyorum'' diye konuştu. 
     Göksen Körezlioğlu, Türkiye'de hala yazar kasada kesilen fiş rulolularının depolarda saklandığına işaret ederek, ruloları 5 yıl süresince saklayacak elektronik hafıza geliştirdiklerini söyledi. 
     
     İSTASYONLARA YAZAR KASA 
     Akaryakıt istasyonlarında her pompa ile akaryakıt getiren tankerlere yazar kasa konulması yönündeki çalışmaların da sürdüğüne değinen Körezlioğlu, uygulamayla istasyondaki tüm giriş çıkışların kontrol altında tutulacağını vurguladı. 
     Bu alanda birkaç akaryakıt dağıtım firmasıyla protokol yaptıklarını belirten Körezlioğlu, uygulamanın Ağustos ayında başlamasının planlandığını, ancak birkaç ay daha erteleme durumunun söz konusu olduğunu kaydetti. 
     Taksilerde taksimetrelere üzerinde kredi kartı okuyucusu bulunan yazar kasa takılması çalışması da yaptıklarını anlatan Körezlioğlu, ''Ancak bu uygulamayı popülist nedenlerle devreye sokamadık. Türkiye'den çok sonra bu uygulamayı gündemine alan Polonya'ya bunu çatır çatır satıyoruz. Ancak bizde Maliye Bakanlığı'nın çıkardığı genelgeye rağmen, taksicilerin direnmesi nedeniyle uygulama devamlı erteleniyor'' diye konuştu. 
     
     KURUŞLU SİSTEME UYUMLU 
     Körezlioğlu, bu yılın Nisan ayından itibaren ürettikleri tüm yazar kasaların kuruşa uyumlu olduğunu ve 31 Aralık 2004'ten itibaren otomatik olarak kuruş sistemine geçeceğini söyledi. 
     Türkiye'de yılda ortalama 100 bin yazar kasa ihtiyacı doğduğuna işaret eden Körezlioğlu, 30-35 milyon dolarlık pazarın yüzde 60'ının kendilerine ait olduğunu, yazar kasa kullanımını artıracak uygulamaların devreye girmesiyle ilave 60-70 milyon dolarlık bir pazar oluşacağını kaydetti. 
     Profilo Telra Genel Müdür Yardımcısı Tevfik Ellibeş ise akaryakıt istasyonları ile diğer alanlarda yazar kasa kullanım zorunluluğunun getirilmesiyle ilk etapta 200 bin adet yazar kasanın değişeceğini, bu ihtiyaç nedeniyle yıllık 60 bin adet olan üretimlerinin 120-130 bine çıkacağını bildirdi. 
     
</TEXT>
</DOC>
