<DOC>
<DOCNO> 238723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/ysenay.html </URL>
<DATE> 2004/05/10/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Çifte zaferli gece 
</HEADLINE>
<TEXT>



Denizli'de dün her hafta seyrine alıştığımız bir Fenerbahçe tekdüzeliği yerine, 11 adet "dinamit lokumu" Sarı - Lacivert formalısı yarışıyordu sahada sanki... 
Tam 32 haftadır "hata veya sevaplarının" seyrine abone olduğumuz Sarı - Lacivertli takım ile ilgili dün maç öncesi TV kanallarına, radyo mikrofonlarına veya yolumuzu çevirip, bize sual edenlere tek ve netti cevamız "Fenerbahçe rahat kazanacak". Peki bu iddiacılığımız nereden geliyor diye düşünenleriniz olabilir... Cevaplayalım... Çünkü Daum'un şampiyonluğun kapısında yatıp kalkan bu takımı son haftalara ne denli mükemmel şartladığını çok dikkatle takip ediyorduk da ondan... Elli yıldır içinde yaşadığımız şu futbol dünyasında hiçbir büyük takım böylesine önüne gelmiş "büyük balığı" elinden kaçırmamıştır da, o nedenle inanıyorduk bu net farklı galibiyete... 
Ayrıca forma giydiği ilk günden beri hem fikri, hem de vücut diliyle mücadele eden bir Hooijdonk zenginliği ile devamlı oynama lüksüne bu yıl liglerimizde sadece Fenerbahçe sahipti de, işte bu fark adına inançlarımız sivriliyordu Sarı - Lacivertliler'in şampiyon olacağına... Hem Fenerbahçe'nin zirve koltuğuna oturduktan sonra son maçlara pabuç bırakmayacağını bu ülkede çok iyi bilen o kadar insan yaşar ki bir bilseniz... Daha ötesinde ve sanırım en önemlisi, Fenerbahçe sevgisini bu yıl bütün dağa taşa nakış gibi işleyerek deplasmana çıktığı kente götüren, kendi sahasındaki oynanan her maçta Kadıköy'ü bir "fiesta dünyası" halinde renklendiren Fenerbahçe taraftarının inanmışlığını hayranlıkla izledikten sonra bize kim anlatabilir ki, artık Sarı - Lacivert'ten başka bir renge bürünmüş bir şampiyonluk perisinin ortalarda dolaşabileceğine .. 
Devam edelim, yönetim kurulu bu sezon tam bir "Avrupa standartları göstergesi" halinde yürütüyordu kulüpteki görev paylaşmalarını... TV'lerdeki halim selim görüntüler dışında hiçbir futbol geveziliği, hiçbir yöneticinin ağzından mikrofona dökülmüyor, buna karşılık sahada yarışan ayaklar oynadıkları kombine futbol ile sayısız golleriyle süslüyorlardı medyadaki görüntü ve yazılı sayfalardaki gündemi haftalar, aylar, hatta yıl boyunca... 
Fena mı oldu işte Denizli'de peş peşe ve erkenden ateşlenen dinamit fitilleri dört kez arka arkaya patlayınca hem Denizli'de bayramı, hem de Trabzon'dan gelen haberlerle şampiyonluk tacını kucaklayıverdi Fenerbahçe "çift zaferli bir geceyi" gurur ve onurla yaşayarak. 


</TEXT>
</DOC>
