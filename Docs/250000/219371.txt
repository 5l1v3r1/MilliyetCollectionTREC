<DOC>
<DOCNO> 219371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/siyaset/siy04.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İslamcıların 'özeleştiri tartışması' alevlendi 
</HEADLINE>
<TEXT>
   Erdoğan, yanlış dağı deldi 
   Başbakan, Tokat'ta yaptığı konuşmada, "Biz, Ferhat'ın dağları deldiği Tokat'tayız" dedi. Ancak, Ferhat'ın Şirin için deldiği o dağ Amasya'da 
      TOKAT DHA 

   
   Başbakan Recep Tayyip Erdoğan, Ferhat ile Şirin'in büyük aşkının yaşandığına inanılan Amasya'yı Tokat'la karıştırarak, "Biz şu anda Ferhat'ın dağları deldiği Tokat'tayız. Ferhat nasıl dağı delerek Şirin'e ulaştıysa, biz de dağlarımızı dele dele milletimizi aydınlık yarınlara kavuşturacağız" dedi. 
   Erdoğan, dün Yozgat'ın ardından Tokat'a geçerek halka hitap etti. 
   Erdoğan, konuşmasında İmam hatip sorununa değindi. İmam hatiplerin ilk kuruluşunun Atatürk'e dayandığını vurgulayan Başbakan, dış politikada yaşanan gelişmeleri de değerlendirdi. 30 yıldır Türkiye'ye gelmeyen AP Başkanı Pat Cox'un, kendi iktidarları döneminde geldiğini söyleyen Erdoğan, kendilerinin "işbirlikçi" diye eleştirildiğini de ifade ederek şunları söyledi "Tabii ki işbirliği yapacağız. İletişim kuracağız." 
   
   CHP mum yakmamış 
   Türkiye'nin Irak'ın fiziki ve siyasal gelişiminde söz sahibi olmasına rağmen bazı çevrelerce eleştirildiğini de anımsatan Erdoğan, şöyle konuştu "Bizde ufuk var, onların ufukları yok. Onlar sadece karalama kampanyaları yürütürler. Başka işleri yok. Bunlar var ya bunlar hayatta bir mum dahi yakamamışlar. Hele bu CHP. Hayatta mum yakmamışlar." 
   
   
   
   
</TEXT>
</DOC>
