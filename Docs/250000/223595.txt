<DOC>
<DOCNO> 223595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/ekonomi/eko07.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ 1 Nisan'da özelleştirme kapsamında 
</HEADLINE>
<TEXT>

   Elektrik dağıtım bölgeleri 1 Nisan'da özelleştirme programına alınacak. İlk ihaleye ise 2005 Mart'ında çıkılacak 
   ANKARA Milliyet 
   
   Enerji özelleştirmeleri bakımından yol haritası özelliği taşıyan Elektrik Enerjisi Stratejisi dün Yüksek Planlama Kurulu'nda onaylandı. Böylece Dünya Bankası'nın vereceği 375 milyon dolarlık Ekonomik Reform Kredisi'nin serbest kalması için son şart tamamlanmış oldu. 
   Elektrik dağıtım bölgelerinin sayısının en fazla 21 olacağını söyleyen Enerji Bakanı Hilmi Güler, 1 Nisan'da özelleştirme programına alınacaklarını bildirdi. Güler, "2005 sonunda dağıtım özelleştirmeleri tamamlanacak. İlk ihaleye 2005 Mart'ında çıkılacak" dedi. Bir dağıtım bölgesi için en fazla 49 yıllık lisans verileceğini söyleyen Güler, stratejiyle beş yıllık fiyat tarifesi dönemine geçileceğini de söyledi. 
   Üretim tesislerinin ise 2005 Haziran'ında kapsama alınıp özelleştirmelerine 2006 Temmuz'unda başlanacağını belirten Güler, "Tesisler gruplandırılarak özelleşecek" dedi. 
   
   
</TEXT>
</DOC>
