<DOC>
<DOCNO> 207372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur29.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede, Dışişleri ve Genelkurmay birçok noktada mutabık kaldı 
</HEADLINE>
<TEXT>

     Çankaya Köşkü'nde bugün yapılan Kıbrıs zirvesinde Dışişleri Bakanlığı ve Genelkurmay Başkanlığı'nın birçok noktada mutabık kaldığı öğrenildi. 
     Diplomatik kaynaklar, çalışmaların Annan planı üzerinde sürdürüldüğünü belirterek, bugünkü zirvede bu çalışmaların masaya yatırıldığını, olumlu ve umut vaat eden bir toplantı yapıldığını kaydettiler. 
     Zirvede Dışişleri Bakanlığı ve Genelkurmay Başkanlığı'nın konuyla ilgili ayrı ayrı brifing verdiği öğrenildi. 
     Türkiye'nin sorunun çözümüne yönelik ciddi atılımlar yaptığının altını çizen kaynaklar, müzakerelere başlanması için BM Genel Sekreteri Kofi Annan'ın taraflara çağrı yapması gerekliliğine işaret ettiler. 
     Kaynaklar, KKTC Cumhurbaşkanı Rauf Denktaş'ın Pazar ya da Pazartesi günü Ankara'ya gelmesinin beklendiğini, Dışişleri ve Genelkurmay'ın Denktaş'ın müzakereci konumunu sürdürmesi konusunda da mutabık olduğunu söylediler. 
     
</TEXT>
</DOC>
