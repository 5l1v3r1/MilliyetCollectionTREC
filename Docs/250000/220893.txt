<DOC>
<DOCNO> 220893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yasam/yas03.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıkta 'Türk devrimi' 
</HEADLINE>
<TEXT>

   Prof. Kutluk Oktay, dondurarak sakladığı yumurtalıktan 6 yıl sonra embriyo elde etti. Bu teknikle kadınların üreme yeteneği korunacak 
      Ayşegül Aydoğan 
   
   Kanser tedavisi gören ya da menopoz öncesi dönemdeki kadınların yumurtalıklarını çıkararak saklama konusunda uluslararası üne sahip olan Cornell Üniversitesi New York Presbyterian Hastanesi'nde çalışan Türk doktor Prof. Kutluk Oktay, yeni bir başarıya daha imza attı. 
   Meme kanserli bir hastanın yumurtalığını altı yıl önce dondurarak saklayan Oktay, 6 yıl sonra karın altına yerleştirdiği yumurtalıklardan önce yumurta, sonra da embriyo elde etmeyi başardı. Oktay, 3 yıl önce başka bir çalışmasında 2 hastanın kol derisi altına yumurtalık nakli yaparak adını duyurmuştu. 
   
   Menopoz ve üreme tedavisinde 
   Prof. Dr. Kutluk Oktay'ın çalışması radyoterapi, kemoterapi veya yumurtalıkları tahrip eden başka tedaviler geçiren kadınlarda yumurtalıkların alınarak dondurulduktan yıllar sonra üreme ve menopozu tedavi etmek için kullanılabileceğini ortaya koydu. 
   Weill Cornell üreme Tıbbi ve İnfertilite Merkezi Direktörü Dr. Zev Rosenwaks da çalışmanın önemini şu sözlerle vurguladı "Bu araştırmanın iki anlamı var. Birincisi yumurtalık dokusunu dondurarak kadınların üreme yeteneği korunabilir. İkincisi, doku uzun süre dondurulmuş olarak kaldıktan sonra gebelik mümkün olabilir." 
   
   Operasyon nasıl gerçekleşti    30 yaşındayken meme kanseri olan hastanın bir yumurtalığı çıkarılarak donduruldu. Hasta kemoterapiden 5 yıl sonra kanseri yenince Prof. Oktay'ı aradı. Hastanın 15 tane yumurtalık parçası çözülerek lokal anesteziyle karın derisinin altına nakledildi. 3 ay sonra doku, hormon ve yumurta üretimine başladı. Yumurtalar her ay yapay döllenme için toplandı. 8 ayda 20 yumurta döllenme için toplandı ve 8'i seçildi. Prof. Oktay, çalışmayı şöyle anlattı "Sağlıklı görünüme sahip 4 hücreli, bölünme aşamasında olan bir embriyo elde ettik. Embriyo hastanın rahmine yerleştirildi. Tek bir embriyo ile hamilelik şansı muhtemelen yüzde 10'dan az ama denemeye devam edeceğiz." 
   
   
</TEXT>
</DOC>
