<DOC>
<DOCNO> 236497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo13.html </URL>
<DATE> 2004/05/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hagi Kazanacağımız başarılarla G. Saray'a borcumu ödemek istiyorum 
</HEADLINE>
<TEXT>

     Galatasaray Teknik Direktörü Gheorghe Hagi, kendisini her zaman sarı-kırmızılı kulübe borçlu hissettiğini ifade ederek, ''Gelecekte hep beraber kazanacağımız başarılarla bu borcumu ödemek istiyorum'' dedi. 
     Sarı-kırmızılı kulübün aylık resmi yayın organı Galatasaray Dergisi'nin mayıs sayısında yer alan yazısında, kariyenin en mutlu günlerini sarı-kırmızılı kulüpte yaşadığını belirten Hagi, Galatasaray forması altında yaşadığı sevinçleri gelecek sezon da yineleyebilmek için kendisine yapılan teknik direktörlük önerilerini kabul ettiğini söyledi. 
     Rumen teknik adam, geride kalan dönemde oyuncularının antrenman ve maçlardaki motivasyonu ile çalışma disiplininin kendisini fazlasıyla memnun ettiğini anlatarak, şöyle konuştu 
     ''Öncelikle kazanmaya alışmış oyuncularımın, alınan mağlubiyetler sonrasında yaşadıkları mental problemleri çözmek için çaba harcıyoruz. Oyuncularımın öncelikle özgüvenlerini yeniden kazanmaları gerekiyor. Galatasaray kaybettiğinde herkesin suçu vardır. Nasıl kazanıldığında herkesin payı varsa, kaybedildiği zaman da öyledir. Takım olabilmenin gereği başarıyı da başarısızlığı da paylaşabilmektir. Takım olabilmek için zamana ihtiyacımız var. Piyango bir günde tutar, ama bir şeyi yaratmak için zamana ihtiyaç vardır.'' Hagi, kalan 3 maçta Galatasaray ruhuna yakışır bir mücadele içinde olacaklarını sözlerine ekledi. 
     
</TEXT>
</DOC>
