<DOC>
<DOCNO> 240181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/siyaset/axsiy01.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK yasası türban gibi olur endişesi... 
</HEADLINE>
<TEXT>


AKP'yi Anayasa Mahkemesi düşündürüyor. Mahkemenin türban kararına benzer bir karar almasından korkuluyor 

Abdullah Karakuş 


YÖK yasasını Meclis'ten jet hızıyla geçiren AKP hükümetinde şimdi de Cumhurbaşkanı Ahmet Necdet Sezer'in olası veto kararının ardından izlenecek strateji tartışılmaya başlandı. AKP'de "vetonun ardından ikinci kez yasayı göndermeyip gerilimi soğutmaktan yana" bir genel eğilim belirdi. Son karar için gözler Başbakan Recep Tayyip Erdoğan'a çevrildi. 
Erdoğan'ın önceki gün Sezer'le yaptığı görüşmenin ardından AKP kulislerinde, "AB sürecinde bu kavga büyürse Türkiye için iyi olmaz. Ona göre adım atmalı. Şimdilik tabana 'Biz yapmak istedik ama olmuyor' mesajı veririz. Fazla direnmemiz hem bize hem ülkeye zarar getirebilir. Zaten yasa da istediklerimizi tam olarak karşılamıyor" yorumları yapıldı. 
Kulislerde Sezer'in YÖK yasasını veto etmesinden sonra AKP'nin aynen geri göndereceği yasa için Anayasa Mahkemesi'ne gitmesi durumunda ortaya çıkacak durum tartışılıyor. AKP'lilerde "Anayasa Mahkemesi'nin vereceği karar zararlı olabilir. Başörtüsü kararında olduğu gibi bir karar olabilir" düşüncesi h kim olmaya başladı. 
Bazı bakan ve milletvekilleri de yönetime, "Sonuna kadar devam etmeliyiz. Yoksa AB'den yine 'Askerin istediği oluyor. Demokratikleşme tam olmuyor' tepkileri gelebilir" uyarısını yaptı. 
AKP Genel Başkan Yardımcısı Dengir Mir Mehmet Fırat, 9. Cumhurbaşkanı Süleyman Demirel'in "Doğmamış çocuğa dön biçilmez" sözünü hatırlatarak, "Siyasette 24 saat bile uzun bir süreç. O gün gelsin, değerlendirir ve bir karar veririz. Şimdiden veto olursa şunu yaparız diyemeyiz. Ama olursa o günkü şartlara bakarız" dedi. 
Birçok yargı kararına dayanak oluşturan Anayasa Mahkemesi'nin türbanla ilgili kararı, dönemin Cumhurbaşkanı Kenan Evren'in, YÖK yasasına ek madde getiren 3511 sayılı yasanın iptali istemiyle yaptığı başvuru sonucu alındı. Sezer'in de Anayasa Mahkemesi üyesi sıfatıyla imzasının bulunduğu iptal edilen kararda, resmi kurumlarda türban takılmasının Anayasa'nın başlangıç ilkelerine aykırı olduğu belirtilmişti. 




</TEXT>
</DOC>
