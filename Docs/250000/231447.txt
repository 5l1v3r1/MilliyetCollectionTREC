<DOC>
<DOCNO> 231447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur55.html </URL>
<DATE> 2004/04/14/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Yurttan Kısa Kısa... Afyon'da anne baba eğitimi... 
</HEADLINE>
<TEXT>

     Afyon Türkiye Eğitim Derneği TED Koleji, ''Anne-baba eğitimi'' adlı bir konferans düzenledi. 
     Eskişehir Anadolu Üniversitesi Beden Eğitimi ve Spor Yüksek Okulu Müdürü Prof. Dr. Coşkun Bayrak, Afyon Belediyesi Kültür Merkezi'nde düzenlenen konferansta, çocukların, başta aileleri olmak üzere başkaları tarafından da kabul görmeye ve sevilmeye ihtiyaç duyduğunu söyledi. 
     Çocukların ailelerine ve kendisine güvenmeye ihtiyaçları olduğunu kaydeden Bayrak, ''Anne- baba, çocuğa verdiği sözleri tutmalı ve destekleyici olmalıdır. Çocuğunuza neleri yapabileceğini göstermesi için fırsat tanıyın'' dedi. 
     
     Aydın'da ağaç bayramı etkinliği... 
     Aydın Çevre ve Orman İl Müdürlüğü tarafından, Ağaç Bayramı kutlamaları çerçevesinde İl Kriz Merkezi Bahçesi'ne 2 bin fidan dikildi. 
     İl Çevre ve Orman Müdürü Veli Yorgalı, fidan dikim töreninde, orman ve ağaç sevgisinin halk arasında yaygınlaştırılması gerektiğini belirtti. 
     Yapılacak daha fazla ağaçlandırmayla ülke ekonomisine de katkı sağlanacağını ifade eden Yorgalı, ''Ormanlarımızın karşı karşıya kaldığı tehlikeler ilimiz ve ülkemiz için önemli bir sorundur'' dedi. 
     
     "İslam ve doğal hayatın korunması" konferansı... 
     Doğayı, Hayvanları Koruma ve Yaşatma Derneği DOHAYKO ile Çukurova Üniversitesi'nce Ç.Ü , Osmaniye'de, ''İslam ve Doğal Hayatın Korunması'' konusunda konferans verilecek. 
     DOHAYKO Genel Sekreteri Nesrin Çıtırık, yaptığı yazılı açıklamada, İslamın, hayvanların korunmasına verdiği önem ve bu konudaki hadis ve mesajların yeterince bilinmediğini belirtti. 
     Çıtırık, Ç.Ü İlahiyat Fakültesi Temel İslam Bilimleri Bölüm Başkanı Prof. Dr. Ali Osman Ateş'in, Türkiye'de ilk kez ''İslam ve Doğal Hayatın Korunması'' kitapçığı hazırladığını ve bunlardan bin 500'ünün dağıtımının gerçekleştirildiğini kaydetti. 
     
</TEXT>
</DOC>
