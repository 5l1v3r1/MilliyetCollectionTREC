<DOC>
<DOCNO> 236874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko11.html </URL>
<DATE> 2004/05/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Vergide yaz harekatı... Kamu'dan ihale alan firmalar büyüteç altında 
</HEADLINE>
<TEXT>

     Maliye Bakanlığı, 2004'ü ''kayıt dışı ekonomi ile mücadele yılı'' ilan ederken, vergi denetimlerinde de yaz harekatını başlatıyor. 
     2004 yılı Vergi Denetim Programı ile 13 ilde 11 sektör gözetim altına alınıyor. Bu çerçevede hesap uzmanları, maliye müfettişleri ve gelirler kontrolörlerinden oluşan merkezi denetim elemanları ile vergi denetmenleri bu aydan itibaren belirlenen sektörlerdeki mükellefleri incelemeye alıyor. 
     Denetim elemanları, Mart ayında verdikleri gelir vergisi beyanları, ortalamaların altında kalan mükellefleri de bu aydan itibaren sorgulamaya alacak. Geçen ay verilen kurumlar vergisi beyanları ortalamaların altında kalan işletmeler de, beyanların değerlendirilmesinin ardından aynı sorguya tabi tutulacak. 
     
     HEDEF KAYIT DIŞI 
     ''Kayıt dışı ekonominin kayda alınması, vergi adaletinin sağlanması, vergi kayıt ve kaçağının en aza indirilmesi'' hedefiyle hazırlanan denetim programında, mükellef ve üçüncül kaynaklardan alınacak verilerin, risk yönetimi ilke ve metotları çerçevesinde kullanılması sonucu, yükümlülüklerini yerine getirmeyen vergi mükelleflerinin tespit edileceği belirtildi. 
     Programda, bu yılki vergi denetimlerinde esas alınacak kriterler de şöyle belirlendi 
     ''-Vergi denetimleri, eğitici ve yönlendiriciliğinin yanı sıra caydırıcılık yönüyle de mükelleflerin vergi yasalarına gönüllü uyumunu sağlamaya yönelik olacak. 
     -Denetimler, ülke çapında yaygın ve etkin bir şekilde, adalet ve eşitlik gözetilerek yapılacak. Merkezi denetim elemanlarının turne programlarında, ekonomik faaliyetlerin yoğunlaştığı illere öncelik verilecek. 
     -Vergi denetim faaliyetleri sonucunda vergiye gönüllü uyumu engelleyen veya zorlaştıran yasal ve idari düzenlemelerin varlığının tespiti halinde, bunların doğurduğu olumsuz hususları gidermek üzere önerilerde bulunulacak. 
     -Kayıt dışı faaliyetleri önlemeye yönelik olarak vergi denetimleri yoklama, tarama ve kontrol faaliyetleri ile yaygın ve yoğun vergi denetimlerini de içine alacak bir anlayışla yapılacak.'' 
     
     MERKEZ 11 SEKTÖRÜ İNCELEYECEK 
     Yazılı ve görsel basında yeralan haberler ile ihbarlar ve diğer kuruluşlardan gelen inceleme talepleri dışında, denetimlerde prensip olarak cari yıl ve bir önceki yıl beyanları incelemeye tabi tutulacak. 
     155 hesap uzmanı, 17 maliye müfettişi, 199 gelirler kontrolörü ve bin 628 vergi denetmeninden oluşan toplam bin 997 denetim elemanının görev alacağı merkezi denetimler, Ankara, İstanbul, İzmir, Bursa, Adana, Muğla, Antalya, Hatay, Denizli, Gaziantep, Mersin, Kahramanmaraş ve Malatya illerinde gerçekleştirilecek. 
     Denetim programı ile incelemeye alınacak mükellef grupları ve sektörler de şöyle 
     -KDV iadelerinin ortalama trendin üzerinde artış gösterdiği alanlar. 
     -VEDOP ortamında bulunan verilerden hareketle sahte belge sirkülasyonunun yoğun olduğu tespit edilen sektörler Örneğin temizlik şirketleri, perakende sektörde faaliyet gösteren mağaza zincirleri ile sahte belge düzenleyen mükelleflerden mal-hizmet satın aldığı tespit edilen mükellefler. 
     -Serbest bölgelerde faaliyet gösteren işletmelerde ortaklık bağı bulunan ve yoğun ticari faaliyette bulunanlar. 
     -Dahilde işleme ve geçici kabul rejimi kapsamında belge almış mükellefler. 
     -Kamu işletmelerinden ihraç kaydıyla mal alan işletmeler. 
     -Vergi İstihbarat Merkezi ve Bilgi İşlem Merkezinde yeralan bilgilerden kontrol programları vasıtasıyla tespit edilen tutarsızlıkları yoğun olan mükellefler. 
     -Yazılı ve görsel basında yeralan haberler ile vergi ihbarlarına göre incelenmesi gereken sektör ve mükellefler. 
     -Demir-çelik sektörü ve haddehane işletmeleri. 
     -Basın sektöründe faaliyet gösteren kuruluşlar. 
     -Telekomünikasyon sektöründe faaliyet gösteren işletmeler. 
     -Enerji sektöründe faaliyet gösteren kuruluşlar. 
     
     UZMANLAR, ÜLKE ÇAPINDA DENETİM YAPACAK 
     Bu arada Maliye'de ortaklaşa gerçekleştirilecek denetimlerin yanı sıra, denetim birimlerinin ülke çapındaki özel denetimleri de bu ay devreye giriyor. 
     Maliye Bakanlığı'nın en fazla vergi incelemesinde bulunan denetim birimi olan Hesap Uzmanları bu ay, Gelirler Kontrolörleri ise önümüzdeki aydan itibaren turneye çıkıyor. 
     Hesap Uzmanları Kurulu Başkanı Mahmut Vural, turne programında 12 sektörü büyüteç altına alacaklarını bildirdi. 
     Hesap uzmanlarının 3 yıldır sektörel incelemeye ağırlık verdiğini ve bu alanda çok geniş bir altyapı oluşturduğunu kaydeden Vural, 2004 incelemelerinin de risk analizleri ile belirlenen 12 sektörde yoğunlaşacağını ifade etti. 
     Hesap Uzmanlarının turne programıyla ülke çapında denetim yapacağı 12 sektör şöyle sıralanıyor 
     -Turizm, otel ve seyahat işletmeleri. 
     -Deterjan ve temizlik maddeleri imalatçıları. 
     -Kağıt ve kağıt mamuller imalatçıları. 
     -Un ve unlu mamuller. 
     -İnşaat ve çimento sanayi işletmeleri. 
     -Hizmet sektörü. Kamudan ihale alan kişi ve kuruluşlar. 
     -Enerji sektörü. 
     -İlaç imalatçıları ve ithalatçıları. 
     -Yemeklik sıvı ve katı yağlar. 
     -Otomotiv sektörü. 
     -Pamuklu dokuma imalatçıları ve ticaretiyle uğraşanlar. 
     -Medikal cihaz ve tıbbi malzeme işletmeleri. 
     Bu arada Gelirler Kontrolörleri de incelemelerinde ihracatta katma değer vergisi iadelerine ağırlık verecek. 
     
</TEXT>
</DOC>
