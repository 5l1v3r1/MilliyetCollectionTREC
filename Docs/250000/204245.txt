<DOC>
<DOCNO> 204245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur25.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'li memurlar, 2004 bütçesini protesto etti... 
</HEADLINE>
<TEXT>

     Kamu Emekçileri Sendikaları Konfederasyonu'na KESK bağlı sendikalar, 2004 yılı bütçesini yurt genelinde düzenledikleri eylemlerle protesto ediyorlar. 
     KESK Adana Şubeler Platformu Dönem Sözcüsü Ali Dinigüzel, bütçe kalemleri içinde sosyal harcamaların payının giderek azaldığını, buna karşın halkın üzerindeki vergi yükünün arttığını savundu. 
     Dinigüzel, İnönü Parkı'nda yaptığı basın açıklamasında, ekonomik göstergelerin toplumun beklentilerine ve insanca yaşam taleplerine yanıt vermediğini ileri sürerek, uygulamaların emekçileri daha fazla yoksulluğa mahkum ettiğini söyledi. 
     Kamu Yönetimi Temel Kanunu ile kamusal alan ve hizmetlerin piyasanın hakimiyetine teslim edildiğini öne süren Dinigüzel, ''Bu kanunun sonucu olarak, iş güvencesinin olmadığı, sendikaların etkisizleştiği, dolayısıyla yoksulluğun kamu çalışanlarının hayatında daha da belirginleştiği bir süreç ortaya çıkacaktır'' diye konuştu. 
     
     SAMSUN 
     Samsun İstiklal Caddesi Süleymaniye Geçidi'nde toplanan bir grup sendika üyesi, pankart açarak hükümet aleyhinde slogan attı. 
     KESK Dönem Sözcüsü Atıf Tomrukçu, bütçenin yüzde 44'ünün faiz giderlerine ayrıldığını belirterek, bu durumun çalışanlara olumsuz yansıdığını söyledi. 
     İç ve dış borçların yeniden yapılandırılarak ekonomik önceliklerin çalışanlar lehine yeniden düzenlenmesi gerektiğini ifade eden Tomrukçu, ''IMF ile yapılan anlaşmalar iptal edilmeli, yüksek gelir gruplarının lehine olan vergi afları son bulmalıdır. Finansal işlemler ve faiz gelirleri üzerindeki vergiler artırılmalıdır'' diye konuştu. 
     Basın açıklamasının ardından bir süre daha slogan atan sendika üyeleri daha sonra dağıldı. 
     
     ESKİŞEHİR 
     Eskişehir'de, KESK üyesi bir grup memur, 2004 yılı tahmini bütçesini protesto etti. 
     Eğitim-Sen Şube binasında bir araya gelen memurlar, ellerindeki döviz ve pankartlarla sloganlar eşliğinde Vardar İş Merkezi'ne kadar yürüdü. 
     Paşabahçe Eskişehir Fabrikası'ndan çıkarılan işçilerin de destek verdiği eylemde, kamu çalışanları adına konuşan KESK Şubeler Platformu Dönem Sözcüsü Ergün Uzun, bütçenin vatandaşın alınteri ve emeğinin karşılığı olan vergilerle oluştuğunu belirterek, uygulanan politikalar sonucunda yatırım yapılması gereken paraların faize ayrıldığını kaydetti. 
     Hazırlanan 2004 yılı bütçesinin tüm çalışan kesimi hayal kırıklığına uğrattığını savunan Uzun, şöyle konuştu 
     ''Kamu hizmetlerinin ticarileştirme amacı taşıyan uygulamalar son bulmalıdır. Özelleştirme ve sosyal tesislerin satılması uygulamalarına son verilmelidir. Eğitim ve sağlık harcamaları başta olmak üzere kamu harcamalarına ayrılan pay artırılmalıdır.'' 
     
     ÇORUM 
     Çorum Belediye binası yanındaki havuzlu parkta toplanan yaklaşık 50 memur adına basın açıklaması yapan KESK Çorum Şubeler Platformu Dönem Sözcüsü Nihat Filiz, 2004 bütçesinin emek ve halk karşıtı olduğunu söyledi. 
     2004 bütçesinin yeniden düzenlenmesini isteyen Filiz, Kamu Reformu Yasa Tasarısını da eleştirdi. Filiz, ''Kamuda Reform'' adı altında çıkarılacak olan yasanın , sosyal devleti hiçe sayan bir yıkım yasası olduğunu öne sürdü. 
     
</TEXT>
</DOC>
