<DOC>
<DOCNO> 229411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur35.html </URL>
<DATE> 2004/04/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Eski polis 22 yıl sonra yine dehşet saçtı .. 
</HEADLINE>
<TEXT>

     Manisa'nın Salihli İlçesi'nde daha önce 5 kişiyi öldüren, 1 kişiyi yaralayan ve ''akli dengesi yerinde olmadığı'' gerekçesiyle tahliye edilen eski polis, bu kez de birlikte yaşadığı kadının annesini pompalı tüfekle öldürdü. 
     Alınan bilgiye göre, Çınarlı Caddesi'ndeki evde eski polis memuru Yılmaz S. 65 , birlikte yaşadığı Sevil Dana 19 , ablası Nilgün 22 ve annesi Melahat Dana 65 ile kahvaltı yaparken, çıkan tartışmada cinnet getirdi. 
     Yılmaz S, evdeki pompalı tüfekle Melahat Dana'ya ateş etti. Yılmaz S, yaralanmasına rağmen 2. kattaki evin balkonundan atlayarak kaçmak isteyen Dana'ya yeniden ateş ederek, sırtından vurdu. Dana, olay yerinde hayatını kaybetti. 
     Sevil Dana ile ablası Nilgün ise balkondan atlayıp kaçarak kurtuldu. Ayağı ve eli kırılan Sevil Dana, Salihli Devlet Hastanesi'nde tedavi altına alındı. 
     Gözaltına alınan eski polis memuru Yılmaz S'nin, ilk ifadesinde, ''nikahsız yaşadığı Sevil'in annesi Melahat Dana'nın, oturdukları evi kızının üzerine yapması için kendisine sürekli baskı yaptığını, olay anında bu yüzden tartışma çıktığını ve bir an kendini kaybederek cinayeti işlediğini'' anlattığı öğrenildi. 
     Emniyet yetkilileri, Yılmaz S'nin adliyeye sevk edileceğini bildirdiler. 
     
     ''AKLİ DENGESİ BOZUK'' 
     Yılmaz S'nin, 1972 yılında Amasya'da polis memuru olarak çalışırken ''eşinin başkomiserle ilişkisi var'' dedikodusunu çıkardığını öne sürdüğü 2 meslektaşını, başkomiseri ve eşini öldürerek cezaevine girdiği, bir süre sonra ''akli dengesi yerinde olmadığına dair'' rapor aldığı için tahliye edildiği belirlendi. 
     Cinayet zanlısının, 1989'da da Salihli'de aşık olduğu kızın başkasıyla evlenmesine öfkelenerek nikah günü babasını öldürdüğü, nişanlısını yaraladığı, girdiği cezaevinden de aynı rapor nedeniyle tahliye olduğu ortaya çıktı. 
     
</TEXT>
</DOC>
