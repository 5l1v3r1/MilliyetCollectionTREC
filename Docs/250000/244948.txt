<DOC>
<DOCNO> 244948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun26.html </URL>
<DATE> 2004/06/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İlkokul öğrencisi, arkadaşını 'Battle Royale'in etkisiyle öldürmüş 
</HEADLINE>
<TEXT>

     Japonya'da arkadaşını boynundan bıçaklayarak öldüren 11 yaşındaki ilkokul öğrencisinin, ünlü yönetmen Kinji Fukasaku'nun çok şiddetli sahneler içeren ''Battle Royale'' adlı filminin etkisinde kalarak cinayeti işlediği bildirildi. 
     Japonya basını, adı açıklanmayan kız öğrencinin, aynı sınıftan Satomi Mitarai adlı 12 yaşındaki kız arkadaşını, ''seyrettiği filmden esinlenerek internet sitesinde yazdığı çok kanlı bir hikayenin etkisinde kalarak'' öldürdüğünü belirtti. 
     Asahi Shimbun gazetesi, polis tarafından sorguya çekilen küçük kızın, aralarında filmin senaryosunun alındığı ''Battle Royale'' romanının da bulunduğu ''korku ve cinayet kitapları'' tutkunu olduğunu söylediğini kaydetti. 
     Mainichi Shimbun gazetesi de, filmden etkilenen kızın, kendi internet sitesinde ''Kralların Savaşı Fısıltı'' adıyla bir hikaye yazdığını, hikayede, 18'i erkek, 20'si kız toplam 38 gencin, sadece tek bir kişi kalıncaya kadar birbirlerini öldürmelerinin anlatıldığını yazdı. 
     Yasalar nedeniyle adı açıklanmayan 11 yaşındaki kızın avukatı ise, müvekkilinin aklına cinayet işlemenin, günler önce televizyonda bir cinayet-korku şovu seyrederken geldiğini belirtti. 
     Mahkeme tarafından atanan avukat Nozumu Kawazoe, bugün düzenlediği basın toplantısında, müvekkili ile ölen kızın uzun süredir arkadaş olduğunu, sık sık birbirlerine ait internet sitelerindeki duyuru panolarına mesaj gönderdiklerini söyledi. Kawazoe, gözaltına alındığından bu yana görüştüğü müvekkilinin, Mitarai'yi ''kendisine hakaret içeren bir mesaj gönderdiği için öldürdüğünü'' söylediğini açıkladı. 
     
     BATTLE ROYALE 
     Koushun Takami'nin Nisan 1999'da yayımlanan aynı adlı romanından uyarlanan ''Battle Royale'' filminde, askerler tarafından kontrol edilen ıssız bir adaya götürülen lise son sınıf öğrencilerinin, adada oynadıkları ''oyun''un amacı olan ''üç günün sonunda yaşayan tek kişi kalması'' kuralı çerçevesinde sırayla birbirlerini öldürmelerini anlatılıyor. 
     Japonya'da 2 milyona yakın izleyiciye ulaşan ve ''kült film'' olarak görülen film, özellikle öğretmenlerin yoğun eleştirilerine hedef olmuştu. 
     
</TEXT>
</DOC>
