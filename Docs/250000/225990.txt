<DOC>
<DOCNO> 225990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/ekonomi/eko07.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alyanssız fabrikayla Çin'e meydan okuyor 
</HEADLINE>
<TEXT>

   İpliklere takılmaması için çalışanların alyans takmadığı Korteks tesislerini tanıtan Zorlu, 'Bizim için Çin tehlikesi yok' diye konuştu 
      SERKAN GÜNDÜZ Bursa 
   
   Zorlu Tekstil Grubu'nun 'Avrupa'nın en büyük tekno - tekstil üssü' olarak nitelendirdiği Korteks dokuma tesislerinin tanıtım toplantısında konuşan Zorlu Holding Yönetim Kurulu Başkanı Ahmet Nazif Zorlu Çin'e meydan okudu. 
   Çalışanların ipliklere takılmaması için alyans, küpe, kolye gibi takılar kullanmadığı tesislerde basın toplantısı düzenleyen Zorlu, en iyi kalitede üretim yaptıklarını belirterek, "Çin tehdidi bizim için yok" dedi. Zorlu şöyle konuştu 
   "Çin dünya için bir tehdit. Ama biz az da olsa Çin'e de ihracat yapıyoruz. Gördüğünüz fabrikalardaki makinelerin yaş ortalaması ikidir. Bunlar Avrupa'da ve dünyada eşi olmayan fabrikalardır." 
   
   Tekstil grubu istihdamını artırdı 
   Zorlu Tekstil Grubu 200 milyon metrekaresi perde olmak üzere, yıllık 600 milyon metrekare üretim kapasitesine sahip. Grubun 2000'de 7 bin 372 olan çalışan sayısı bu yıl 10 bine ulaştı. Korteks Genel Müdürü Necat Altın da yılda 50 milyon metre tül, 5 milyon 755 bin metre gipür dantel, 7 milyon 35 bin metre brodeli işleme ürettiklerini kaydetti. 
   
   
</TEXT>
</DOC>
