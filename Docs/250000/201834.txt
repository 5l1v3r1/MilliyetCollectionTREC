<DOC>
<DOCNO> 201834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/soneko05.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Enflasyon son 30 yılın en düşük düzeyinde" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, enflasyonun son 30 yılın en düşük düzeyinde, Hazine'nin borçlanma faizinin de nominal olarak 1984'den bu yana en düşük borçlanma faizi olduğunu söyledi. 
     Şener, Sermaye Piyasası Kurulu'nun SPK Abant'ta düzenlediği geleneksel yıllık değerlendirme toplantısının açılışında yaptığı konuşmada, şu anda yüzde 5'lik büyüme hedefinin gerçekleşeceğinin anlaşıldığını kaydetti. Bakan Şener, öğrenciliğinden bu yana ekonomik hedeflerin yıl sonu itibarıyla hiç tutturulduğuna hiç rastlamadığını, hiçbir bütçe rakamının tuttuğunu hatırlamadığı belirterek, şöyle dedi 
     ''Bütçe rakamlarında bazen yüzde 100'e varan sapmalar ortaya çıkardı. Muhalefet bunlar hayali rakamlar derdi. Şimdi 2003 yılı için harcamayı 145 katrilyon olarak belirlemiştik. Harcama rakamı bunun altında kaldı. Gelir hedefi 100 katrilyon lira olarak saptamıştık. Bu tuttu. Enflasyon hedefinde TEFE yüzde 17, TÜFE yüzde 20 olacak dedik. Hem TEFE'de hem TÜFE'de bunun altında gerçekleşebilir. Önceden belirlenen hedeflerin tutması piyasalara güven getirir. Ekonominin aktörleri daha cesur davranır. Daha fazla risk alarak daha büyük yatırımlara girer ve ekonomin performansı maksimum düzeye çıkar.'' Dünyada korkunç bir rekabet olduğunu hatırlatan Şener, uluslararası rekabetin dişlileri arasında varlığını sürdürebilen ülkelerin gelecek kuşaklarını rahat ettirebileceklerini kaydetti. 
     
     ''SON YARIM ASIRLIK PERFORMANS İYİ OLMADI'' 
     Türkiye'nin son yarım asırlık ekonomik performansının iyi olmadığını vurgulayan Şener şöyle devam etti 
     ''Son 50 yılda çok büyük gelişmeler var, fakat bir ülkeyi kendi içinde değil, uluslararası gelişmelerle ele almak gerekir. 19-2002 arasında kişi başına milli gelir 18 kat, Almanya'da 36, İspanya'da 65, Yunanistan'da 60 kat arttı. Herkes birbiriyle yarışıyor ama rekabet ortamının ince noktalarını ıskalayanlar gerilemek mecburiyetindedirler. 
     1970-2002'de kişi başına milli gelir 511 dolardan, 2610 dolara ulaşmıştır. Yani gelir beş kat artmıştır. Bu oran Almanya'da sekiz kat, Hollanda'da 10 kat, İspanya'da 14 kat, Portekiz'de 17 kat, Güney Kore'de 36 kat, Endonezya'da 8.9 kat artmıştır. 
     Bazı Afrika ülkeleri, Mısır ve Pakistan, Türkiye'ye benzer bir görüntü sergilemişlerdir.'' Şener, dünya haritasına bakıldığında, Türkiye nereye gidiyor diye sorulduğunda yarım asırlık yarışta çok başarılı bir performans çizmediği kanatinde olduğunu söyledi. 
     
     ''SÜREKLİ EKONOMİK KRİZLERLE YAŞANDI'' 
     Türkiye'nin, sürekli ekonomik krizlerle yaşadığını hatırlatan Şener, ''dünyada bu kadar çok krizle uğraşmış, kaynaklarını israf eden bir başka ülke yok gibi'' dedi. 
     İktidara geldiklerinde popülist politika uygulamayacaklarını, günü kurtarma adına rakamları eğip bükmeyeceklerini, doğrusu neyse onu söyleyeceklerini açıkladıklarını belirten Şener, ''bir yıl önce neyi öngördüysek onun gerçekleştiği görülmektedir. Bu durumun, piyasalara güven verdiğini düşünüyorum. Falanca partinin başkanı, falanca partinin grubunun deklare ettiği şeklindeki siyaset tarzının devri geçmiştir'' diye konuştu. 
     
</TEXT>
</DOC>
