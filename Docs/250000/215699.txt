<DOC>
<DOCNO> 215699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun38.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bagle virüsünün yeni versiyonu yayılıyor... 
</HEADLINE>
<TEXT>

     ''Solucan'' tipi Bagle virüsünün yeni bir versiyonu olan ve Bagle B adı verilen virüsün, bugün itibariyle e-posta aracılığıyla dünyadaki internet bağlantılı binlerce bilgisayara hızla yayıldığı bildirildi. 
     Finlandiya bilgisayar güvenlik şirketi F-Secure'den Mikael Albrech, virüsün önce çöp mektup ''spam'' adı verilen mailler yoluyla yayılmaya başladığını ve şu anda, virüsten etkilenen bilgisayarların e-posta adres bölümlerini kontrol altına alarak hız kazandığını açıkladı. 
     Virüsü ''yok etmek'' için yapısını incelemeye ve anti-virüs programı bulmaya çalışan uzmanlar, Bagle B'nin, 18 Ocak'ta saptanan ilk versiyonunun tasarlayıcıları tarafından geliştirilmiş olabileceğini düşünüyorlar. 
     Kendini 25 Şubat'ta etkisiz hale getirmesi için programlanan Bagle B'nin, önce Almanya'da ortaya çıktığının sanıldığı, ardından özellikle Polonya, İtalya ve İngiltere'de hızla yayıldığı belirtildi. 
     
</TEXT>
</DOC>
