<DOC>
<DOCNO> 222388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun11.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs... De Soto taraflarla ayrı ayrı görüşecek 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, Kıbrıs sorununu 1 Mayıs'a kadar Annan planı temelinde çözmek amacıyla başlatılan müzakereler çerçevesinde, prosedür değişikliğine giderek, bugünden itibaren taraflarla ayrı ayrı görüşmeye başlıyor. Bu nedenle bugün toplu görüşme olmayacak. 
     De Soto, KKTC Cumhurbaşkanı Rauf Denktaş ve Rum yönetimi lideri Tasos Papadopulos'u telefonla arayarak, taraflarla ayrı ayrı görüşmek istediğini bildirdi. 
     Bugün saat 10.00'da yapılması beklenen toplu görüşme yerine, De Soto taraflarla ayrı ayrı görüşecek. 
     De Soto, saat 17.30'da KKTC Cumhurbaşkanı Rauf Denktaş ile bir araya gelecek. De Soto, geçen Cuma 14'üncüsü yapılan görüşmede, taraflardan, Annan planında yapılmasını istedikleri değişikleri liste halinde kendisine vermelerini istemişti. 
     De Soto, bu liste üzerinden, taraflarla ayrı ayrı görüşerek, al- ver safhasını başlatmaya ve süreçte ilerlemeye çalışacak. De Soto, taraflarla ayrı ayrı görüşürken, her gün toplu görüşme yapılması gerekmeyecek. 
     Lefkoşa'daki görüşmeler 22 Mart'a kadar sürecek. Görüşmelerde tarafların anlaşamadığı konular, Türkiye ve Yunanistan'ın da katılacağı dörtlü konferansta çözülmeye çalışılacak. 
     Burada da üzerinde anlaşılamayan konuları BM Genel Sekreteri Kofi Annan karara bağlayacak ve ortaya çıkacak metin 20 Nisan'da Türk ve Rum tarafında eşzamanlı olarak referanduma sunulacak. 
     
</TEXT>
</DOC>
