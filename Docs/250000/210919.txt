<DOC>
<DOCNO> 210919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/ekonomi/aeko.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a müjdeye son dakika freni 
</HEADLINE>
<TEXT>

   Başbakan Erdoğan'ın ABD Başkanı Bush'un memleketi Teksas'taki helikopter firmasına vermesi düşünülen 2 milyar dolarlık sipariş müjdesinden son anda vazgeçildi 
      UTKU ÇAKIRÖZER Ankara 
   
   Kara Kuvvetleri Komutanlığı'nın KKK , yedi yıldır sürdürülen ve saldırı helikopterlerinin Türkiye'de üretimini öngören dev projesinin iptal edilerek yerine hazır helikopter alımı yapılması görüşü, Başbakan Recep Tayyip Erdoğan'ın ABD gezisinde kritik bir konuyu daha gündeme getirdi. 
   KKK'nın görüşü doğrultusunda Erdoğan'ın ABD Başkanı George Bush'un memleketi Teksas'taki helikopter firmasına vermesi düşünülen 2 milyar dolarlık sipariş müjdesinden son anda vazgeçildi. 
   Erdoğan'ın, gezi sırasında 1996'da başlatılan ATAK programı ihalesini 4 yıl önce kazanan Teksaslı Bell - Tekstron firmasına müjde vermesi planlanıyordu. 
   Ancak geziye iki gün kala yapılan değerlendirme toplantısında, projeyi yürüten Savunma Sanayii Müsteşarlığı SSM ile kullanıcı güç KKK arasında görüş ayrılığı çıktı. 
   SSM'nin acil ihtiyaç için Bell'den 10 Kobra helikopteri hazır alımını ve proje kapsamındaki diğer 40 helikopterin yerli firmaların da katkısıyla Ankara'da üretimi yönünde hazırladığı öneri KKK tarafından reddedildi. 
   Projenin başlamasından yedi yıl sonra, seçilen helikopter modelinin ihtiyaçlarını karşılamadığı sonucuna varan KKK, projenin iptal edilmesi de dahil, alternatif çözüm yolları aranmasını istedi. Askerlerin ortak üretim modeli yerine ihtiyaç duyulan helikopterlerin doğrudan alınmasından yana olduğu kaydedildi. 
   Katrilyonluk projeyle ilgili SSM'nin ve KKK'nin farklı görüşleri savunması üzerine Erdoğan'ın ABD'de bu konuda bir karar açıklaması imk nsız hale geldi. 
   
   SSM'nin kapatılmasına kurdelalı protesto    Helikopter projesinde yerli sanayi katkılı ortak üretim fikrinden vazgeçen askerler, savunma alımlarının sivillerden askerlere devri konusunda da Erdoğan'la uzlaştı. Bakanlar Kurulu'nun TBMM'ye sevk ettiği kamu yönetimi yasa tasarısına, Milli Savunma Bakanlığı'na MSB bağlı olan tek sivil kuruluş olan SSM'nin kapatılmasını öngören madde kondu. 
   Yasa hayata geçtiğinde SSM, "başkanlık" seviyesine indirilerek MSB'nin korgeneral rütbeli müsteşarına bağlanacak ve büyük silah programlarında tüm yetki askerlere bırakılacak. Yeni düzenleme, 19 yıl sonra ihaleler ve savunma sanayi konusunda Turgut Özal'ın sivillere aktardığı tüm yetki ve sorumluluğun yeniden askerlere geçmesini sağlayacak. Hükümetin SSM'yi askerlere bağlama kararını protesto için SSM çalışanlarının Genelkurmay ve MSB'deki toplantılara, yakalarına "siyah kurdela" takarak katıldıkları bildirildi. 
   
   
</TEXT>
</DOC>
