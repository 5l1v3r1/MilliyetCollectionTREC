<DOC>
<DOCNO> 208686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy01.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat'tan çözüm çağrısı 
</HEADLINE>
<TEXT>

   KKTC Başbakanı M. Ali Talat, Cumhurbaşkanı Rauf Denktaş'tan görevi aldıktan sonra ilk kez Milliyet'e konuştu. Talat, Kıbrıs Rum Yönetimi lideri Tassos Papadopulos'a 'Çözüme hazır ol' çağrısında bulundu 
      SEFA KARAHASAN Lefkoşa 

   
   KKTC Başbakanı Mehmet Ali Talat'ın hedeflerini anlattığı, Kıbrıs Rum Yönetimi lideri Tassos Papadopulos'a, BM Genel Sekreteri Kofi Annan'a, Denktaş'a, MGK'ya ve Türkiye'ye çözüm için mesajlar gönderdiği açıklamaları şöyle 
   
   Çözüm istiyoruz 
   Kıbrıs Türk halkı, üzerine düşeni büyük ölçüde yapmıştır. Çözümü isteyen, savunan bir tutumla, ona uygun bir hükümetin oluşmasını sağladı. Papadopulos'u, buna aynı şekilde karşılık vermesi, Annan Planı temelinde görüşmelere ve Kıbrıs sorununu çözmeye hazır olmaya çağırıyorum. Annan'dan bir an önce görüşmeleri başlatıp Mayıs 2004'e kadar girişim yapmasını istiyorum. Denktaş'a da söyledim. Toplumsal barışı sağlamak için açıklamalar yapmalı. Ona uygun bir tutum ortaya koyması, tarihsel sorumluluğudur diye düşünüyorum. Türkiye hükümeti, hem Türkiye'nin AB süreci için hem de Kıbrıs Türk halkının geleceği için katkılarına devam etmeli, bu çabalarını hızlandırmalıdır. 
   
   Tarihi sorumluluk 
   Hükümeti kurma görevini aldıktan sonra, arkadaşlarımızla günlerce uykusuz kaldık. Bu yeni bir sürecin, mücadelenin başlangıcı. Daha kritik dönemde bir sorumluluk. Bunları göğüslemek ilk hedef. Şu andan itibaren sırtımda tarihi bir sorumluluk var diye hissediyorum. Kıbrıs sorununu çözmek, dünyayla bütünleşmek, bu halkı ıstıraplardan kurtarmak. Bütün bu sorumlulukları üstümde hissediyorum. 
   
   Türkiye ile ilişkiler 
   Türkiye hükümetiyle ilişkilerimizin çok iyi olmasını bekliyorum. Erdoğan ve Gül, bu hükümetin kurulmasını arzuluyorlardı, kuruldu. Türkiye ile ilişkiler olmalı, başka seçeneğimiz yok. 
   
   MGK'nın katkısı 
   MGK sonuçta yükümlülükleri çerçevesinde bir çalışma yapacak. Beklentim, Türkiye'nin oluşmakta olan politikasına katkıda bulunması, açılım getirmesi ve Türkiye insanının çağdaş dünya insanı olarak seçtiği AB sürecine katkıda bulunması. Doğru olan davranış, tutum budur. 
   
   DENKTAŞ YUMUŞADI    Cumhurbaşkanı görevi verirken rahattı. Demokrasinin gereği olan bir işi yapmanın rahatlığı ama sanki böyle biraz daha mutsuzluğu içindeydi. "Keşke benim tuttuğum taraf kazansa da hükümeti onlar kursaydı" der gibiydi. Onu göreceğiz. Cumhurbaşkanı düşünsel bir değişime mi uğradı, yoksa kaçınılmaz bir gelişmenin zorlaması altında mı Bunları göreceğiz. Cumhurbaşkanı, Annan Planı'na karşı tutumlarını yumuşattı. 
   
   
</TEXT>
</DOC>
