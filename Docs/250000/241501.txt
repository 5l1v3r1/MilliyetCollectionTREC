<DOC>
<DOCNO> 241501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur27.html </URL>
<DATE> 2004/05/20/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Trakya Üniversitesi'nde Apo posteri asmak isteyen öğrencilere müdahale 
</HEADLINE>
<TEXT>

     Trakya Üniversitesi'nde T.Ü terör örgütü lehine pankart ile örgüt elebaşı Abdullah Öcalan'ın posterini asmak isteyen öğrencilere polis müdahale etti. Olaylarda 50 öğrenci gözaltına alındı. 
     T.Ü Ayşekadın Yerleşkesi'ndeki, geleneksel Kültür Sanat ve Spor Şenlikleri'nde, hazırlanan stantların birine bir gurup öğrenci terör örgütü lehine pankart ve örgüt elebaşı Abdullah Öcalan'ın posterini asmak istedi. 
     Öğrencilerin güvenlik güçlerinin uyarısını dikkate almaması üzerine, polis ve jandarma ortaklaşa operasyon düzenledi. Bu sırada, güvenlik güçleriyle öğrenciler arasında arbede yaşandı. 
     Bir gurup öğrenci Mimarlık Mühendislik Fakültesi Binası'na girerek, güvenlik güçlerini engellemek için barikat kurdu. Bu arada öğrencilerin bir bölümü binanın camlarından slogan atıp, ders malzemelerini attılar. 
     Daha sonra binaya girmeyi başaran emniyet güçleri 50 öğrenciyi gözaltına aldı. 
     Yetkililer, olaylarda okul binasında maddi zarar meydana geldiğini bildirdiler. 
     
     VALİ YÜCEL OLAY YERİNDE... 
     Bu arada, müdahale sonrası olay yerine gelen Edirne Valisi Fahri Yücel, binada inceleme yapıp, Emniyet Müdürü Uğur Gür ile İl Jandarma Komutanı Albay Avni Yıldız'dan bilgi aldı. 
     Yücel, ''Fazla uzun konuşmayacağım. Bu görüntüler her şeyi gösteriyor. Burası bir üniversite, bir eğitim kurumu. Bunları yapanlar da bu üniversitenin öğrencileri'' dedi. 
     T.Ü Rektörü Prof. Dr. Osman İnci de Yücel'in inceleme yaptığı sırada binaya geldi. İnci, ''Bu üniversitede hiç böyle bir şey yaşanmadı. Kimsenin burnunu kanamamış sevindirici. Biz diğer zararları onarırız. Bunu hak etmedik. Çok kırıldık'' dedi. 
     
</TEXT>
</DOC>
