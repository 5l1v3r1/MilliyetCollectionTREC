<DOC>
<DOCNO> 239485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur38.html </URL>
<DATE> 2004/05/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
DGM'lerin yerine 8 ilde geniş yetkili ağır ceza mahkemesi geliyor... 
</HEADLINE>
<TEXT>

     Cumhurbaşkanı Ahmet Necdet Sezer'in, Anayasa değişikliği paketini onaylaması durumunda kapatılacak olan DGM'lerin yerine, yetki alanı birden çok ili kapsayan ''geniş yetkili ağır ceza mahkemeleri'' kurulacak. 
     Edinilen bilgiye göre, Adalet Bakanlığı, DGM'lerin Kaldırılması Ve Çeşitli Kanunlarda Değişiklik Yapılması Hakkında Taslak hazırladı. 
     Taslağa göre, DGM'lerin yerine, temel amacı hukuk devletini korumak olan geniş yetkili ağır ceza mahkemeleri kurulacak, bu mahkemeler, mevcut ağır ceza mahkemelerinin sonuncusunu takip etmek suretiyle numaralandırılacak, bu mahkemelere ilişkin düzenlemeler ise Ceza Muhakemeleri Usulü Kanunu'na 394. maddeden sonra gelmek üzere ''Geniş Yetkili Ağır Ceza Mahkemeleri'' başlıklı ''Üçüncü Fasıl'' olarak 394 a ila 394 h. maddeleri eklenerek yapılacak. 
     DGM'lere ilişkin 2845 sayılı DGM'lerin Kuruluş ve Yargılama Usulleri Hakkında Kanun'da yer alan düzenlemelerin geniş ölçüde korunduğu taslakta, DGM'lerin görev alanına giren suçlar geniş yetkili ağır ceza mahkemelerinin bakacağı suçlar arasında sayıldı. 
     Adana, Ankara, Diyarbakır, Erzurum, İstanbul, İzmir, Malatya ve Van'daki DGM'lerin yargı çevreleri aynen korunarak, geniş yetkili ağır ceza mahkemelerine devredilen taslağa göre, aynı yerde birden fazla geniş yetkili ağır ceza mahkemesi kurulmasına, Adalet Bakanlığı'nın önerisi ile Hakimler ve Savcılar Yüksek Kurulu'nca karar verilecek. 
     Taslağa göre, geniş yetkili ağır ceza mahkemesinin başkanı, iki asıl ve bir yedek üyesi birinci sınıfa ayrılmış adli yargı hakim ve cumhuriyet savcıları arasından, DGM'de olduğu gibi 4 yıllığına HSYK'ca atanacak ve süreleri bitenler bu görevlere yeniden getirilebilecek, Cumhuriyet başsavcıvekili ve Cumhuriyet savcıları da aynı şekilde atanacak. 
     Geniş yetkili ağır ceza mahkemelerinin kurulduğu ilin adıyla anılmak ve bu mahkemelerin görev alanına giren suçların soruşturma ve kovuşturmasında görevlendirilmek üzere, HSYK'ca bir Cumhuriyet başsavcıvekili ve yeteri kadar Cumhuriyet Savcısı atanacak. 
     Taslağa göre, geniş yetkili ağır ceza mahkemelerinin görev alanına giren suçlar görev sırasında veya görevden dolayı işlenmiş olsa bile Cumhuriyet başsavcıvekilince doğrudan doğruya takibat yapılacak, 4483 sayılı Memurlar ve Diğer Kamu Görevlilerinin Yargılanması Hakkında Kanun hükümleri uygulanmayacak. 
     DGM'lerde olduğu gibi geniş yetkili ağır ceza mahkemelerinde de suçlar acele işlerden sayılacak ve bu suçlara ilişkin davalara adli tatilde ara verilmeyecek. 
     Cumhuriyet başsavcıvekili veya cumhuriyet savcıları, soruşturmanın gerekli kılması halinde, geçici olarak bu mahkemelerin yargı çevresi içindeki genel ve katma bütçeli dairelere, kamu iktisadi teşebbüs ve teşekküllerine, il özel idarelerine, belediyelere ait bina, araç, gereç ve personelden yararlanmak için istemde bulabilecek, bu talepler, ilgili kurum ve makamlarca geciktirilmeksizin yerine getirilecek. 
     Taslağa göre, kanunlardaki ''Devlet Güvenlik Mahkemesi'', ''DGM yedek hakimliği'', ''DGM Cumhuriyet Başsavcılığı ve cumhuriyet savcısı'' ibareleri sırasıyla, ''geniş yetkili ağır ceza mahkemesi, ''yedek üye'', ''cumhuriyet başsavcıvekilliği ve cumhuriyet savcısı'' olarak değiştirilecek. 
     
     İHTİSAS MAHKEMELERİ 
     Taslağın genel gerekçesinde, Türkiye'nin AB'ye tam üyelik adaylığının ilan edilmesiyle hukuk ve yargı reformu gerçekleştirme çabasına girdiği anlatılan gerekçede, taraf olunan Avrupa İnsan Hakları Sözleşmesi'nin özellikle adil yargılanma hakkı başlıklı 6. maddesinin gereklerinin yerine getirilmesinin Türkiye açısından bir yükümlülük haline geldiği belirtildi. 
     Suçların işleniş yöntemlerindeki çeşitlilik ve yapılanma nedeniyle klasik ceza yargılamasındaki soruşturma teknik ve usulleri ile bazı suçların soruşturulmasında, ''beklenen fayda ve amacın elde edilemeyeceği'' anlatılan gerekçede, bu nedenle DGM'lerin görev alanına giren suçların soruşturulmasında ihtisaslaşmanın sağlanması için geniş yetkili ağır ceza mahkemelerin kurulmasının öngörüldüğü kaydedildi. 
     Gerekçede, Fransa'da da 1982 tarihinde DGM'lerin kurulduğu, daha sonra kaldırıldığı, ancak terör suçları için Fransız Ceza Muhakemeleri Usulü Kanunu'nda yeni düzenlemeler yapıldığı belirtildi. 
     
</TEXT>
</DOC>
