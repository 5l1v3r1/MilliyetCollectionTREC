<DOC>
<DOCNO> 207466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun02.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'yi karıştıran prezervatif reklamı... 
</HEADLINE>
<TEXT>

     ABD'de yakında piyasaya çıkacak bir prezevatif için düzenlenen reklam kampanyası tepki topladı. 
     Özellikle muhafazakar kesim, ''Jimmy Hatz'' markalı yeni prezervatifin taşıdığı isim ve reklam kampanyasından dolayı çocuk yaştaki gençleri hedeflediğini savunarak, aslında gençlere ''seks harikadır'' mesajı verdiğini ileri sürüyor. 
     Kent yaşamında özellikle gençleri etkileyen ''hip-hop'' kültürüne ait argoda ''jimmy hatz'' prezervatif anlamına geliyor. 
     Evlilik öncesi cinsel ilişkiye karşı çıkan Project Reality adlı örgütün Başkanı Libb Gray, prezervatifin üreticisi firmanın tüm medyanın yapmaya çalıştığı gibi en büyük tüketici grubu olan gençleri hedeflediğini belirterek, bu şirketin güvenli seksi yaygınlaştırma amacına rağmen reklam kampanyasının tam tersine gençlere güvenli bir yaşam tarzını önermediğini savundu. 
     Gray, ''Reklam kampanyasında, özellikle rap ya da hip-hop tarzı biriyseniz seks çok harikadır gibi bir hava yaratılıyor'' diye konuştu. 
     ''Jimmy Hatz'' marka prezervatiflerin üreticisi Common Ground USA adlı şirketin Başkanı Harry Terrell ise eleştirileri reddederek, hedefledikleri tüketici kitlesinde, ırk ve etnik grubuna bakılmaksızın en çok HIV taşıyıcısı ve AIDS hastası bulunduğunu kaydetti. 
     Terrell, verilere ve hastalık yayılma oranlarına bakıldığında bu tüketici kitlesinin seks yapmaya devam ettiğinin görüldüğünü belirterek, ''Evlilik öncesi cinsel perhizin en iyi şey olduğunu söyleyip duruyoruz, ama gerçekler böyle değil, bunu saklayamayız ve onların seks yapmalarını engelleyemeyiz. Bu nedenle güvenli seksi önermeliyiz'' diye konuştu. 
     Gençlere satış yapabilmek için ''hip'' yöntemler kullanmakla eleştirilen şirketin prezervatifleri 1 Şubat'ta piyasaya çıkacak. 
     Parlak ambalajlı ''Great Dane'' ve ''Rottweiler'' adlı prezervatif paketlerinin üzerindeki çizgi film karakteri köpeğin boynunda, rap ve hip-hop hayranlarının taktığı gibi kocaman kalın bir altın zincir bulunuyor. 
     
</TEXT>
</DOC>
