<DOC>
<DOCNO> 221520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko20.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti'nin çalışmalarını yarın tamamlaması bekleniyor 
</HEADLINE>
<TEXT>

     Uluslararası Para Fon'u IMF Heyeti'nin, 7. Gözden Geçirme çerçevesinde, Türkiye'deki çalışmalarını yarın tamamlaması bekleniyor. 
     IMF heyeti uzmanlarının bir kısmının yarın, diğer bir kısmının da haftasonu Türkiye'den ayrılması beklenirken, IMF Türkiye Masası Şefi Rıza Moghadam'ın, 15 Mart'ta İstanbul'da yapılacak "Yatırım Danışma Konseyi Toplantısı"na katılmak için Türkiye'ye gelecek olan, IMF Avrupa sorumlusu Michael Deppler ile görüşmek için bir süre daha kalması bekleniyor. 
     Ekonomi yönetiminin de, Yatırım Danışma Konseyi Toplantısı münasebetiyle, Michael Deppler ile görüşerek, 7. Gözden Geçirme'yi değerlendirmesinin beklendiği belirtildi. 
     Öte yandan, ekonomi yönetiminin, yine Yatırım Danışma Konseyi Toplantısı çerçevesinde İstanbul'a gelecek olan Dünya Bankası Başkanı James Wolfensohn ile Ülke Yardım Stratejisi CAS kredisinin kullandırılmasına ilişkin konuları da ele alacakları kaydediliyor. 
     
</TEXT>
</DOC>
