<DOC>
<DOCNO> 211553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/dunya/adun.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS takiyesi 
</HEADLINE>
<TEXT>

   14 Ocak'ta 2 çocuk annesi bir kadını canlı bomba olarak kullanan Filistin terör örgütü, "Şehitlik annelikten yücedir" derken, anne kamikazenin zina cezası olarak eyleme zorlandığı öne sürülüyor 
      DIŞ HABERLER SERVİSİ 

   
   İsrail'e karşı 14 Ocak'ta ilk kez 2 çocuk annesi bir kadını canlı bomba olarak kullanan Filistinli terör örgütü HAMAS, bu uygulamayı "Şehitlik annelikten daha yücedir" diyerek savundu. 
   14 Ocak'ta 2 çocuk annesi 22 yaşındaki HAMAS militanı Rim Salih El Riyaşi, Filistinli işçilerin Gazze'den İsrail'e girmek için kullandıkları ana giriş kapısı Erez'de üzerindeki bombaları patlatarak 4 İsrailli askerin ölümüne, 7 kişinin de yaralanmasına neden olmuştu. Örgütün ilk kez kadın canlı bomba kullandığı eylem olarak kayıtlara geçen bu saldırının ardından HAMAS, eleştirilere hedef oldu. Zinayla suçlanan El Riyaşi'nin, ailesinin onurunu temizlemek için bu eyleme zorlandığı da öne sürülüyor. 
   Daily Telegraph'ın haberine göre, El Riyaşi ailesinden bir kişinin "İslamda bir kadının canlı bomba olarak kullanılması doğru değil" demesinin ardından, HAMAS yayın organı El Risale gazetesinde çıkan bir yazıda, "Şehitlik annelikten daha yücedir" ifadesi kullanıldı. Yazıda, El Riyaşi'nin eyleminden kısa süre önce çocuklarıyla çektirdiği fotoğraflar işaret edilerek, kadının ayrılmadan önce çocuklarını öptüğüne ve nasıl asil davrandığına dikkat çekiliyor. Gazetede, "Onlara çocuklarına bir savaşçı ve annelikten daha yüce olan şehitlik mertebesinden güç veriyor" deniliyor. Fotoğrafların birinde, gülümseyen El Riyaşi tüfek tutarken, önünde duran 3 yaşındaki kızı Duha'nın elinde de bir roket mermisi var. Diğer bir fotoğrafta ise El Riyaşi 18 aylık oğlu Muhammed ile birlikte Duha'yı kucaklıyor. 
   
   Zina iddiası 
   "İki çocuk annesi bir kadının neden intihar eylemine kalkıştığı" sorusuna yanıt bulmaya çalışan İsrail Savunma Bakanlığı yetkilileri aldıkları istihbarattan yola çıkarak, El Riyaşi'nin zina yaparak ailesini utandırdığı, bu yüzden böyle bir eyleme zorlanmış olabileceğini belirtiyor. El Riyaşi'nin bir HAMAS militanı olan 27 yaşındaki eşi Zaid Enver, eşini bu eylem için cesaretlendirdiğini söylüyor. Görgü tanıkları da eylemin gerçekleştiği 14 Ocak'a kadar çiftin birçok kez tartıştığına tanık olmuş. Bir Suudi gazetesine konuşan Enver, "Eşim, hayatını İslam ve Filistin uğruna feda eden onurlu bir kadındır" dedi. Ancak ailenin diğer üyeleri Enver'e şiddetle karşı çıkıyor. Aileden Yusuf Avad, "El Riyaşi'nin yaptığını desteklemiyorum. Bir kadının bunu yapması kabul edilemez. Geleneklerimizde bu yok" diyor. 
   
   
</TEXT>
</DOC>
