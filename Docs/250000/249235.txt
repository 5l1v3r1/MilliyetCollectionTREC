<DOC>
<DOCNO> 249235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko04.html </URL>
<DATE> 2004/06/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ortalama 128 milyarlık yatırımla bir kişiye iş... 
</HEADLINE>
<TEXT>

     Ortalama 128 milyar liralık yatırımla bir kişiye iş yaratılıyor. 
     Hazine Müsteşarlığı tarafından yılın ilk beş ayında teşvik belgesine bağlanan toplam 8 katrilyon 257 trilyon lira tutarındaki yatırımlar kapsamında 64 bin 429 kişilik istihdam yaratılacağı bildirildi. Buna göre söz konusu projeler kapsamında yaratılacak her bir kişilik istihdam başına ortalama 128.2 milyar liralık yatırıma gidilecek. 
     Yılın ilk beş ayında teşviğe bağlanan yatırım tutarı ve öngörülen istihdamın yanı sıra, ortalama yatırım tutarı da geriledi. Ortalama yatırım tutarı, yüksek tutarlı teknoloji yoğun yatırımların etkisiyle 179 milyar liraya ulaştığı geçen yılın aynı dönemine göre yüzde 28 düştü. Geçen yılın ilk beş ayında teşvik belgesi alınan 16 katrilyon 760 trilyonluk yatırım kapsamında 93 bin 662 kişilik istihdam öngörülmüş, kişi başına ortalama yatırım tutarı 178.9 milyar liraya gelmişti. 
     
     SEKTÖRLERE GÖRE ORTALAMA YATIRIM 
     Az sayıda istihdam yaratan teknoloji-yoğun nitelikteki yatırımların ağırlıkta olduğu enerji sektöründe bu yıl 1.2 trilyon lira olan ortalama yatırım tutarı, diğer sektörlerde ise çok daha düşük düzeylerde bulunuyor. 
     Yılın ilk beş ayındaki teşvik belgelerinde istihdam başına ortalama yatırım tutarı hizmetlerde 146.3 milyar, imalat sanayiinde 126.6 milyar lira oldu. Madencilikte 89.7 milyar lira olan söz konusu maliyet, tarımda 54.4 milyar lirayla en düşük düzeyde gerçekleşti. 
     
     BÖLGELERE GÖRE İŞ YARATMA MALİYETİ 
     Yaratılacak istihdam başına ortalama yatırım tutarı Marmara'da 189.2 milyar lirayla bölgelere göre en yüksek düzeyde gerçekleşti. 
     Güneydoğu'da 157.3 milyar, İç Anadolu'da 89.8 milyar, Akdeniz'de 113.8 milyar, Ege'de 79.4 milyar, Karadeniz yatırımlarında 81.8 milyar lira olan istihdam başına ortalama yatırım tutarı Doğu Anadolu'da ise 75.5 milyarla en düşük düzeyde çıktı. 
     Daha çok baraj, santral gibi yüksek teknoloji gerektiren çok bölgeli yatırımlarda ise ortalama istihdam yaratma maliyeti, 1.9 trilyon lira olarak gerçekleşti. 
     
</TEXT>
</DOC>
