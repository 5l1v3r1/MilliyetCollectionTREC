<DOC>
<DOCNO> 237660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/dunya/dun05.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>



Atina'da terör 
Ağustos ayında yapılacak Olimpiyat Oyunları'na hazırlanan Yunanistan'ın başkenti Atina'nın merkezindeki bir polis merkezinin dışında dün sabaha karşı 3 bomba patladı. Bombalar binaya ağır hasar verirken, olayda bir polis de hafif şekilde yaralandı. Saldırıyı üstlenen olmadı. 

İsrail, bir HAMAS liderini daha vurdu 
İsrail, dün İslami Direniş Hareketi'nin HAMAS Gazze Şeridi grubunun üst düzey üyesi Muhammed Taha'yı 68 serbest bırakırken, örgütün askeri kanat liderlerinden İmad Hanacıra'yı öldürdü. Filistin güvenlik kaynaklarına göre, İsrail'in arananlar listesinde bulunan, HAMAS'ın askeri kanadı İzzeddin El Kassam Tugayı liderlerinden Hanacıra'nın Batı Şeria'nın Nablus kentinin kuzeyindeki Taluza köyünde bulunan evi İsrail askerlerince kuşatıldı. Askerlerin ateş açması sonucu 30 yaşındaki Hanacıra'nın öldürüldüğü belirtildi. 

Nijerya'da din çatışması 300 ölü 
Nijerya'nın Yelva kentinde geçen pazar günü Hıristiyan milislerin saldırısında çoğu Müslüman yaklaşık 300 kişi öldü. Hıristiyanların Müslümanlara saldırısını "soykırım" olarak niteleyen Nesril İslam Cemaati Genel Sekreteri Abdülkadir Urire, "Bize gelen bilgiye göre çoğu Müslüman 300 kişi öldü. Etnik çatışmalarda 3 ayda ölenlerin sayısı 700 - 800'e yükseldi" dedi. Hıristiyan Tarok kabilesiyle Müslüman Fulani kabilesi arasındaki anlaşmazlık, verimli topraklar üzerindeki hak iddialarına dayanıyor. 

Çakal Carlos açlık grevinde 
Paris'teki Fresnes Cezaevi'nde hapis yatan Venezüellalı terörist Çakal Carlos, kendisine verilen disiplin cezalarını protesto etmek için açlık grevine başladı. Gerçek adı İlich Ramirez Sanchez olan Çakal Carlos'un eşi ve avukatı Isabelle Coutant - Peyre de, müvekkilinin şeker hastalığı tedavisini göremediğini iddia etti. Çakal Carlos, 1975'te Paris'te 3 kişiyi öldürdüğü gerekçesiyle 1997 yılında ömür boyu hapis cezasına çarptırılmıştı. 

Almanya'da 3 çocuk tren altında kaldı 
Almanya'nın Bremen kenti yakınlarındaki Weyhe kasabasında yük treninin, raylarda oynarlarken çarptığı 3 çocuk öldü. Bremen polisi, aralarında ikiz kardeşlerin bulunduğu 4 yaşındaki çocukların, demiryolu yakınlarında bulunan bir oyun bahçesindeki çitleri aşarak demiryoluna indiklerini bildirdi. Polis, çocukların olay yerinde öldüklerinin tespit edildiğini, demiryoluna yaklaşık 200 metre uzaklıktaki evlerde yaşayan ailelerinin ise psikolojik tedavi gördüklerini kaydetti. Belçika'dan gelen trenin makinisti, çocukları geç fark ettiği ve şoka girdiği bildirildi. 



</TEXT>
</DOC>
