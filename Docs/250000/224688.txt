<DOC>
<DOCNO> 224688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yasam/yas01.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan davası var Girilmez 
</HEADLINE>
<TEXT>

   Kan davasının ikiye böldüğü Yücebağ beldesinde hastalar sağlık ocağına jandarma eşliğinde giderken, cenaze için bile diğer tarafa geçemiyor 
      
   Batman'ın Sason ilçesine bağlı Yücebağ beldesi, 10 yıl önce yaşanan olaylar nedeniyle ikiye bölündü. 
   Halkın "yeşil hat" olarak adlandırdığı sınırın çizilmesine, iki aile arasındaki kan davası neden oldu. 2 Eylül 1994'te ANAP'lı eski Belediye Başkanı M. Ali Yücebağ ile dönemin SHP'li Belediye Başkanı M. Sıddık Çetinkaya'nın ailesi arasında çıkan olaylarda, aralarında Çetinkaya'nın da bulunduğu 6 kişi öldü, 17 kişi yaralandı. 
   Olaydan sonra 5 kişiyi kaybeden Çetinkaya Ailesi, Yıldız ve Tepe, Yücebağ Ailesi de Barış ve Karşıyaka mahallelerine yerleşti. İki aile kendilerine göre bir sınır belirledi. 
   
   Sadece imamın geçiş izni var 
   Yücebağ Ailesi'nin tarafında kalan sağlık ocağı çürümeye terk edilince Belediye Başkanı Abdullah Bil, belediyenin bir odasını beldeye atanan iki hemşireye ayırdı. Barış ve Karşıyaka mahalle sakinleri acil hastalarını jandarma desteğiyle sağlık ocağına götürürken, diğer hastalarını patika yoldan Sason'a ulaştırıyor. 
   Mehmet Ali Yücebağ, Çetinkaya ve yakın akrabaları olan Bil aileleriyle barışmak için 10 yıl önce yerleştikleri ve mahalleye dönüştürülen yere "Barış" adını verdiklerini söyledi. 
   Bil Ailesi'nden olup yıllar önce Yücebağlar'a gelin giden Sadiye Yücebağ, sınır yüzünden 3 yıl önce annesinin cenazesine gidememiş. Her iki tarafın da yeşil hatta en fazla 50 metre yaklaşabildiğini belirten Karşıyaka Mahallesi fahri imamı Yasin Aksak da "Sadece benim geçiş iznim var" diyor. 
   
   
</TEXT>
</DOC>
