<DOC>
<DOCNO> 204414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo19.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadık İlhan davasında hakim "kaset"i istedi 
</HEADLINE>
<TEXT>

     Samsunspor Kulübü'nün, eski hakem Sadık İlhan hakkında bir televizyon kanalında yayınlanan açıklamalarıyla ilgili açtığı 1 milyar liralık manevi tazminat davasına devam edildi. 
     Samsun 4. Asliye Hukuk Mahkemesi'nde görülen ve Sadık İlhan'ın katılmadığı duruşmada, Samsunspor Kulübü'nün savunması dinlenirken, İlhan'ın avukatının mazeret dilekçesi gönderdiği bildirildi. 
     Daha sonra duruşma hakimi Mustafa Akgün, davaya konu olayın yayınlandığı program kasetinin ilgili yayın kuruluşundan istenmesine karar vererek duruşmayı erteledi. 
     Eski hakem Sadık İlhan, 19 Ekim'de yayınlanan ''Telegol'' programında yaptığı açıklamada, 2001-2002 sezonunun 22. haftasında yönettiği Samsunspor-Trabzonspor maçında Samsunspor'un bir penaltısını vermediğini belirterek, MHK Başkanı Bülent Yavuz'un kendisine ''Trabzonspor'un kazanması gerektiği'' yönünde telkinde bulunduğunu öne sürmüştü. 
     Bunun üzerine Samsunspor Kulübü de ''Samsunspor ve Samsunspor'a gönül verenlerin kırılan gururunun sembolik olarak onarılması'' için maddi tazminata ilişkin haklar saklı kalmak amacıyla 1 milyar lira manevi tazminat istemi ile dava açmıştı. 
     
</TEXT>
</DOC>
