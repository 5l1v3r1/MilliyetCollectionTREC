<DOC>
<DOCNO> 204917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun13.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, seçimlere kadar istifa edecek 
</HEADLINE>
<TEXT>

     İngiltere Başbakanı Tony Blair'in yakın zamana kadar kabinesinde yer verdiği eski Uluslararası Kalkınma Bakanı Clare Short, Başbakan Tony Blair'in önümüzdeki genel seçime kadar istifa etmek zorunda kalacağını öne sürdü. 
     Blair'in seçime başbakan olarak giremeyeceğini savunan Short, buna Irak savaşı sırasında yapılan hatalar, önümüzdeki günlerde sonucu açıklanması beklenen, Dr. David Kelly'nin ölümüyle ilgili Hutton soruşturması ve ülke yönetiminde dikkat çeken diğer önemli bazı aksaklıkların yol açacağını ileri sürdü. 
     Bu arada, Blair'in bir başka yakın çalışma arkadaşı olan eski Ulaştırma Bakanı Stephen Byers, hükümetin yönünü, kararlılığını ve gücünü yitirmeye başladığını belirterek, Başbakan'dan yeniden halkın güvenini kazanmaya çalışmasını istedi. 
     Bunun için, başta Savunma Bakanlığı bilim adamlarından Dr. David Kelly'in ölümüyle ilgili soruşturmanın yeniden başlatılması olmak üzere bir dizi yeni önlem alınmasını isteyen Byers, aksi takdirde yenilginin kaçınılmaz göründüğünü söyledi. 
     Byers, Blair'den, Muhafazakar Parti ile İşçi Partisi arasındaki farkı daha iyi vurgulamasını da istedi. 
     
     EN AZ GÜVENİLİR POLİTİKACI BLAIR 
     Öte yandan, İngiltere'de bir internet sitesi tarafından yapılan araştırma, Başbakan Tony Blair'in ülkenin en az güvenilen politikacısı olduğunu ortaya koydu. 
     Buna karşılık Blair'in partisindeki en büyük rakibi ve liderlik koltuğunun en önemli alternatifi olan Maliye Bakanı Gordon Brown'ın ise İngilizler tarafından en güvenilir politikacı olarak görüldüğü belirlendi. Brown'ı, Liberal Demokrat Parti lideri Charles Kennedy izledi. Muhafazakar Parti lideri Michael Howard ise en çok güvenilen üçüncü politikacı oldu. 
     Anketi yapan CyberBrtiain.com adlı internet sitesi, Muhafazakar Parti liderliğinden geçen aylarda yapılan güvensizlik oylaması sonucu ayrılmak zorunda kalan Ian Duncan Smith ve kabinedeki görevlerinden istifa eden eski Uluslararası Kalkınma Bakanı Clare Short ve eski Parlamento Başkanı Robin Cook'un bile Blair'den daha ön sıralarda yer aldıklarına dikkat çekti. 
     Blair'i, üniversite harçlarını yükseltme girişimi nedeniyle büyük eleştirilere hedef olan Eğitim Bakanı Charles Clarke ''en az güvenilen ikinci politikacı'' olarak izlerken, bir süre önce adı bir çocuk taciz skandalına karışan Çocuklardan sorumlu Bakan Margaret Hodge da listenin son sıralarında yer aldı. 
     13 bin kişi arasında yapılan ankette 4 bin kişinin, en az güvenilir politikacı olarak Blair'e oy verdiğini açıklayan CyberBRtiain.com adlı site, seçimin 30 kişilik listeden yapıldığına işaret etti. 
     
</TEXT>
</DOC>
