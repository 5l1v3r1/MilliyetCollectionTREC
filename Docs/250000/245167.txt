<DOC>
<DOCNO> 245167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/gun05.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sahneye de çıkarım İsrail için de çalışırım' 
</HEADLINE>
<TEXT>


El Kaide davası sanıklardan bazıları, İsrailli firmayla ticaret yaptığını, Tekel bayii çalıştırdığını belirterek, kendilerini savundu 

ESRA ALUS İstanbul 

İstanbul'daki bombalı saldırılara karıştıkları iddiasıyla yargılanan sanıklardan bazıları 4. gün duruşmasında ilginç gerekçelerle kendilerini savundu. Kimi bombalı saldırıları kınarken, kimi İsrailli firmalarla çalıştığını, kimi Tekel bayii işletip düğün salonlarında sahneye çıktığını, kimi de terör örgütleriyle dağlarda kahramanca savaştığını anlattı. 

'Vatan hainleriyle çatıştım' 
İstanbul 2 No'lu DGM'deki duruşmaya Ahmet Özaydın, Hakan Çalışkan, Bülent Tozoğlu, Ahmet Aydoğmuş, Badettin Yıldırım, Hıdır Elibol, İsmet Alçık, Harun Gecü, Memiş Arlı ve Mehmet Kuş getirildi. Ahmet Özaydın'ın avukatı Nusret Yüksel, lisanslı boksör olan müvekkilinin spor kulübünde Yusuf Polat'la tanıştığını anlattı. Yüksel müvekkilinin, askerliğini gönüllü olarak özel bir birlikte yaptığını, dağlarda vatan hainleriyle çatıştığını ve nişan aldığını söyledi. Tekel bayii işlettiğini ve düğünlerde sahneye çıktığını belirtilen Yıldırım da, Feridun Uğurlu'yu oturduğu mahallede "Yasir" olarak tanıdığını belirterek, "Alnıma sürülen kara lekeden kurtulmak istiyorum" dedi. 

Terörü kınadı 
Elibol ise, Habib Akdaş'ı iş ilişkilerinden dolayı tanıdığını bildirerek, "Benim 2 milyon dolar ihracatım var. 1 milyon doların üzerindekiler, İsrail'deki fabrikalardan aldığım siparişlerdir. Ben sinagog ismini bu olaylardan sonra duydum. Mardin'deki düğünümden getirildim. Nik hımı da cezaevinde kıydım" diye konuştu. 
Harun Gecu ise patlamalar nedeniyle ölenlerin ailelerine başsağlığı, yaralananlara acil şifa diledi. İki dedesinin vatan için canını feda ettiğini söyleyen Aydoğmuş ile Kuş da terörü kınadı. 
Talepleri değerlendiren mahkeme, Bülent Tozoğlu ve İsmet Alçık'ın tahliyelerine karar vererek duruşmayı erteledi 


</TEXT>
</DOC>
