<DOC>
<DOCNO> 234258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonyas05.html </URL>
<DATE> 2004/04/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yolcu korkup panik yapıca uçak kalkmadı 
</HEADLINE>
<TEXT>

     Diyarbakır-İstanbul seferi için hazırlık yapılan bir yolcu uçağında, yolculardan birinin korkup panik yapması üzerine uçak bekletildi. 
     Alınan bilgiye göre, saat 09.30'da Diyarbakır-İstanbul seferini yapan bir uçağın pilotu, yolcularını aldıktan sonra kalkış için piste doğru hareket etti. Uçak pist başına geldiği sırada yolculardan Halil Sertdemir 28 , korktuğunu ve bu nedenle uçaktan inmek istediğini söyledi. Yolcunun panik yapması üzerine pilot uçağı aprona geri getirerek, yolcuyu indirdi. 
     Bu durumdan şüphelenilmesi üzerine tüm yolcular uçaktan indirildi. Yapılan kontrolün ardından yolcularını tekrar alan uçak saat 10.45'te havalandı. 
     Polis tarafından havaalanında bekletilen Halil Sertdemir, Bingöl'de öğretmenlik yaptığını ve İstanbul'daki eşini ziyarete gitmek için uçağa bindiğini belirterek, şunları anlattı 
     ''Hayatımda ilk kez uçağa biniyordum. Uçak hareket edince çok korktum. Korkumu yenerim diye düşündüm. Ama uçak hareket edip pistin başına geldiği zaman korkum daha da arttı. Kabin görevlisinden sakinleştirici istedim. Olmadığı bana iletilince uçaktan inmek istedim. Bunun üzerine uçak geri dönerek beni indirdi.'' Yetkililer, güvenlik gerekçesiyle yolcu Sertdemir'in uçak İstanbul'a iniş yapana kadar bekletileceğini söylediler. 
     
</TEXT>
</DOC>
