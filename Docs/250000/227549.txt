<DOC>
<DOCNO> 227549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun53.html </URL>
<DATE> 2004/04/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Blair Kıbrıslılar bu tarihi şansı kaçırmamalı 
</HEADLINE>
<TEXT>

     İngiltere Başbakanı Tony Blair, Kıbrıs'ta yaşayanların BM planı lehine oy kullanmasını isteyerek, ''Kıbrıslılar AB'ye girmek için bu tarihi fırsatı kaçırmamalı'' dedi. 
     Blair, aylık olağan basın toplantısında, ''Bu, gerçekten benzersiz bir şans ve bir kez daha Avrupa ortaklığının uzun dönem süren anlaşmazlıklara çözüm konusunda büyük bir fark ortaya koyabileceğini gösteriyor. Bu çözüm planı, Kıbrıs halkı için engin bir umut işaretidir'' dedi ve başta BM Genel Sekreteri Kofi Annan olmak üzere katılımcıların hepsine teşekkür ettiğini belirtti. 
     Dışişleri Bakanı Jack Straw da yaptığı yazılı açıklamada, Kıbrıslı Türkleri ve Rumları plan lehine oy kullanmaya çağırdı. 
     Straw, açıklamasında, ''İlgili bütün taraflara bu anı yakalamaları ve 30 yıllık bölünmüşlüğe son vermeleri için baskı yapıyorum. Anlaşma Kıbrıs'taki herkes için bir zafer olacaktır'' dedi. 
     
</TEXT>
</DOC>
