<DOC>
<DOCNO> 209724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur17.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanların davasında 'ihtisas mahkemesi' beklenecek... 
</HEADLINE>
<TEXT>

     İmar Bankası'nı çeşitli yöntemlerle 7 katrilyon zarara uğrattıkları iddiasıyla Kemal, Hakan ve Yavuz Uzan'ın da aralarında bulunduğu 25 sanıklı davada, bankacılık suçları konusunda "ihtisas Mahkemesi" olarak belirlenen İstanbul 8'nci Ağır Ceza Mahkemesi'nin faaliyete geçmesinin beklenmesi kararı alındı. 
     İstanbul 5. Ağır Ceza Mahkemesi'nde sabah saatlerinde görülmeye başlanan davanın ilk duruşmasına tutuklu bulunan Bahattin Uzan'ın da aralarında bulunduğu 10 sanık getirildi. 
     Tutuklu sanıklar duruşma salonuna gizli bölümden alındı. 
     Sanıkların getirilmesi sırasında gazetecilerin mahkemenin bulunduğu koridora girmesine izin verilmedi, duruşma salonuna da çok az sayıda gazeteci alındı. 
     
     20 DAKİKALIK DURUŞMA SONRASI ERTELEME 
     Duruşma 20 dakika sürdü. Mahkeme heyeti, ilk duruşmada davayı, bankacılık suçları konusunda "ihtisas mahkemesi" olarak yetkilendirilen İstanbul 8. Ağır Ceza Mahkemesi'nin faaliyete geçeceği süreye kadar erteledi. 
     Mahkeme heyeti sanık sayısı fazla olduğundan 12 tutuksuz sanığı ilk duruşmaya çağırmadı, ancak haklarında yurtdışına çıkış yasağı koydu. Davanın sanıklarından Kemal Uzan, Yavuz Uzan ve Hakan Uzan hakkında ise gıyabi tutuklama kararı bulunuyor. 
     
     UZANLARIN DAVASI 
     İstanbul Cumhuriyet Başsavcılığı tarafından hazırlanan iddianamede, sanıklar Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, "2 kez nitelikli zimmet", "19 bin 334 kez dolandırıcılık", "off-shore hesaplardan mevduat kaydırarak BDDK'nın ikazlarına uymamak" ve "cürüm işlemek için teşekkül oluşturmak" suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılması isteniyor. 
     İddianamede, sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması isteniliyor. 
     İddianamede, Hakan, Bahattin Uzan, Azmi Yılmaz, Suat Gusinali, Mustafa Akar, Nuray Özel ve Nurettin Sivlim'in de "zimmet" ve "cürüm işlemek için teşekkül oluşturmak" suçundan 7 ile 14 yıl arasında ağır hapis cezasına çarptırılması talep ediliyor. İddianamede, ayrıca Mustafa Say'ın da "Bankacılık Kanunu'na muhalefet" suçundan 2 ile 4 yıl arasında hapisle cezalandırılması isteniyor. 
     
</TEXT>
</DOC>
