<DOC>
<DOCNO> 216797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur14.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevşehir Belediye Başkanı Ak Parti'den istifa etti 
</HEADLINE>
<TEXT>

     Nevşehir Belediye Başkanı Yalçın Demir, AK Parti'den istifa etti. 
     Demir, düzenlediği basın toplantısında, AK Parti kurulduktan sonra Fazilet Partisi'nden istifa ettiğini ve 8 eylül 2001 tarihinde Nevşehir Belediye Başkanı olarak AK Parti'ye katıldığını belirtti. 
     28 martta gerçekleştirilecek Mahalli İdareler Seçimleri'nde Nevşehir Belediye Başkanlığı için AK Parti'den aday adayı olarak başvuruda bulunduğunu ifade eden Demir, AK Parti Genel Merkezi yöneticileriyle yaptığı görüşmelerde, milletvekilleri ve bazı parti il yöneticilerinin adaylığına karşı olduklarının kendisine iletildiğini söyledi. 
     Nevşehir'in geleceğinin ve parti huzurunun sağlanması için, genel merkez yöneticilerinin isteği üzerine, 18 şubatta belediye başkanlığı aday adaylığından çekildiğini belirten Demir, şunları söyledi 
     ''Adaylıktan çekilme kararının bir pazarlık sonucu ve üst kademelerde bir görevin bana verileceği konusunda kamuoyunda ve bazı yayın organlarında haberler yer aldı. Böyle bir süreçte en doğru kararın, AK Parti'den istifa etmek olduğunu düşündüm. 29 yıllık memuriyet ve 10 yılda belediye başkanlığı yapan, hiçbir makama da pazarlıkla gelen birisi değilim. 39 yıl onurum ve şerefimle devletime ve milletime hizmet ettim. Kasıtlı olarak çıkarılan ve yayılmak istenen bu haberin doğru olmadığını belirtmek isterim. Onurumu korumak ve hemşehrilerimizi gerçekler konusunda aydınlatmak için, mensubu bulunduğum AK Parti'den de istifa ettim.'' 
     
</TEXT>
</DOC>
