<DOC>
<DOCNO> 237828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy02.html </URL>
<DATE> 2004/05/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erbakan'ı cimriliği yaktı... 
</HEADLINE>
<TEXT>

     TBMM'ye sevkedilen Yolsuzlukla Mücadele Yasa tasarısından yararlanarak cezasını indirmek için RP'nin kayıp trilyonlarını faiziyle ödemek zorunluluğuyla karşı karşıya kalan Necmettin Erbakan'ın, dava ilk açıldığında yapılan ve sadece suçlama konusu olan "RP'nin kayıp parasını ödeyerek kurtulma" önerisini kabul etmediği ortaya çıktı. 
     
     ÖNERİYİ YAPANLAR AKP'DE 
     Edinilen bilgilere göre Erbakan'a, "Parayı öde dava düşsün" önerisi RP'nin kapatılmasının ardından Maliye Bakanlığı'nın suç duyurusu sonucu kayıp trilyon davası açıldığında yapıldı. Öneri, halen AKP'de siyaseti sürdüren bazı milletvekillerince bizzat Erbakan'a iletildi. Öneri, "Bu dava diğerlerine benzemiyor. Bir sahtecilik davası. 
     Davadan ceza çıkması da çok yüksek ihtimal. Maliye Bakanlığı ile anlaşıp, kayıp olduğu öne sürülen para ödenerek davanın düşürülmesi tek çare. Şahsınız ve lideri olduğunuz camia bu parayı ödeyecek potansiyele kat kat sahiptir" şeklinde ifade edildi. 
     Erbakan, öneriyi hukukçularına inceleteceğini söyledi. 
     Daha sonra hukukçularıyla açılan davayla ilgili yaptığı değerlendirme sonucu Erbakan, tercihini iddiaları çürütecek bir savunma stratejisi geliştirilmesinden yana yaparak, "para ödeme" önerisini geri çevirdi. Daha sonra yapılan yargılama sonucu Erbakan, sahtecilik suçlamasıyla 2.5 yıl ağır hapis cezasının yanısıra önür boyu siyasetten men cezasına mahkum edildi. 
     
     KAT KAT FAZLASINI ÖDEYECEK 
     Erbakan, bunun ardından tüm çabasını kendisiyle ilgili bir düzenleme yapılmasına yöneltti. Önceki gün TBMM'ye sevkedilen Yolsuzlukla Mücadele Yasa tasarısıyla Erbakan'a para ödeyerek hapis cezasında indirim sağlayabileceği bir imkan getirildi. Ancak başlangıçta "RP'nin kayıp trilyonunu ödeyerek kurtulmayı kabul etmeyen" Erbakan, bu kez cezasının 5'te 2'sinde indirim sağlayabilmek için parayı 1998 yılından 
     bu yana geçen zamanın ortaya çıkaracağı faizlerle birlikte ödemek zorunda kalacak. 
     
     ERBAKAN'I TATMİN ETMEDİ 
     Bu arada kurmaylarıyla bir değerlendirme yapan Erbakan'ın, tasarıyı "tatmin edici" bulmadığı öğrenildi. 
     Değerlendirmede, "Tasarının ıslah edilmesi gerekir" görüşü benimsenirken, Erbakan kurmaylarına "Ödenecek para karşılığı indirim değil cezanın tümden kaldırılması ve siyaset yasağının da tasarı kapsamına alınması" için AKP'lilerle temas yürüterek, tasarının komisyon aşamasında değiştirilmesi talimatını verdi. 
     
</TEXT>
</DOC>
