<DOC>
<DOCNO> 215348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/ekonomi/aeko.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Son fatura 800 milyon dolar 
</HEADLINE>
<TEXT>

   Telsim'in Nokia davasını kaybettiğini söyleyen Cem Uzan, "Yeni yönetim, buyrun hayırlı uğurlu olsun. Pazartesi günü 800 milyon doları bulursunuz da ödersiniz" dedi 
      İSTANBUL Milliyet 
   
   Genç Parti GP Genel Başkanı Cem Uzan, Tasarruf Mevduatı Sigorta Fonu TMSF tarafından el konulan, Nokia ve Motorola firmalarına olan borcu nedeniyle mahkemelik olan Telsim için, "Yeni yönetim, buyrun hayırlı uğurlu olsun. Pazartesi günü 800 milyon doları bulursunuz da ödersiniz" dedi. 
   Partililerle birlikte geldiği Flash TV'de Gülgün Feyman'ın sorularını yanıtlayan Uzan, yurtdışında parası olmadığını iddia ederek, "Benim ve ailemin neyi varsa bu ülkededir" diye konuştu. Ürdün vatandaşlığıyla ilgili bir soru üzerine, "Bunlara inanmayın" diyen Uzan, Telsim'in Motorola'ya 3.5 milyar dolar borcu olduğunu itiraf etti. 
   Uzan, geçtiğimiz cuma günü İsviçre'deki Tahkim Heyeti'nin Nokia'nın lehine, Telsim'in aleyhine 800 milyon dolar ödenmesine karar verdiğini belirterek, "Bu karar İsviçre'den yarın bugün tebliğ edilecek. Telsim'in yeni yönetimi buyrun, hayırlı uğurlu olsun. Pazartesi günü bulursunuz bir yerden 800 milyon doları da ödersiniz" dedi. 
   Heyetin açıkladığı kararın Türk hukukunda da geçerli olduğunu söyleyen Uzan, "Şimdi Nokia'nın 800 milyon doları alma hakkı var. TMSF'ye hayırlı olsun" diye konuştu. Yine, İsviçre Tahkim Heyeti'nin Motorola'yla ilgili bir ara kararında da 80 milyon dolar ödenmesini istediğini anlatan Uzan, şunları söyledi 
   "Avukatlar davadan çekildiği için Telsim aleyhine sonuçlanacaktır. Oradan da 1.8 - 2 milyar dolar arasında bir yük, TMSF'nin önüne getirilecektir. Bu da hayırlı uğurlu olsun. Toplam 3 milyar dolardan bahsediyoruz." 
   
   'Telsim satışa çıkarılabilir'    ANKARA ANKA 
   Ulaştırma Bakanı Binali Yıldırım, Telsim'in durumunun kısa sürede gözden geçirileceğini, kamu alacakları ve kişi alacakları düşüldükten ve taahhütleri yerine getirildikten sonra ilk sahibine geri verilebileceğini ya da üçüncü kişilere satılabileceğini bildirdi. Yıldırım, Tasarruf Mevduatı Sigorta Fonu'nun TMSF Uzan Grubu'na ait Telsim'in yönetimine el koymasıyla, GSM şirketlerini bir yandan özelleştiren devletin yeni bir GSM şirketi almasının söz konusu olamayacağını söyledi. 
   
   
</TEXT>
</DOC>
