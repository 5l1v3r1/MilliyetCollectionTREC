<DOC>
<DOCNO> 234490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur25.html </URL>
<DATE> 2004/04/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
"Korsana" karşı "el arabalı" mücadele... 
</HEADLINE>
<TEXT>

     Raks Satış ve Pazarlama Şirketi, ''korsan'' kasetçilerle mücadele etmek ve bu konuya kamuoyunun dikkatini çekmek amacıyla ''korsan el arabası'' görünümündeki seyyar tezgahta satışa başladı. 
     İçerenköy CarrefourSA Alışveriş Merkezi'nde basın toplantısı yapan Raks Genel Müdürü Serdar Aksoy, tüm müzik sektörünün korsan satışlara karşı olduğunu vurgulayarak, korsan kasetçilere karşı vatandaşı uyarmak ve yasa dışı şekilde satış yapanlarla mücadele edebilmek için İçerenköy CarrefourSA'da farklı bir satış uygulamasına başladıklarını söyledi. 
     Sokaklardaki korsan el arabalarının aynısını yaptırdıklarını, bunların da benzerleri gibi müzik albümleri, posterlerle süslendiğini ve ''korsan satıcı'' gibi bir görevlinin müzik çalınır halde mağazalar içinde dolaşarak halka satış yapacağını anlatan Aksoy, şöyle devam etti 
     ''Bir nevi 'yasal korsan'. Şu anda müzik piyasasında, resmi satışların 2 katı, belki de daha fazla korsan satışı var. Bu, sektör için sorunlu bir durum. Bir sanatçı, bestekar, söz yazarı veya müzik yapım şirketi, yaptığı işin, emeklerinin karşılığını ticari olarak alamıyor. Bu durumda herkes motivasyonunu yitirir, düzgün müzik eserlerinin ortaya çıkmasını beklemek hayal olur. Çıkmıyor da zaten... Bu konuyu sıcak tutarak, birtakım uygulamalar yaparak, yeni çıkan Telif Hakları Kanunu ile beraber bu sorunu çözebilirsek, çok daha düzgün kültür eserleri ve müzik eserleri bu ülkede üretilecek ve istenilen performansa ulaşılacak. Türkiye Avrupa Birliği'ne AB girmek istiyorsa, telif hakları sorununu da çözmek durumundadır.'' Aksoy, daha sonra şarkıcılar Jale Parıltı, Benhur, Yelda Başaran ve Tuğba Hatun ile birlikte üzerinde ''Korsana Hayır'' yazısı bulunan, içi kaset ve CD dolu ''korsan el arabası'' görünümdeki tezgahı iterek, İçerenköy CarrefourSA'da satışı başlattı. 
     
</TEXT>
</DOC>
