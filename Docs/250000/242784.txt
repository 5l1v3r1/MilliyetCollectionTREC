<DOC>
<DOCNO> 242784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonyas03.html </URL>
<DATE> 2004/05/25/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Madonna, ölüm tehdidi nedeniyle İsrail konserlerini iptal etti... 
</HEADLINE>
<TEXT>

     Burak Coşkun 

Dünya turnesini ABD'nin Los Angeles kentinden başlatan ünlü şarkıcı Madonna, kendisi ve çocuklarına yönelik ölüm tehdidi nedeniyle İsrail konserlerini iptal etti. 
     Yeni imajıyla hayranlarının karşısına çıkan ve dün gece Los Angeles'ın ünlü gösteri merkezi Forum'da dünya turnesini başlatan Madonna, kentte iki konser daha verdikten sonra Las Vegas'a geçecek. 
     50 konserlik ''Re-invention'' turnesi çerçevesinde ayrıca Kanada, İngiltere ve Paris'te sahneye çıkacak Madonna, kendisi, 3 ve 7 yaşındaki çocukları Lourdes ve Rocco'ya yönelik ölüm tehditleri nedeniyle İsrail'de vermeyi planladığı konserleri iptal etti. 
     Ünlü şarkıcıya yakın kaynaklar, tehditlerin adı açıklanmayan Filistinli bir radikal gruptan geldiğini ve çocuklarına yönelik tehditler yüzünden Madonna'nın büyük korkuya kapıldığını belirttiler. 
     Madonna'nın çevresinde güvenlik önlemlerinin arttırıldığı belirtilirken, yakınları, Madonna'nın Batı'nın simgesi olması ve Yahudi inanışı Kabbala ile ilgilenmesi nedeniyle radikal grupların hedefi olduğunu bildiriyorlar. 
     Madonna'nın hayranlarıyla 3 yıldır ilk canlı buluşması konser serisinde aralarında teknisyenlerin ve sahne görevlilerinin de bulunduğu 100'den fazla kişi görev alıyor. 
     Ünlü şarkıcıya 12 dansçı ve 5 müzisyenin yanı sıra ünlü bir İskoç gaydacı da eşlik ediyor. Eylül'de sona erecek turneyi 750 binden fazla Madonna hayranının izlemesi bekleniyor. 
     
</TEXT>
</DOC>
