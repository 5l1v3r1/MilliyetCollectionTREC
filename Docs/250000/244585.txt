<DOC>
<DOCNO> 244585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas21.html </URL>
<DATE> 2004/06/01/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Dehşet tablo 300 bin çocuk asker silah altında 
</HEADLINE>
<TEXT>

     20 ülkede 2003 ve 2004 yıllarında yaklaşık 300 bin çocuğun silah altına alındığı bildirildi. 
     BM Çocuk Fonu UNİCEF tarafından Paris'te yayımlanan raporda, 300 bin çocuk askerin, sadece milis örgütlerince değil, düzenli ordular tarafından da kullanıldığı belirtildi. 
     Raporda, ''Asya, Latin Amerika, Avrupa, Ortadoğu ve tabii ki Afrika çocukları her gün korku ve dehşetle yüz yüze yaşıyorlar'' ifadesi kullanıldı ve bu rakamların da gerçeği tam anlamıyla yansıtmadığına işaret edildi. 
     18 yaşından küçük askerlerin çocuk asker olarak değerlendirildiği vurgulanan raporda, kız ya da erkek olsun, hepsinin çeşitli görevlerde çalıştırıldığı kaydedildi Muharebe, aşçılık, ulaklık, hamallık... Bazen çocuklar, cinsel istismara da uğruyor. 
     Raporda, en fazla çocuk askerin Myanmar'da bulunduğu, bunların sayısının en az 76 bin olduğu kaydedildi. Bu ülkeyi yaklaşık 30 bin çocuk askerle Demokratik Kongo Cumhuriyeti izliyor. Raporda, tek Avrupa ülkesi olarak geçen Kuzey İrlanda'daki çocuk asker sayısının ise belirlenemediği belirtildi. 
     
</TEXT>
</DOC>
