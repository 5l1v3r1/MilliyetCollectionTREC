<DOC>
<DOCNO> 235829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun28.html </URL>
<DATE> 2004/04/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Böylesi görülmedi Uyuşturucu yasasını kabul eden vekillere sürpriz... 
</HEADLINE>
<TEXT>

     Bulgaristan parlamentosunda bir süre önce kabul edilen yasa değişikliğiyle, üzerinde tek doz uyuşturucu bulunduranlara dahi ağır para ve hapis cezalarının getirilmesini kabul eden milletvekilerine karşı ilginç bir protesto eylemi düzenlendi. 
     ''Edno'' adlı gençlik dergisinin muhabiri, protesto amacıyla yasa değişikliğini onaylayan milletvekillerinin posta kutularına marihuanalı sigara bıraktı. 
     Posta kutularından tek doz uyuşturucu çıkan milletvekileri, durumu parlamento güvenlik müdürlüğüne bildirdi. 
     Yapılan araştırma sonucu, uyuşturucuları tek doz yasağına karşı kampanya yürüten ''Edno'' dergisinin bir muhabirinin koyduğu belirlendi. Derginin ismi açıklanmayan muhabirinin yakalanarak gözaltına alındığı öğrenildi. 
     Bu arada, posta kutularından uyuşturucu çıkan milletvekilleri olayı ''tam bir skandal'' olarak nitelediler. ''Novoto Vreme'' Yeni Zaman adlı parlamento grubunun başkanı Mrislav Sevlievski, olayın ''Bulgaristan tarihinde görülmemiş kaba bir provokasyon'' olduğunu belirterek, ''Hem parlamento, hem de milletvekillerinin onurlarına saldırılmıştır. Suçluların en ağır şekilde cezalandırılması gerekir'' dedi. 
     Bulgaristan'da bir süre önce yapılan yasa değişikliği, üzerinde tek doz da olsa uyuşturucu bulunduranlara 5 yıldan 15 yıla kadar ağır hapis cezası uygulanmasını öngörüyor. Tek doz uyuşturucuya böylesine ağır ceza uygulanması özellikle uyuşturucu bağımlılarının büyük tekpkisine neden oluyor. Uyuşturucu kullanan gençler yeni yasayı sık sık düzenledikleri eylemlerle protesto ediyor. 
     
</TEXT>
</DOC>
