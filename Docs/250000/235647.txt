<DOC>
<DOCNO> 235647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo32.html </URL>
<DATE> 2004/04/28/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Juventus'ta Lippi'nin yerine Prandelli iddiası... 
</HEADLINE>
<TEXT>

     İtalya Birinci Futbol Ligi Serie A takımlarından FC Juventus'un, bu yıl Şampiyonlar Ligi'ne de ligde şampiyonluk iddiasına da veda etmesinin ardından, gelecek sezon teknik direktörün kim olacağına ilişkin tartışmalar alevleniyor. 
     İtalyan basınında bugün yer alan haberlere göre, sezon sonunda görevi bırakmasına kesin gözüyle bakılan Marcello Lippi'nin yerini, halen AC Parma'yı çalıştıran Cesare Prandelli dolduracak. 
     La Gazzetta dello Sport, siyah-beyazlı kulüpte perde arkasında yaşanan gelişmeleri bugün birinci sayfadan, ''Juve Prandelli antrenör olarak doğru seçim'' başlığıyla duyurdu. Haberde, FC Juventus yöneticilerinin, 1990'da Juve'nin genç takımını çalıştırmayı reddeden Prandelli'ye bugün teknik direktörlük teklifi götürmeye hazırlandıkları ileri sürüldü. 1990'dan bu yana yaşanan bu gelişme ise iç sayfada, ''Ünlü retten büyük bir sıçramaya'' başlığıyla özetlendi. Spotta ise ''Prandelli konusunda bugün artık herkes 'doğru seçim' diyor'' ifadesi kullanıldı. 
     Corriere dello Sport gazetesi ise ''Prandelli'nin Juvesi doğuyor'' diye başlık attı. Gazetede, FC Juventus'taki teknik direktör arayışları şu cümlelerle özetlendi 
     ''Umberto Agnelli, Lippi'nin yerinin, halen Parma'yı çalıştıran Prandelli tarafından doldurulması gerektiğine, yeni bir dönemin ancak bu şekilde başlayabileceğine her geçen gün biraz daha inanıyor. Moggi, geçtiğimiz günlerde Del Neri'yle konuşarak ona da umut verdi. Ama Genel Müdür Moggi'nin Agnelli ailesini Del Neri'ye yönlendirme konusunda işinin kolay olmayacağı belirtiliyor. Yarış henüz bitmiş değil. Ama Juventus dörtnala kalkmış vaziyette Parma'nın antrenörüne doğru koşuyor.'' İtalyan basınındaki haberlerde Prandelli'nin AC Parma'yla sözleşmesini uzatmayı sürekli ertelemesinin de FC Juventus'tan ''iyi haber'' beklemekten kaynaklandığı ileri sürüldü. 
     
</TEXT>
</DOC>
