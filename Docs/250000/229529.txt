<DOC>
<DOCNO> 229529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yazar/sazak.html </URL>
<DATE> 2004/04/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak, Kıbrıs, ABD 
</HEADLINE>
<TEXT>

   WASHINGTON 
   
   Amerikan - Türk Konseyi'nin ATC 23'üncü olağan toplantısı, Kıbrıs ve Irak politikaları başta olmak üzere, Büyük Ortadoğu Projesi'ni de içeren ilginç tartışmalara sahne oldu. 
   Hükümet, Washington'a iki bakanla gelmişti Milli Savunma Bakanı Vecdi Gönül ve Devlet Bakanı Kürşad Tüzmen. 
   ATC toplantıları savunma ağırlıklıdır. Dolayısıyla ABD yönetiminin de eşit düzeyde katılımı beklenirdi. Ne Rumsfeld, ne Powell geldiler. 
   Türkiye'nin Washington Büyükelçisi Faruk Loğoğlu'nun Powell'ın gafına verdiği yanıt çarpıcıydı. Loğoğlu, 'Uzun süreli dostluklarda bile keşfedilmesi gereken özellikler bulunduğunu' belirterek Türkiye Cumhuriyeti'nin laik ve demokratik hukuk devleti olduğunu Amerikalı dostlara anlattı. 
   İlginçtir. 1 Mart tezkeresi ertesinde Ankara'ya protesto yağdıran Bush yönetimindeki tepkiler daha çok Pentagon ağırlıklıydı. 
   Şimdi hava değişmiş ABD Dışişleri, Büyük Ortadoğu Projesi bağlamında Türkiye'ye 'ılımlı İslam' rolü yüklemeye çalışırken Savunma Bakanlığı generalleri sürekli 'laiklik' vurgusu yapıyorlar. 
   ABD Dışişleri Bakan Yardımcısı Marc Grosmann'ı ziyaret eden işadamları Powell'ın sözlerinin yanlış anlaşıldığına ilişkin net bir yanıt alamadılar. Washington'la ilişkilere düşen yeni gölgenin ve 'güvensizlik bulutları'nın dağılması için anlaşılan Irak'ta başı belada olan ABD'nin NATO bağlamında Türkiye'den taleplerini beklemek gerekecek 
   ATC'den bu yıl onur ödülünü ABD Genelkurmay Başkanı Richard Mysers aldı. Aynı gecede savunma sanayiindeki girişimciliği nedeniyle CNR Fuarcılık'ın yönetici Ceyda Eren'e de başarı ödülü verildi. 
   Mysers de Türkiye'nin laik demokratik bir ülke ve ABD'nin güvenilir müttefiki olarak, terörle mücadeleye olan katkısını, Afganistan'da Akın Zorlu komutasındaki İSAF'ın başarısını övdü. Irak giderek Vietnam'a dönüyor ve Bush'a seçim kaybettirecek riskler oluşuyor. 
   1 Mart tezkeresinden sonra 'Beyaz Saray'ın telefonları açılmaz' diyenler NATO şemsiyesi altında Türkiye'den asker isteyebilir. 
   Emekli Orgeneral Çevik Bir, ATC toplantıları nedeniyle bulunduğu Washington'da, Irak'taki Şii ayaklanmasını yorumlarken, 'Hepimiz yanılmışız, Amerika'nın işi iyice zorlaşıyor, iyi ki asker göndermemişiz' diye özeleştiri yapıyordu. 
   Kıbrıs'a gelince... Tulu Gümüştekin'in yönettiği panelde ABD'nin Kıbrıs özel temsilcisi Büyükelçi Thomas Weston'ın AB takvimi konusundaki sözleri hayli iyimserdi. Washington kulislerinde kötü senaryo olarak, 'Kıbrıs elden gittikten sonra AB'nin Türkiye'ye takvim vermeyip oyalayacağı, ABD'nin ise olacakları şimdiden görerek ılımlı İslama dayalı Büyük Ortadoğu Projesi'ni AKP eliyle hayata geçireceği' konuşuluyor. 
   
      
   
   
</TEXT>
</DOC>
