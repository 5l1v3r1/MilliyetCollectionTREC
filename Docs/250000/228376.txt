<DOC>
<DOCNO> 228376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/yasam/yas01.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü hatıralar yerle bir oldu 
</HEADLINE>
<TEXT>

   İngiltere'de iki kız çocuğunu öldüren katilin cinayetleri işlediği ev, 'acıyı hatırlatıyor' diye buldozerle yıkıldı 
      DIŞ HABERLER SERVİSİ 
   
   İngiltere'nin Soham bölgesinde 2002'de 10 yaşındaki iki kız çocuğunu öldürmekten suçlu bulunan Ian Huntley'in evi buldozerle yıkıldı. 
   4 Ağustos 2002'de kaybolan ve iki hafta sonra ormanlık alanda cesetleri bulunan Holly Wells ve Jessica Chapman'ın katili Huntley'in, hademelik yaptığı Soham Koleji'nin yanındaki iki katlı evi, polis ve yerel yetkililerce yıkıldı. Bölge sakinlerinin sessizlik içinde izlediği yıkım işleminin ardından okul müdürü Howard Gilbert, evin yıkılmasının "okulun öğrencilerinin üzerinden büyük bir yük kaldıracağını" söyledi. 
   
   Parmaklıklarla çevrilmişti 
   Aralık 2002'de, iki kızın öldürülmesinden suçlu bulunarak iki kez ömür boyu hapis cezasına çarptırılan Huntley'in evi, tutuklanmasından ardından yüksek parmaklıklarla çevrilmişti. 
   29 yaşındaki Huntley, mahkemede kızları öldürdüğünü kabul etmiş ancak olayın kaza sonucu meydana geldiğini iddia etmişti. Huntley savunmasında, Holly'nin burnu kanadığı için banyoya gittiklerini, küçük kızın yanlışlıkla küvete düşerek öldüğünü ve bu esnada çığlık atmaya başlayan Jessica'yı da susturmak için ağzını kapamaya çalışırken öldürdüğünü öne sürmüştü. 
   
   
</TEXT>
</DOC>
