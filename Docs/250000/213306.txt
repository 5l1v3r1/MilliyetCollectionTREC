<DOC>
<DOCNO> 213306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko18.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Sadece Çin'den değil, AB'den de Çin malları geliyor 
</HEADLINE>
<TEXT>

     Devlet Bakanı Kürşad Tüzmen, Çin malları konusunu değerlendirirken, Türkiye'nin koruma önlemleri açısından çok ilerde olması ve her türlü tedbiri almasına rağmen, Çin'in farklı metotlar uyguladığını belirterek, ''tehlike, sadece Çin'den gelen mallar değil. Bugün Avrupa Birliği'nden Çin malları gelmeye başladı'' dedi. 
     Bayram tatilini Uludağ'da geçiren Tüzmen, Çin'e uygulanan kotaların 2005 yılından itibaren kaldırılmasının ardından yaşanacak gelişmeleri değerlendirdi. 
     Tüzmen, Çin'in, senelerden beri izlediği politika çerçevesinde devamlı parasını devalüe ettiğini, zaten ucuz olan işgücü ve maliyetlerinin yanında bir de para birimini düşük tutmasıyla, dünya pazarlarındaki payını her geçen gün artırdığını söyledi. 
     Çin'in, senelik 50 milyar dolar civarında yabancı sermaye girişi olması, ihracatının ithalatından yaklaşık 60 milyar dolar fazla vermesi ve yüzde 12-13'lük bir büyüme hızını 14-15 senedir sürdürmesine rağmen bunu yaptığını ifade eden Tüzmen, bu ülkenin, para birimini revalüe etmesi gerekirken, devalüe etmesini ihraç pazarlarını artırma politikası olarak gerçekleştirdiğini bildirdi. 
     Tüzmen, bütün ülkelerin bundan zarar görmeye başladığını dile getirerek, şöyle devam etti 
     
     TÜRK LİRASI, AŞIRI DEĞERLİ 
     ''Türkiye boyutuna geldiğiniz zaman, Türkiye'de bir de, aşırı değerli bir Türk Lirası ile karşı karşıyayız. Yani Türk Lirası'nın değerlenmesi çok güzel. Ama Türk Lirası'nın aşırı değerlenmesini ortaya çıkaracak bir şey de yok. Nedir Türkiye'ye ciddi bir yabancı sermaye girişi yok şu anda. Olacak önümüzdeki dönemde. Ama şu anda değil. Bakıyorsunuz, yüksek bir büyüme hızını 10-15 senedir yakalayamadık. Bakıyorsunuz, ihracatımız da ithalatdan çok fazla vermiyor. Tam tersi ithalatımız ihracattan daha fazla. 
     Şimdi bizim para birimimizin değerlenmesi için, hiç bir gösterge bence uygun değil. Aşırı değerlenmesi için de hiç uygun değil. Biz hep bunu söyleyegeldik. Ama derdimizi maalesef, tam olarak anlatamadık. Çünkü, dış borç ödemeleri açısından Türk Lirası'nın değerinin yükselmesi iyi oluyor. Bazı firmalarımızın, büyük şirketlerimizin borçları var. Dış borçları, tabi 1 milyon 700 bin liradan aldıklarını, 1 milyon 300 binde, 1 milyon 400 binde ödedikleri zaman büyük bir avantaj sağlıyorlar.'' 
     
     BAŞKA TEDBİRLER ALINMALI 
     Şu anda, bir taraftan Çin'in çok ucuz ürünlerine karşı Türk Lirası'nın da aşırı değerlenmesiyle, gelecek olan malların çok daha ucuzladığının görüldüğünü vurgulayan Tüzmen, bu durumda, Türkiye olarak başka tedbirler alınması gerektiğini söyledi. 
     Tüzmen, Türkiye'nin, Dünya Ticaret Örgütü'ne göre, en fazla antidamping davası açan ülke konumuna geldiğini ve koruma önlemleri açısından çok ilerde olduğuna dikkat çekerken, şöyle konuştu 
     ''Eskiden 6 ayda tamamlanamıyordu bu dosyalar. Şimdi Dış Ticaret Müsteşarlığı'na bir müracaat yapıldıktan sonra, bunun tedbirini 1 ay sonra alabiliyoruz. Ama biz o tedbiri alana kadar, Çin farklı bir metot buluyor. Başka bir yerden, başka bir ülke üzerinden geliyor. Bugün sadece Çin'den gelen mallar değil tehlike. Bugün Avrupa Birliği'nden Çin malları gelmeye başladı. 
     Neden Gümrük Birliği Anlaşması çerçevesinde, AB ile yapmış oldukları anlaşma, bize direkt onların kendi ülkelerinde gümrük vergisini ödedikten sonra, o ürün bu sefer Avrupa üzerinden geliyor. İtalya, Almanya üzerinden geliyor. Bizim serbest ticaret anlaşması yapmadığımız yerler üzerinden geliyor. Bütün bunlara karşı biz koruma önlemlerini çalıştırıyoruz. Dış Ticaret Müsteşarlığı'nda, bütün özel sektör kuruluşlarının katılımıyla, 2005 ve sonrası için bir çalışma başlattık. Bunda hakikaten, özel sektördeki arkadaşlarımız özellikle önemli çalışmalar yapıyorlar. Biz de kendimize göre bir takım tedbirleri gerçekleştirmeye çalışıyoruz.'' Şu anda gümrüklerin, aynı şekilde Çin malları üzerinde çok hassas şekilde çalıştıklarına işaret eden Bakan Tüzmen, ''Ama şunu söyleyeyim. Ne yaparsanız yapın, bir ürün dışarda çok ucuz, Türkiye'de çok pahalıysa, o ürün hangi sistemi getirirseniz getirin bir şekilde Türkiye'ye girer. Yasal veya yasadışı yoldan. Engellemeye çalışırsınız, ama ne kadar engellemeye çalışırsanız çalışın, sonunda o yolunu bulur'' dedi. 
     Tüzmen, Türkiye'nin, kendi üreticisinin ürettiği ara malları almak zorunda olan bir ülke olduğunu anlatırken, ancak bugün pamuk ipliği üreticilerinin fabrikalarını kapattıklarını kaydetti. 
     Pamuk ipliğinin dışardan çok daha ucuza geldiğine değinen Tüzmen, devamla şunları söyledi 
     ''Bütünüyle pamuklu kumaşın fiyatına bir pamuk ipliğinin gelmesi, katma değer yüklenmiş ürünlerin Türkiye'ye gelmesi, Türkiye içindeki ara malı üreticilerinin malını kullanmayı engeller. Yani ara malı kullanıcılarımız var. Bunlar pamuk ipliğini Türkiye'de kullanıyorlar, diyelim tekstile çeviriyorlar, ondan sonra da konfeksiyona çeviriyorlar. Şimdi siz, o ara malı tutup dışardan getiriyorsunuz. Tekrar işleyip dışarı gönderiyorsunuz. İhracatta çok büyük bir sıkıntı olmuyor. Ama biz dışarda getirdiğimiz malları burada işleyip dışarı gönderdiğimiz için, ihracat artışını sürdürüyoruz. Fakat, içerden eskiden aldığımız ara malların yerine, dışardan gelen malları ikame etmeye başladık. İşte bu tehlikeli. Çünkü, kendi üreticimizin mallarını kullandığımız zaman, bütün katma değer Türkiye'de kalır. O zaman da, işsizliğimiz de önlenmiş olur. Bizim söylemeye çalıştığımız buydu. Tedbirleri bu yönde almaya çalışıyoruz.'' Tüzmen, bu konuda biraz zor ve uzun bir süreç gerektiren bir tedbir bulunduğunu, ara malı üreticileri için, özellikle onların dünya piyasalarında rekabetini artıracak ve iç piyasada üretimlerini kullandıracak şekilde, işgücü maliyetlerini ucuzlatmak ve toplam girdi maliyetlerini dünya fiyatlarına doğru çekmek gerektiğini bildirdi. 
     
     ''ÖNÜMÜZDEKİ DÖNEM, DOLAR BİRAZ YÜKSELECEK'' 
     Burada enerji fiyatları ve finansman konusunda başarılı olunduğunu ama bunların dışında getirebildikleri birşey bulunmadığını ifade eden Tüzmen, önümüzdeki dönemde, dış konjonktürün etkisiyle doların biraz yükseleceğini ve iç piyasanın da bundan etkileneceğini, o zaman ara malı üreticilerinin mallarının, artık dışardan gelen malların yerine kullanılmasına başlanabileceğini kaydetti. 
     Tüzmen, bunun dışında diğer önlemleri almaya devam edeceklerini dile getirirken, ''ama ciddi bir tehdittir. 2005 sonrası ciddi bir tehdittir. Fakat biz, bu tehdit unsurunu fırsat unsuru haline getirmeye çalışıyoruz. Bu konuda, Amerika'da da aynı çalışmaları yaptırıyoruz. Orda da çalışmalar yapılıyor. Almanya'nın başını çektiği AB ülkelerinde bu tip çalışmalar yapılıyor'' dedi. 
     Konfeksiyon ve tekstil sektöründen vazgeçmiş bazı ülkeler için böylesine bir rekabetin o kadar önemli olmadığını, ancak Türkiye gibi, tekstil ve konfeksiyonun toplam ihracatın yaklaşık yüzde 33'ünü oluşturduğu bir ülkede bunun büyük önem taşıdığını anlatan Tüzmen, sorunun direkt tekstil sektörünü etkilediğini kaydetti. 
     
</TEXT>
</DOC>
