<DOC>
<DOCNO> 242015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur22.html </URL>
<DATE> 2004/05/22/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Emekli ikramiyesiyle açtığı dükkan soyuldu 
</HEADLINE>
<TEXT>

     Tokat'ın Artova İlçesi'ndeki bir kuyumcunun, emekli ikramiyesiyle açtığı işyerinden 4 kilo altın çalındı. 
     AA muhabirinin aldığı bilgiye göre, kimliği henüz belirlenemeyen kişi veya kişiler, Belediye Pasajı'nda faaliyet gösteren kuyumcu Fazlı Kaplan'a ait işyerinin, camının önündeki demirleri oksijen kaynağıyla kestikten sonra camları kırarak, içeri girdiler. 
     İşyerinin kasasını murç olarak bilinen demir çiviyle açtıktan sonra, kasadaki yaklaşık 4 kilo altını çalan kişiler, olay yerinden kaçtı. 
     İşyerini açmak için geldiğinde soyulduğunu fark eden Kaplan'ın, durumu güvenlik güçlerine bildirmesi üzerine başlatılan soruşturmanın devam ettiği bildirildi. 
     Bu arada, bir bankadan emekli olduktan sonra aldığı ikramiyeyle işyerini açtığını belirten kuyumcu Kaplan, hırsızlık olayının ardından yıkıldığını söyledi. 
     
</TEXT>
</DOC>
