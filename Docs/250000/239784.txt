<DOC>
<DOCNO> 239784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur18.html </URL>
<DATE> 2004/05/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
150 milyon liralık borcu için öldürülmüş... 
</HEADLINE>
<TEXT>

     Tekirdağ'ın Çorlu İlçesi'nde kaybolduktan 3 ay sonra cesedi bulunan Emin Mutlu'nun, büfe işletmeciliği yapan Nazmi Zeybekoğlu ve 2 arkadaşı tarafından öldürülerek gömüldüğü ortaya çıktı. Aralarında Rumen uyruklu bir kişinin de bulunduğu 3 kişi tutuklandı. 
     Geçen yıl Temmuz ayında kaybolduktan 3 ay sonra ilçenin Türkgücü Köyü Beşkavaklar mevkiinde cesedi bulunan Emin Mutlu'nun öldürülmesiyle ilgili olarak, büfe işletmecisi Nazmi Zeybekoğlu, Rumen uyruklu Viroel Motfolea ve Serkan Parmak, Çorlu jandarması tarafından gözaltına alındı. 
     Rumen Motfolea, ifadesinde, Emin Mutlu ile aralarında daha önceden husumet olduğu için bu işe karıştığını söyledi. 
     Nazmi Zeybekoğlu da ifadesinde olayı şöyle anlattı 
     ''Olay günü, kokoreç satan Serkan Parmak ve Motfolea'yla birlikte büfemde alkol aldık. Mutlu'dan 150 milyon lira kadar alacağım vardı. Mutlu bunu ödemeye yanaşmıyordu. Daha sonra balık tutmaya gitme bahanesiyle, Emin Mutlu'yu da yanımıza alarak, arabamla Türkgücü Köyü'ne doğru yola çıktık. Bu sırada aramızda tartışma çıktı. Mutlu bana bıçakla saldırdı. Motfolea da Mutlu'ya sopayla vurdu, daha sonra da Serkan Parmak bıçakladı.'' ''Olayın şokuyla'' Mutlu'yu yerde bırakarak, kendisine ait büfeye geri döndüklerini anlatan Zeybekoğlu, daha sonra olay yerine tekrar gittiklerini ve bölgeye 1,5 kilometre uzaktaki alana gömerek uzaklaştıklarını söyledi. 
     Zeybekoğlu, Parmak ve Motfolea Viroel, daha sonra tutuklanarak cezaevine gönderildi. 
     
</TEXT>
</DOC>
