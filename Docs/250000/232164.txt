<DOC>
<DOCNO> 232164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/guncel/gun02.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Garsona RTÜK'te 'uzman' kadrosu 
</HEADLINE>
<TEXT>

   Türkiye Gübre Sanayii'nde garson kadrosunda olan bir kişi, bekçi olarak atandığı RTÜK'te 'üst kurul uzmanı' kadrosuna terfi ettirildi 
   ANKARA ANKA 
   
   RTÜK'e uzman olarak alınan bir garson, Cumhurbaşkanlığı Devlet Denetleme Kurulu DDK raporuna geçti. DDK'nin hazırladığı RTÜK raporuna göre, personel yönetmeliğine eklenen 1 ve 2. maddelerle, daha önce memur, şef, sekreter veya bekçi kadrolarında çalışan 7 kişi üst kurul uzmanı oldu. 
   Raporda, "Bu kişilerden biri Türkiye Gübre Sanayii AŞ'de garson kadrosundayken RTÜK'teki yardımcı hizmetler kadrosuna bekçi kadrosu atanmış, 1 Temmuz 1997'de memur kadrosuna geçirilmiş, 7 Ocak 2000'de şef kadrosuna, 15 Nisan 2003'te de 4500 ek göstergesiyle üst kurul uzmanı kadrosuna atanmıştır" denildi. 
   
   Temizlik işçisi de kadroda 
   Raporda, kamu kurum niteliği taşıyan TEL-VAK'ta temizlik işçisi olarak çalışan kişinin önce sınavsız olarak "sekreter" kadrosuna atandığı, çok kısa süre sonra üst kurul uzmanı yapıldığı kaydedildi. Raporda, Başbakanlık Tanıtma Fonu Genel Sekreterliği'nde Basın ve Halkla İlişkiler Müşaviri kadrosuna açıktan sınavsız atanan RTÜK üyesinin eşinin Kamu İhale Kurumu'nda Özel Büro Müdür Yardımcılığı'na Ziraat Bankası'nda çalışırken kamu bankalarının yeniden yapılandırılması sürecinde Devlet Personel Başkanlığı'nda diğer kamu kurum ve kuruluşlarına aktarılacak kişiler listesine alınan bir Kamu İhale Kurulu üyesinin eşinin de 'Uzman Denetçi' kadrosuna atandığı belirtildi. 
   
   
   
</TEXT>
</DOC>
