<DOC>
<DOCNO> 249509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/dunya/dun02.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı muhaliflere 'Fransız öpücüğü' 
</HEADLINE>
<TEXT>



Fransa'nın, İran'la yapılacak ticari anlaşmalar karşılığında, ülkedeki İranlı rejim muhaliflerini tutukladığı iddia edildi. Fransa'daki insan hakları birliğinin avukatları, İran muhaliflerine karşı düzenlenen operasyonlarla İran'la yapılan anlaşmaların zamanlamasında "rahatsız edici bir çakışma" olduğunu söyledi. Avukatlar, geçen yılın mart ayında İran'ın, Fransız telekominikasyon şirketi Alcatel'le büyük bir anlaşmaya imza attığını, bundan 1 ay sonra, nisan ayında da, Renault'yla 500 bin otomobil için 4 yıllık bir anlaşma yapıldığını belirterek, haziranda ise Fransız polisinin 164 İranlı muhalifi tutuklayarak, bunlardan 17'si hakkında teröre finansman sağladıkları gerekçesiyle soruşturma açıldığını vurguladı. Avukat Patrick Baudoin "Operasyonların, ticari anlaşmalarla niçin aynı zamana denk geldiği sorusu sorulmalı" dedi. 


</TEXT>
</DOC>
