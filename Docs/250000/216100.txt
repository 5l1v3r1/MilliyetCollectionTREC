<DOC>
<DOCNO> 216100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/eko03.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve masaya oturuyorlar 
</HEADLINE>
<TEXT>

   Murat Demirel hariç batık bankaların eski patronları, TMSF'ye 'hayırlı olsun'a gitti. Ziyaretlerin başlıca konusunu ise borçların ödeme planına bağlanması oluşturuyor 
      AHMET ERHAN ÇELİK Ankara 
   
   Tasarruf Mevduatı Sigorta Fonu'nun TMSF Uzan Grubu şirketlerinin yönetiminin devralmasının ardından daha önce bankalarına el konulan sermaye grupları teker teker "Borçlarımızı ödeme planına bağlayalım" talebiyle müracatta bulunmaya başladı. Egebank'ın hakim ortağı Murat Demirel hariç batık banka sahiplerinin tamamının sırayla kurula "hayırlı olsun" ziyaretinde bulunduğu öğrenildi. 
   
   Niyet bildirdiler 
   Batık bankaların eski sahipleri ziyaretler sırasında borçlarını ödemekte niyetli olduklarını bildirirken daha önce başlatılan ödeme planı çalışmalarında hangi noktaya gelindiği konusunda bilgi verdiler. 
   TMSF'nin önümüzdeki haftadan itibaren batık bankaların patronlarıyla masaya oturacağı belirtildi. Bu süreçte IMF ile herhangi bir temasta bulunulmadığı öğrenildi. Önümüzdeki hafta içinde IMF heyetine Türkiye'ye geldikten sonra bilgi verileceği belirtildi. 
   
   Çağlar bizzat görüştü 
   Milliyet'e bilgi veren TMSF yetkilileri, İnterbank'ın eski sahibi Cavit Çağlar ile İktisat Bankası'nın eski sahibi Erol Aksoy'un bizzat kurulla görüşmeye geldiğini, Yurtbank'ın eski sahibi Ali Balkaner'in de kendisine yakın bir kişiyi borçların protokole bağlanması için kurulla görüşmek için gönderdiğini açıkladı. 
   "Görüşmeler borçların miktarı üzerinde odaklanıyor" diyen yetkililer TMSF ile uzlaşma talebinde bulunan eski banka sahiplerinin resmi kayıtlara giren borçlarının düşürülmesini talep ettiklerini belirtti. 
   
   Ödeme planları değişebilir 
   Batık bankaların sahipleri geçmişte bankalarını k rlı göstermek için grup içi kredilere normalden çok yüksek faizler işletmişlerdi. Yüksek faizler nedeniyle de batık banka sahiplerinin borçları da yüksek miktarlarda görülüyor. TMSF daha önce protokole bağlanmış borç ödeme planlarını da elden geçirmeye başladı. Örneğin Etibank'ın eski sahibi Dinç Bilgin'in yerine getiremediği yükümlülükler bulunduğu tespit edilirken ödeme planlarında değişiklik yapılması gündeme gelebilecek. 
   Geçen iki yıl içinde Yaşar, Çukurova, Sürmeli, Bilgin, Cıngıllıoğlu, Bayındır ve Ceylan gruplarıyla ödeme planları yapılmıştı. 
   
   
</TEXT>
</DOC>
