<DOC>
<DOCNO> 204114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/uras.html </URL>
<DATE> 2003/12/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
"Abicim biz n'apcaz " 
</HEADLINE>
<TEXT>

   
   Bizim Yeniköy'de hafta sonları tezgah kuran "Pazarcı Müslim Efendi" beni her gördüğünde, "Abicim... Sabancı'ya Koç'a söyle... Domates, patates, yoğurt, su satmayı bıraksınlar... Onlar bizim yapabileceğimiz işi yaparlarsa, abicim, biz n'apcaz " der durur. 
   Pazarcı Müslim Efendi'nin domates patatesteki rakibi Koç'un Migros'u idi... O yetmedi. Ardından piyasaya Sabancı'nın Fransız ortağı Carrefour girdi... Pazarcı Müslim Efendi'nin sütte, yoğurtta, suda rakibi, Tekfen'in Mis'i, Koç'un SEK'i, Doğan Vardarlı'nın Tikveşli'si, Ankara'nın Birtat'ı idi. Bunlar yetmedi... Şimdi Fransız Danone firması Anadolu'da çıkan kaynak suyunu şişeye koyarak Türklere satacak. Anadolu'daki, hayvanlardan sağılan sütü mayalayarak yoğurt yapıp halkımıza satacak... 
   Konuyu sakın ha... yabancı sermaye düşmanlığı veya büyük sermaye grubu düşmanlığı ile karıştırmayalım. 
   Sorun, bizim biz Türklerin ne yapacağı sorunudur... 
   Biz Türkler araştırma - geliştirme yapamadığımızdan kendi teknolojimizi geliştiremiyoruz. Sermaye birikimimiz olmadığından, dünyanın en ileri teknolojilerini transfer ederek, dünya pazarında rekabet şansı olan ürünleri ekonomik boyutta üretecek tesisleri kuramıyoruz. Bu nedenle büyük sermaye gruplarımız bile domates, patates, süt, yoğurt ve su satarak günü geçiriyor... 
   Eeee... Şimdi... Patates, domates, süt, yoğurt ve su satma işini de yabancılara devrediyoruz... Çok güzel de... Pazarcı Müslim Efendi'nin sorduğu gibi kendi kendimize soralım Biz ne yapacağız .. 
   Biz, Anadolu'da kaynaktan çıkan suyu, plastik şişelere doldurarak, halkımıza satamayacak isek... Biz ineklerden sağılan sütü mayalayarak yoğurt yapmaktan aciz isek... Biz sütü pastörize ederek kutuya koymayı bile beceremiyor isek... Bizim insanımız hangi işte çalışacak Bizim insanımız nereden gelir sağlayacak 
   Ürettiği patatesi, domatesi tezgaha koyarak halkına satamayan, topraktan çıkan suyu şişeye koyarak çoluğuna çocuğuna içiremeyen, ineklerinden sağılan süte maya çalarak yoğurt yapamayan bir halk nasıl yaşamını sürdürür Bu halkın geliri ve yaşam düzeyi nasıl yükselir Bu halk nasıl Avrupa Birliği'nde tam üyelik bekleyişinde olabilir 
   Tekrarda yarar var. Suçu yabancı sermayede arayamayız. Suçlu olan biziz... Biz suyu şişeye koymayı bile beceremediğimizden, biz süte maya çalarak yoğurt yapmaya üşendiğimizden bu işleri yabancılar yapıyor... Eğer biz domatesimizi, patatesimizi kendi halkımıza kendimiz satabilsek, suyumuzu, sütümüzü şişeleyebilsek, yoğurdumuzu yapabilsek, o zaman yabancı sermaye bu işler için değil, uçak yapmak için, bilgisayarlara çip üretmek için Türkiye'ye gelir... 
   Bu gelişmeleri, Türkiye'nin üretim stratejisi çerçevesinde değerlendirmek zorundayız. Biz, ya tembeliz... Ya beceriksiziz... En basit üretimi ve pazarlamayı bile biz yapmıyoruz veya yapamıyoruz... Yabancı sermayeye muhtaç oluyoruz... İyi de... Ne yapacağız Nasıl yaşayacağız 
   
      
   
</TEXT>
</DOC>
