<DOC>
<DOCNO> 225964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas12.html </URL>
<DATE> 2004/03/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bitki tedavisi her zaman zararsız değil... 
</HEADLINE>
<TEXT>

     Gazi Üniversitesi Eczacılık Fakültesi Farmakognozi Ana Bilim Dalı'ndan Prof. Dr. Erdem Yeşilada, bitki tedavilerinde miktar ve kullanımın çok önemli olduğunu belirterek, bitki tedavileri için her zaman zararsız denilemeyeceğini bildirdi. 
     Farmakognozi ve Fitoterapi Derneği'nin düzenlediği ''Tıbbi Bitkiler ve Biyoyararlanım'' konulu toplantı, Dedeman Otel'de yapıldı. 
     Toplantının açılışında konuşan, Farmakognozi ve Fitoterapi Derneği Başkanı Prof. Dr. Ömür Demir Ezen, bitkilerin insanların varoluşundan itibaren tedavi amacıyla kullanıldıklarını ifade ederek, bitkisel ürünlerin artık dünyada tıbbi ürünler sınıfına alındığını kaydetti. 
     Bitkilerin bilimsel ve modern tedavi kapsamı dışında tutulmasının insan sağlığı düşünüldüğünde son derece yanlış bir tutum olduğuna dikkati çeken Prof. Dr. Demirezen, hekimlerin bitkisel tedaviyi dışlaması sonucu bitkilerle tedavi konusunun eğitimsiz kişilerin elinde kaldığını söyledi. 
     Prof. Dr. Demirezen, bitkisel tedavinin modern tedavi kapsamına alınmamasının son derece yanlış olduğunu kaydetti. 
     Gazi Üniversitesi Eczacılık Fakültesi Farmakognozi Ana Bilim Dalı'ndan Profesör Dr. Erdem Yeşilada da yaptığı konuşmada, bitki tedavilerinde miktar ve kullanımın çok önemli olduğunu belirterek, bitki tedavileri için her zaman zararsız denilemeyeceğini bildirdi. 
     Bilimsel denetim olmaksızın aktarlardan alınan broşürler, kitaplar, çeşitli yayınlarla halkın bitkisel ilaçlara özendirildiğine dikkati çeken Prof. Dr. Yeşilada, denetimsiz ve yanlış kullanımların sorunlara yol açabileceği uyarısında bulundu. 
     Toplantıya Sağlık Bakanlığı İlaç Eczacılık Genel Müdürü Hayriye Mıhçak da katıldı. Mıhçak, bir eczacı olarak toplantıyı düzenleyenlere minnettar olduğunu belirterek, bitkisel ilaçların kontrolünün 2002 yılından itibaren Tarım Bakanlığı'ndan Sağlık Bakanlığı'na devredildiğini hatırlattı. 
     
</TEXT>
</DOC>
