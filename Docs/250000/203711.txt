<DOC>
<DOCNO> 203711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko16.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Boğazlar, şu an tabii boru hattı gibi 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkmenistan'dan 300 milyon kilovat saat elektrik alımına başlandığını bildirdi. 
     Bakan Güler, bunun ufak ama çok anlamlı bir adım olduğunu belirterek, ''gaz alımının elektriğe dönüştüğünü görüyoruz. Umarım doğalgaz alımına yönelik anlaşma da gerçekleşir'' dedi. 
     Enerji ve Tabii Kaynaklar Bakanı Hilmi Güler, Uluslararası Enerji Ajansı'nın, ''World Energy Investment Outluook'' isimli Dünya enerji yatırımları ile ilgili kitabın tanıtımı amacıyla Ankara'da düzenlenen toplantıda bir konuşma yaptı. 
     Bakanlık ile Türk Kamu İşletmeleri Birliği'nin ortaklaşa düzenlediği toplantıda konuşan Bakan Güler, enerji konusunda zihniyet değişikliği gerçekleştirdiklerini belirterek, konuya artık Türkiye çapında değil dünya çapında baktıklarını söyledi. 
     Ülke jeopolitiğini tabii bir kaynak olarak gördüklerini kaydeden Güler, Türkiye'nin çevresinde yıllık 600 milyar dolarlık ticaret hacmi bulunduğunu ve bunun bir kısmının Türkiye üzerinden gerçekleşmesini arzuladıklarını bildirdi. 
     Güler, ''boğazlarımız, tabii boru hattı gibi şu an... Boğazlar üzerindeki yükü mutlaka başka yerlere kaydırmak lazım. Yürütülen projelerle hem boğazları rahatlatmak hem de bir miktar gelir sağlamak istiyoruz'' diye konuştu. 
     Bakü-Tiflis-Ceyhan ham petrol boru hattından 2005'te ilk petrolün akacağını, Bakü-Tiflis-Erzurum doğalgaz boru hattıyla da fazla gazın Avrupa'ya sevkedileceğini anlatan Güler, bu hafta bununla ilgili güzel bir gelişme olacağını, Yunanistan ile görüşmelerde belli bir noktaya geldiklerini açıkladı. 
     Güler, AB'nin 100 milyar metreküp doğalgaz ihtiyacı bulunduğunu, bunun Türkiye üzerinden sağlanması halinde yıllık 1,5 milyar dolar gelir elde edilebileceğini kaydetti. 
     TTK'nın yıllardır problemleri bulunduğunu, metalurjik kok gibi faaliyetlerini çeşitlendirmesi gereğine işaret eden Bakan Güler, demir-çelik fabrikalarının kok talebini karşılayamayan kurumu bu alana yönlendireceklerini bildirdi. 
     Dünya enerji tüketiminin 1,6 artmasının beklendiğini, bunun yüzde 90'ını fosil yakıtların oluşturduğunu belirten Bakan Hilmi Güler, kömürün dünyada çok yaygın kullanıldığını, bu alanda yeni teknolojiler üzerinde durulması gerektiğini söyledi. 
     Yenilenebilir enerji kaynaklarına ağırlık vereceklerini, yasa çalışmasının son aşamaya geldiğini vurgulayan Güler, önümüzdeki hafta sektör temsilcileriyle bir toplantı yapılarak görüşlerinin alınacağını bildirdi. 
     
     2030'A KADAR 16 TRİLYON DOLAR ENERJİ YATIRIMI 

     Uluslararası Enerji Ajansı baş ekonomisti ve kitabı hazırlayanlar arasında yer alan Dr. Fatih Birol, bugüne kadar böyle bir araştırma yapılmadığına işaret ederek, enerjideki liberalizasyon uygulamalarıyla sahanın iyice karmaşıklaştığını ve yaşanan bazı sorunlar dolayısıyla böyle bir çalışmaya ihtiyaç duyulduğunu anlattı. 
     Petrolün ağırlığını devam ettirdiğini, doğalgaz tüketiminin hızla arttığını belirten Birol, 2030 yılına kadar enerji yatırım ihtiyacının 16 trilyon doları bulduğunu söyledi. 
     Hükümetlerin enerji alanındaki rolünün önemli olduğunu belirten ve bu rolün sahip olma, yatırım yapma yerine, düzenleyici olması gerektiğine işaret eden Birol, ''liberalleşme her şeyi çözen bir konsept değil, iletim ve dağıtım, pik konularında ciddi sorunlar yaşanıyor, enerji politikalarında şeffaflık temel ilke olmalı ve enerji fiyatlarına maliyet yansıtılmalı, bu konuda politik olmamalı'' dedi. 
     
</TEXT>
</DOC>
