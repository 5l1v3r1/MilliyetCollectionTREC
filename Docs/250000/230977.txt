<DOC>
<DOCNO> 230977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko49.html </URL>
<DATE> 2004/04/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Unakıtan Beyanında zarar gösterenler hesabını verecek 
</HEADLINE>
<TEXT>

     Maliye Bakanı Kemal Unakıtan, bir ülkede mükelleflerin yarısından fazlasının, beyanlarında zarar göstermesinin normal olmadığına dikkati çekerek, ''Davetler başlıyor. Hepsi gelip hesabı verecek. Cevaplarını vermeyenin de icabına bakacağız'' dedi. 
     Unakıtan, İstanbul Serbest Muhasebeci, Mali Müşavirler Odası İSMMMO ve Gelirler Kontrolörleri Derneği'nin düzenlediği ''Enflasyon muhasebesi ve kayıtdışı ekonomi'' panelinin açılışında konuştu. 
     Türkiye'nin artık kayıtdışı ekonomiye tahammülü bulunmadığını kaydeden Unakıtan, ''Bir bakan olarak, yalnız bakanlık olarak bunların altından kalkmamız mümkün değildir. Maliye camiası, bütün millet el ele verdiğimiz zaman bunun altından, bu hastalıktan Türk milleti kurtulmuş olur. Bu hastalıktan kurtulmadığımız müddetçe de bize iyi gün yoktur'' dedi. 
     Unakıtan, kayıtdışı ekonomi konusunda bütçenin 3 aylık neticelerinde umut verici gelişmelerin hafif hafif görünmeye başlandığını ifade ederek, şunları söyledi 
     ''Mart sonu itibariyle beyana dayalı vergilerimizde, beyan, tahakkuk esasına göre yüzde 45 artış sağladık. Beyana dayalı vergilerde tahsilatımız, geçen yılın bu dönemine göre yüzde 113 arttı. Bunlar hepimizin başarısıdır. Bu artışlar oldu, ne oldu. 2004 yılı bütçe açığı geçen seneki döneme göre yüzde 33 azaldı. Yani benim bütçemin açığı üçte bir miktarda daha aşağıya indi. Bundan dolayı hepinize kocaman teşekkürler.'' Kemal Unakıtan, Kurumlar Vergisi döneminin de bitmek üzere olduğunu hatırlatarak, ''Aman ha kurumlar vergisinde de güzel başarılar elde edelim. Onu bekliyorum'' diye konuştu. 
     İstanbul Defterdarı'ndan aldığı bilgilere göre 989 bin mükelleften en fazla vergi ödeyen 10 bin mükellefin toplam tahsilatın yüzde 75'ini ödediğini belirten Unakıtan, ''Manzara esasında çok düşündürücüdür. 989 bin içerisinden bin mükellef verginin yüzde 60'ını ödüyor. Demek ki katedeceğimiz mesafe çok fazla'' dedi. 
     Unakıtan, kimsenin gücünden fazla vergi vermesini, ezilmesini, ekonomik yönden sıkıntıya girmesini istemediklerini dile getirerek, konuşmasını şöyle sürdürdü 
     ''Vermesi gereken vergilerin çok çok uzağında olan kimseler var. Bunların da her biri bizim elimizden geçiyor. 227. madde miydi sizin imzanızdan geçecek. Bu iş olacak, bunu bilin, hiç merak etmeyin sizden de sıkı durmanızı istirham ediyorum. Bir memlekette mükelleflerin yarısından fazlası beyanlarında zarar gösterirse bu herhalde normal birşey değil. Bunda yapılması gereken bazı hususlar var. Şimdi güzel neticeler var. Beni de teşvik edecek sizsiniz. Bana öyle neticeler getirin ki, 227'yi halledeyim. Neyse halledeceğiz.'' 
     
     DAVETLER MAYIS'TA BAŞLIYOR 
     Maliye Bakanı Kemal Unakıtan, İstanbul Defterdarı'nın verdiği bilgiye göre, 2002 vergilendirme döneminde zarar gösterenlerin oranı yüzde 52 iken, bu yıl söz konusu rakamın yüzde 24'e düştüğünün ortaya çıktığını kaydederek, ''Neden Hani bir kuru gürültü çıkardık ondan...'' dedi. 
     Mayıs ayından itibaren davetlerin başlayacağını bildiren Unakıtan, şöyle devam etti 
     ''Hatırlıyorsunuz bilardo salonlarından, başkalarından bahsetmiştik. Şimdi birer birer başlayacağız. Davetler başlıyor. Şimdi davet salonlarını düzenliyorum. Hepsi gelip hesabını verecek. İnanın bundan sonra çok daha fazla yakın takibe alıyoruz. Özel olarak denetimleri daha kapsamlı hale getiriyoruz. Bir tane mükellef alıp vıdı vıdı adamı iflas ettirene kadar inceleme yok. Bundan sonra toplu... O kadar gelirle geçinebiliyor musun, taksi paranı karşılayabiliyor musun, nasıl olacak bu iş Onların cevaplarını isteyeceğiz. Cevaplarını vermeyenin de icabına bakacağız. Başka çare yok. Ben şikayet etmiyorum. İcabını yapacağım, önceden ikaz ediyorum.'' 
     
     DOKTOR VE AVUKATLAR 
     Maliye Bakanı Unakıtan, doktorlar ve avukatlara yönelik de şunları söyledi 
     ''Doktorlarımıza geçen sefer söyledim. Öyle doktorlarımız var ki, sanki ayda bir defa hastaya bakıyor. Şimdi öyle yağma yok. Bundan sonra protokol defterine yazacak. Maliyeden tasdikli defter olacak. O protokol defterine hastanın numarasını, reçetesine de yazmak mecburiyetinde. O numarayı yazdırmayan reçete geçerli olmayacak. Ankara'da bütün reçetelere kontrol sistemi kurduk. Kim hangi reçete, hangi eczane ilacı veriyor. Bunu Ankara'ya bağladık. SSK, Emekli Sandığı, diğerlerinde... Şimdi ötekileri de alacağım. Bütün reçeteler benim kontrolüm altında. Hepsi bilgisayarda. Reçeteleri alacağım, doktor beylere diyeceğim ki, Bak bu reçeteleri vermişsiniz. Bundan dolayı hastalardan ne kadar aldınız. Onları da şöyle bir görelim bakalım . 
     Avukatların hangi davalara çıktığı belli. Dava daha neticelenmedi. Ama sen arada para alıyorsun. Onları da, yani hayat koşulları ne gerektiriyorsa hepsini isteyeceğiz.'' 
     
</TEXT>
</DOC>
