<DOC>
<DOCNO> 244240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo18.html </URL>
<DATE> 2004/05/31/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yıldırım Demirören kolları sıvadı... 
</HEADLINE>
<TEXT>

     Beşiktaş Kulübü'nün yeni başkanı Yıldırım Demirören, zor bir viraja girdiklerini ve öncelikli hedeflerinin camiayı birleştirmek olduğunu söyledi. 
     Akaretler'deki kulüp binasına gelen ve burada basın mensuplarıyla sohbet eden Demirören, camiayı birleştirme başarısı gösterememeleri halinde başarısız olacaklarını vurgulayarak, ''Birleşmeye karşı çıkan olursa bunu ben kamuoyuna açıklarım'' dedi. 
     Eski başkan Serdar Bilgili ile bugün yaklaşık 2 saat süren bir görüşme yaptığını kaydeden Yıldırım Demirören, çalışmaları konusunda basından destek istedi. 
     
     TRANSFER KONUSU 

     Transfer çalışmaları konusunda da bilgiler veren başkan Demirören, bu konuda seçimde rakibi olan Fikret Orman ve Erol Kaynar ile görüşeceğini söyledi. 
     İki başkan adayının yaptığı transfer çalışmaları konusunda bilgi alacağını vurgulayan Demirören, şöyle konuştu 
     ''İki başkan adayıyla bugün görüşeceğim. Affan Keçeci'den de bilgi alacağım. Erol Kaynar'ın transfer etmeyi düşündüğü Zidan konusunda korkularım var. Kadroda bir başka Afrikalı oyuncu Ahmed Hassan bulunuyor. İki Afrikalı oyuncunun kadroda yer alması Afrika Kupası sırasında takımda sorun yapabilir. Rüştü ile de ilgileniyoruz. Pancu'yu da Shaktar Donetsk takımı istiyor. İyi bir teklif olması halinde kendisini satarız. Cordoba ile de bugün görüşeceğiz. Takımda kalmak isterse tutarız, ancak gitmek isterse kendisini bırakırız. Şu anda Serdar Topraktepe ve Kaan Dobra'nın sözleşmeleri sona erdi. Kendileriyle sözleşme yenilemeyi düşünmüyoruz. Teknik direktörümüzün görüşü de o yönde. Ahmed Hassan kesin kalacak. Ivic'te sorun yok. Zafer Biryol ve Sedat için de görüşeceğiz.'' Daha önceki yönetimin transfer ettiği futbolcular konusunda da konuşan Demirören, ''Veysel, Berkant ve İbrahim önceki yönetimin aldığı oyuncular. Yapacak bir şey yok. Kendilerinden en iyi şekilde yararlanmalıyız'' şeklinde konuştu. 
     
     MATTHAEUS GELİYOR 

     Yıldırım Demirören, yeni teknik direktör Lothar Matthaeus'un çarşamba veya perşembe günü geleceğini vurgulayarak, ''Bir aksilik çıkmaması halinde kendisi 2 gün içinde gelecek. Kendisiyle sözleşme imzalayacağız. Teknik direktörümüz şu anda Macaristan milli takımıyla birlikte Çin'de bulunuyor. 6 Haziran'da Macaristan'ın başında son maçına çıkacak. Daha sonra takımımızın başına geçecek. Ayrıca kendisi için düşük bir tazminat ödedik'' diye konuştu. 
     
     KAPTAN TAYFUR MENAJER OLUYOR 

     Futbol takımında kurmayı düşündükleri sistem konusunda bilgiler veren Demirören, kaptan Tayfur'u menajer olarak düşündüklerini dile getirdi. 
     Yardımcı antrenörlük için Metin Tekin, Gökhan Keskin ve Ali Gültiken'den birini düşündüklerini kaydeden başkan Demirören, ''Yardımcı antrenörlük için bu üç isimden birini düşünüyoruz. Kendileriyle bugün görüşeceğim''dedi. 
     
     KIVANÇ OKTAY, FUTBOL ŞUBESİNİN BAŞINDA OLACAK 

     Beşiktaş Kulübü'nün yeni yönetim kurulu henüz görev dağılımı yapmazken, Yıldırım Demirören, Kıvanç Oktay'ın futbol şubesinin başında olacağını ifade etti. 
     Futbol takımının başında yönetici olarak tek kişinin olacağını vurgulayan başkan Demirören, ''Amatör şubeler yine komiteler aracılığıyla yönetilecek. Konumum gereği eskisi gibi futbol takımına yakın olma şansım yok'' diye konuştu. 
     
     ''PROJELERİ HEMEN GERÇEKLEŞTİRECEĞİZ'' 

     Demirören, gerçekleştirmeyi planladıkları projelere de hemen başlayacaklarını dile getirdi. 
     BJK İnönü Stadı, BJK TV ve Dernekler Komitesi projelerine hemen başlayacaklarını anlatan Demirören, şöyle devam etti 
     ''Stadı daha önce planlandığı gibi yapacağız. Aslında bu proje için boşuna bekledik. 4 aday da proje konusunda anlaşmıştı. Yeni sezona yetiştirmeye çalışacağız. İlk 3 maç için bir sorun olabilir. Bunun için de fikstür konusunda Futbol Federasyonu'ndan ricada bulunacağız. Beşiktaş'ın diğer alanlardaki faaliyetlerini de değerlendireceğiz. BJK Travel'ın durumunu inceleyeceğiz. Ancak burada son günlerde istenmeyen olaylar oldu. Turizm konusunu bilmiyorum. Arkadaşlarımın görüşlerini alacağım.'' 
     
     20 HAZİRAN'DA SEZONU AÇACAKLAR 

     Demirören, futbol takımının 20 Haziran'da sezonu açacağını ifade etti. 
     Yıldırım Demirören, 26 veya 27 Haziran'da kampa gideceklerini belirterek, ''Kamp için İsviçre veya Avusturya'yı düşünüyoruz. Matthaeus, kamp konusunu bize bıraktı. İlk kamp çalışmasının ardından 2-3 günlük bir ara olacak ve daha sonra yeni sezon çalışmalarımıza devam edeceğiz'' dedi. 
     
     ''KONGREYE KATILIM BEKLEDİĞİMDEN AZ OLDU'' 

     Yıldırım Demirören, olağanüstü genel kurula beklediğinden az kişinin geldiğini söyledi. 
     Kendisinin 8-9 bin kişi beklediğini vurgulayan Demirören, ''Katılıma göre Orman ile aramdaki fark iyi. Kongre sonrası güzel görüntüler vardı. Bunlar devam etmeli. Ayrıca kongre divan başkanı Ali Rıza Dizdar'a da teşekkür ederim. Çok iyi yönetti. Kongremiz spor tarihinde ender rastlanan güzellikte oldu'' şeklinde konuştu. 
     Demirören, bir dahaki seçime katılıp katılmayacağı sorusunu ise ''Seçim zamanına kadar başarılı olursak ve genel kurulda bizi isterse devam ederiz. Bunu zamanı geldiğinde değerlendiririz'' diye yanıt verdi. 
     Başkan Demirören, Galatasaray yöneticisi Turgay Kıran'ın ''Bizim 100. yılımız gelecek yıl'' şeklindeki açıklamasının hatırlatılması üzerine ''Biz Galatasaray'ın 100. yılında da şampiyon olacağız. Demek ki iki sezon üst üste şampiyon olacağız'' diye esprili bir yanıt verdi. 
     
     OKTAY ''NOUMA'NIN RUHUNU GETİRECEĞİZ'' 

     Futbol Şube Sorumlusu olarak görev yapacak Kıvanç Oktay ise Nouma'nın ruhunu mutlaka takıma getireceklerini vurgulayarak, şöyle konuştu 
     ''Pancu ve Cordoba gitmek isterse buna göre yabancı oyuncu transferine bakacağız. Hemen bütün futbolcularla görüşeceğiz. Cordoba ve Pancu gitmek isterse de iki yabancı oyuncu alacağız. Ayrıca Nouma'nın maç izlemesi konusunda sorun yok. Herkes statta maç izleyebilir. Kendisi gelip maç izlemek isterse, statta takımın maçını takip edebilir.'' 
     
     YARIN MAZBATAYI ALACAKLAR 

     Beşiktaş Kulübü'nün yeni yönetim kurulu, yarın saat 17.00'de mazbatasını alacak. 
     Akaretler'deki kulüp binasında mazbatalarını alacak yeni yönetim kurulu görevine de resmen başlamış olacak. 
     Yıldırım Demirören, mazbataları aldıktan sonra hızlı bir şekilde çalışacaklarını vurgulayarak, sözlerini şöyle tamamladı 
     ''İnşaatlar başlıyor. Teknik direktörümüz geliyor. Transferler yapılıyor. Yarınki mazbata törenine Serdar Bilgili İstanbul dışında olacağı için gelemeyecek. Hüsnü Güreli katılacak. Serdar Bilgili ile bugün uzun uzun fikir alışverişinde bulunduk. Hakkını helal etmesini istedik. Mazbataları aldıktan sonra Ankara'ya gideceğiz ve Cumhurbaşkanı Ahmet Necdet Sezer ve Başbakan Recep Tayyip Erdoğan ile görüşeceğiz. Onursal başkanımız Süleyman Seba'ya da gideceğim.'' 
     
     LUCESCU KULÜP BİNASINDA 

     Beşiktaş'ın eski teknik direktörü Mircea Lucescu, bugün kulüp binasına gelerek, yeni başkan Yıldırım Demirören ile görüştü. 
     Ukrayna'nın Shaktar Donetsk takımının başına geçen Lucescu'nun, Pancu'nun transferi konusunda Demirören ile görüştüğü öğrenildi. 
     Rumen teknik adam, herhangi bir açıklama yapmadan kulüp binasından ayrıldı. 
     Diğer yandan Demirören, yoğun bir gün yaşadı. Kulüp personeliyle görüşen Demirören, ayrıca amatör şubelerde görev yapan teknik heyet ve menajerlerle kısa süreli toplantılar yaptı. 
     
</TEXT>
</DOC>
