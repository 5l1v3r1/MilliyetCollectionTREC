<DOC>
<DOCNO> 209001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/yazar/akyol.html </URL>
<DATE> 2004/01/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İncirlik sorunu 
</HEADLINE>
<TEXT>

   
   KUZEY Irak Türkiye için ciddi bir sancı... 
   Kuzey Irak'ta üslenen PKK'nın Türkiye'ye verdiği korkunç insani ve iktisadi zararı hatırlayınız. Kuzey Irak'ta 'hasmane' bir oluşum meydana gelirse bunun Türkiye'yi nasıl tehdit edeceği bellidir. 
   Türkiye'nin bu konuda koyduğu "kırmızı hatlar" işlerlik kazanamadı. 
   Çünkü askeri güçle destekleyemediğimiz gibi, 1 Mart tezkeresinin reddi yüzünden ABD ile aramızdaki "stratejik ortaklık" da Kuzey Irak'ta işlemedi. 
   ABD'nin Irak'taki "stratejik müttefiki" Barzani ve Talabani oldu. 
   Saddam'ın ordusu dağılınca kalan silahları Kürtler topladı ağır silahlar dahil. Hatta Ankara'ya Amerikalılar haber vermiş 
   "Talabani Saddam'dan kalan tankların bazılarını İran'a sattı " 
   Barzani ve Talabani bu tabloyu iyi değerlendiriyor. Musul ve Kerkük'ü içine alan bir 'federe Kürdistan' kurmak istiyorlar... PKK da Kandil dağlarında duruyor 
   
   AMERİKA Irak'ta Şiilerle sorunlar yaşıyor. Sünnilerle çarpışma halinde. Bu aşamada Kürtleri hoş tutmaya çalışıyor. 
   Türkiye'nin elini zayıflatan bir faktör de, Kuzey Irak'taki Amerikan askerlerinde Türkiye'ye soğukluk hatta bazılarında tepki olması "Çuval" krizini hatırlayın... 
   Kerkük'te asayiş sorunları ortaya çıktığı zaman Amerikan askerlerinin tavrında da bunu görüyorsunuz. 
   Amerikan askerleri kırmızı, sarı, yeşil renkli kartvizit bastırıyorlar 
   Sebep siyasi değil, psikolojik faktörler Aylarca denizde bekletilip geri çevrilmiş olmaları... Türkiye'den geçme kolaylığı varken güneyden gelme zorluğuna maruz kalmaları... 
   Şimdi bu Amerikan askerlerinin "rotasyon" zamanı Amerika'ya gidecekler. Yerlerine yenileri gelecek. 
   Türkiye'ye 'hasmane' davranan Amerikan subaylarının Ankara'da listesi var. Bu listedeki subayların hepsi Amerika'ya dönecek bu rotasyonda. 
   Ankara da İncirlik'i açarak bu rotasyonu hızlandırmak istiyor. 
   
   HUKUK ne diyor peki 
   Birleşmiş Milletler Anayasası'nın bağlayıcı nitelikteki "7. Bölüm"üne dayalı 1483 sayılı Güvenlik Konseyi kararı, Irak'taki "koalisyon güçlerinin... asayişi, güvenliği ve istikrarı sağlama" çalışmalarına herkesin yardımcı olmasını istiyor. 
   Buna dayanan 23 Haziran 2003 tarihli kararname, İncirlik'i kullanarak Amerika'ya dönecek askerlerin geçişinde uyacakları "prensip ve usulleri" Genelkurmay'ın tespit edeceğini belirtiyor tamamen Genelkurmay'ın denetiminde yapılacak bu geçişler Irak'tan İncirlik'e gelecek Amerikan askerleri süratle Amerika'ya sevk edilecek, üs dışına çıkamayacaklar vs... 
   Ortada savaş yok... Anayasa'nın 92. maddesindeki "yabancı askerlerin Türkiye'de bulunması" da bu olayda söz konusu değil bu sebeplerle de özel bir Meclis kararı gerekmez. 
   Hukuken böyle olduğu gibi, Türkiye'nin stratejik çıkarları ve Kuzey Irak'la ilgili kaygıları da Türk - Amerikan ilişkilerinin gelişmesini ve bu "rotasyon"un hızlandırılmasını gerektiriyor. 
   
      
   
</TEXT>
</DOC>
