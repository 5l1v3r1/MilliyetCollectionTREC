<DOC>
<DOCNO> 248181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur09.html </URL>
<DATE> 2004/06/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Elbisesini ütülemeyen eşini yaraladı, oğlunu öldürdü 
</HEADLINE>
<TEXT>

     Abdullah TANIŞ İNEGÖL Bursa , DHA 

BURSA'nın İnegöl İlçesi'nde, ailece Kültürpark'a gitmek isteyen 34 yaşındaki Baki Yetim, elbisesini ütülemeyen eşi, 31 yaşındaki Neriman Yiğit ile, kayınbiraderi Muhsin İlgün'ü bıçaklayarak yaraladı, ardından 4 yaşındaki oğlu Furkan'ı karnından bıçaklayarak öldürdü. 
     Olay, Kemalpaşa Mahallesi Kemalettin Samipaşa Caddesi 6 8 numaralı evde meydana geldi. İnegöl'de ayrı fabrikalarda işçi olarak çalışan Baki Yetim ve eşi Neriman Yiğit, iş dönüşü, havanın sıcak olması nedeniyle komşuları ile birlikte Kültürpark'a gitmeye karar verdi. Baki Yetim, evden çıkmadan önce eşinden elbiselerini ütülemesini istedi. Neriman Yiğit'in "Gece vakti ütülü elbiseyi ne yapacaksın Gelince ütülerim, yarın giyersin'' yanıtı Baki Yetim'i öfkelendirdi. Tartışmalarına rağmen çift komşularıyla birlikte gezintiye çıktı. Çift, Kültürpark'ta bir süre dinlendi. Eve dönüşte Baki Yetim, "Benim işim var, daha sonra geleceğim'' diyerek ayrıldı. İçki içen Baki Yetim, gece herkesin uyuduğu bir sırada eline geçirdiği iki bıçakla eve girdi. Önce eşi Neriman'ı bıçaklayarak kanlar içinde bırakan öfkeli koca, daha sonra oğlu Furkan'ı bıçaklamaya başladı. Çığlıklar üzerine uykusundan uyanan kayınbirader Muhsin İlgün, Baki Yetim'e müdahale etmeye çalıştı. Baki Yetim, kendisine engel olmaya çalışan Muhsin İlgün'ü de elinden yaraladı. 
     Komşuların haber vermesi üzerine polis, Baki Yetim'i yakaladı. Furkan Yetim'in karnından aldığı bıçak darbeleri ile öldüğü anlaşıldı. Anne Neriman Yetim ise İnegöl Devlet Hastanesi'ne kaldırılarak tedavi altına alındı. Kayınbirader Muhsin İlgün, ayakta tedavi gördü. Baki Yetim, gözaltına alındı. Olayla ilgili soruşturmaya başlandı. 
     
</TEXT>
</DOC>
