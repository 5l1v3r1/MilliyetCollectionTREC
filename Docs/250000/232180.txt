<DOC>
<DOCNO> 232180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/siy04.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Bana güvenin 
</HEADLINE>
<TEXT>

   KKTC lideri, Ada'da konuştu "Halkım sözlerime kulak verin. Plana hayır deyin. Yoksa, egemensiz kalacaksınız. Rum çoğunluğun içinde birey olacaksınız." 
      
   KKTC Cumhurbaşkanı Rauf Denktaş, halkın kendisine güvenmesini ve referandumda Annan Planı'na "hayır" demesini istedi. 
   Ankara dönüşünde Geçitkale Havaalanı'nda bir açıklama yapan Denktaş, "Halkıma sesleniyorum, sözlerime kulak verin, beni dinleyin, güvenin ve bu plana lütfen hayır deyin. Aksi takdirde devletsiz, egemensiz kalacaksınız. Bir Rum çoğunluğunun içerisinde bireyler olarak dağılacaksınız ve geçmiş tekrarlanırsa Türkiye de yanınızda olamayacaktır" diye konuştu. Eski Rum Yönetimi lideri Glafkos Klerides'in, Rumların plana "evet" demezse KKTC'nin tanınacağı yönündeki sözlerini de Denktaş, "BM'deki, 'KKTC'yi tanımayınız' kararı kaldırılmadıkça böyle bir şey olamayacağını Klerides de gayet iyi bilir. Ama halkını korkutmak için gereğini yapıyor" diye değerlendirdi. Bazılarının eteklerinin 'Avrupalı olacağız' diye zil çaldığını da ifade eden Denktaş, "Bedeli nedir, onu sormadan yola çıkarsanız, bu bedeli ödeyeceksiniz. Ve işte Klerides'in çizdiği tablo, beğenirseniz buyurun 'evet' deyin" dedi. 
   
   
   
</TEXT>
</DOC>
