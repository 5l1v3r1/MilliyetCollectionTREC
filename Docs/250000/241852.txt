<DOC>
<DOCNO> 241852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/siyaset/asiy.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye stratejik seçenek 
</HEADLINE>
<TEXT>


Yunanistan Başbakanı Karamanlis, Türkiye'nin AB üyeliğinin, karşılık beklemeyen, milli açıdan yararlı, stratejik bir seçenek olduğunu söyledi 

Yorgo Kırbaki 


Yunanistan Başbakanı Kostas Karamanlis, Türkiye - AB ilişkilerinin gelişmesine karşılık beklemeden destek verdiklerini belirterek, "Türkiye'nin Avrupa yolu herkesin ve Yunanistan'ın çıkarınadır" dedi. 
Beyaz Saray'da ABD Başkanı George W. Bush ve Yardımcısı Dick Cheney ile görüşen Karamanlis, düzenlediği basın toplantısında Türkiye'nin AB üyeliğinin milli açıdan yararlı olacak stratejik bir seçenek olduğunu ifade etti. Karamanlis, "Bu bir karşılık almak için tercih edilen bir seçenek değildir" diye konuştu. 

Aralık son tarih değil 
Türkiye ile Yunanistan'ın Ege konusundaki diyaloğunun devam ettiğini de kaydeden Karamanlis, "Aralık son tarih değil. Ekim veya aralıkta bir çözüm bulursak çok iyi olur, ancak olmazsa bu dünyanın sonu değil" şeklinde konuştu. 

Yeni girişim için erken 
ABD ziyareti sırasında, iki ülke arasındaki sorunların sadece Ege kıta sahanlığı sınırlarının belirlenmesiyle sınırlı olduğunu söylemesi nedeniyle Atina'da eleştirilen Karamanlis, "Heybeliada Ruhban Okulu'nun açılması, İstanbul'daki Rum vakıfları ve Kıbrıs konusunda ilerleme sağlanmasını kastetmiştim" diyerek tepkileri yatıştırmaya çalıştı. Karamanlis, ruhban okulu konusunda Bush'un olumlu yaklaşımından memnuniyet duyduğunu da ifade etti. 
Kıbrıs konusunda, "Çözüm sağlanmazsa adada iki taraf da zararlı, sağlanırsa iki taraf da kazançlı çıkacak" diyen Karamanlis, bu aşamada yeni çözüm gayretlerinin başlaması için erken olduğunu, ancak Rumların referandumdaki "hayır" kararının yolun sonu olmadığını söyledi. 

ABD ilişkilerden memnun 
ABD'nin, Kıbrıslı Türklere yönelik desteğinin KKTC'nin "de facto" tanınması anlamına gelmediğini belirten Yunanistan Başbakanı, "Başkan Bush'a hedefin adanın birleşmesi olduğunu vurguladım" dedi. 
Yunan basınında ABD'li kaynaklara dayanılarak verilen haberlerde de Washington'un Türk - Yunan ilişkilerinin gidişatından ve Erdoğan - Karamanlis arasında oluşan "kimyadan" memnuniyet duyduğu belirtildi. 


</TEXT>
</DOC>
