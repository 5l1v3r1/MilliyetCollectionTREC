<DOC>
<DOCNO> 204171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko19.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlayan Konjonktür 2004'te aleyhimize dönerse... 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''2003'te lehimize gelişen iç ve dış konjonktür, 2004 yılında aleyhimize dönerse yeniden maalesef sıkıntılı günlere dönebiliriz'' dedi. 
     ASO'nun aylık olağan Oda Meclisi Toplantısı'nda konuşan Zafer Çağlayan, 2003 yılının bir genel değerlendirmesini yaptıktan sonra, 2004 yılına ilişkin beklentilerini dile getirdi. 
     2003 yılındaki ekonomik göstergelerin olumlu olmasına rağmen, bunların kimseyi rehavete sokacak gelişmeler olmadığını kaydeden Çağlayan, bunu bir basketbol maçına benzeterek henüz bu maçın ilk çeyreğinin oynandığını, geriye üç çeyrek daha bulunduğunu ifade etti. 
     Her şeyin bundan sonra ortaya çıkacağını belirten Çağlayan, 2003 yılında oluşturulan makro ekonomik dengelerin sürdürülebilir ve kalıcı olmasının önemine değindi. 
     2004 yılında bu yıl içinde ihmal edilen yapısal reformların süratle yapılması gerektiğini belirten Çağlayan, sosyal güvenlik sisteminin 20 katrilyon açıkla karşı karşıya kalacağını ifade etti. 
     Özelleştirme ile ilgili görüşlerini dile getiren Çağlayan, birilerinin özelleştirmeye ilişkin ''ucuza sattın'' diye gelip hesap sorabileceğini, ancak satmamanın vebalinin daha büyük olduğunu vurguladı. 
     Kamunun kamuya borcunda mutlaka bir tasfiyeye gidilmesinin zamanının geldiğini de vurgulayan Çağlayan, 2003 yılında inşaat sektöründe yaşanan daralmanın, 2004'te pozitife dönmesi gerektiğini söyledi. 
     Çağlayan, ''2003'te lehimize gelişen iç ve dış konjonktür 2004 yılında aleyhimize dönerse yeniden maalesef sıkıntılı günlere dönebiliriz'' dedi. 
     Bu durumun önüne geçilebilmesi için ekonominin yapısal olarak güçlendirilmesi, uluslararası rekabet gücünü yükseltecek, yatırım, üretim ve istihdam ortamını geliştirecek tedbirlerin alınması gerektiğini kaydeden Çağlayan, vergi ile ilgili eleştirilerini de dile getirdi. 
     Vergi Kanunu'nun tümden değiştirilmesi ve daha anlaşılır bir Vergi Kanunu yapılması gerektiğine dikkat çeken Çağlayan, ''Biz artık yama istemiyoruz. Böyle bir Vergi Kanunu ile bir yere gidemeyiz'' dedi. 
     Yeni vergi düzenlemelerinde serbest bölgelerle ilgili IMF ile AB'nin yapamadığını bu kanunun yaptığını belirten Çağlayan, serbest bölgelerde gelir vergisindeki istisnaların kaldırılacak olmasını eleştirdi. 
     Çağlayan, serbest bölgelerde birkaç kişi vergi kaçırıyor diye böyle bir düzenlemeye gidilmesinin yanlış olduğunu söyledi. 
     Enflasyon muhasebesine 1 Ocak 2004 itibariyle geçilecek olmasına rağmen, bunun nasıl uygulanacağına ilişkin tebliğlerin henüz çıkarılamadığını dile getiren Çağlayan, bunların bir önce çıkarılması gerektiğini bildirdi. 
     ASO Başkanı, vergi düzenlemelerinin mantıktan uzak olduğunu da belirtirken, bu konuda yapılan makyajın kimseye faydası bulunduğunu kaydetti. 
     
     ASGARİ ÜCRET 
     Asgari ücretin yükselmesinden yana olduklarını, ancak asgari ücretlilerin işverene maliyetinin çok yüksek olduğunu belirten Çağlayan, 225 milyon lira alan asgari ücretlinin işverene maliyetinin 427 milyon lira olduğunu, işgücü verimliliği bakımından OECD ülkeleri arasında en yüksek maliyetin Türkiye'de bulunduğunu kaydetti. 
     Babasının da bir emekli olduğunu ve kendisinin desteği olmadan geçinemeyeceğini de konuşmasında vurgulayan ASO Başkanı, asgari ücret konusunda işverenin kabahatli olduğu yönünde bir hava yaratıldığını, bunun doğru olmadığını, kendilerinin de asgari ücretlinin iyi para almasından yana olduklarını söyledi. 
     Konuşmasında işçilerin sağlık sorunlarını da değinen Çağlayan, sosyal güvenlik sisteminin hem sağlık, hem de sosyal güvenlik konusunda hizmet veremediğini, bundan ne işçilerin ne de işverenin memnun olduğunu belirterek, şunları kaydetti 
     ''Bir çoğumuz işçilerimizi SSK hastanelerine göndermek yerine özel yerlere gönderiyoruz. Diğer taraftan SSK'ya para ödüyoruz. Sağlık sistemini bırakın, bana hizmet vermeyin, istemiyorum. Çünkü son derece kalitesiz bir sistem var. Gelin bu sistemi terk edelim. Hepimiz özel sağlık sigortası yaptıralım. İşçilerimizi götürelim 5 yıldızlı hastanede tedavi ettirelim. SSK'nın kapısında çürütmeyelim.'' 
     
</TEXT>
</DOC>
