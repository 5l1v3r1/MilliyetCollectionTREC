<DOC>
<DOCNO> 246578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo19.html </URL>
<DATE> 2004/06/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gürsoy Flaş ve popüler transferler üzerine adam almayacağız... 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, kulüp olarak bu yılki transfer politikasını tamamen ihtiyaçlar üzerine kurduklarını belirterek, ''Flaş ve popüler transferler üzerine adam almayacağız'' dedi. 
     Gürsoy, Galatasaray Kulübü'nün resmi internet sitesine yaptığı açıklamada, basında yer alan bazı isimlerin doğru olduğunu vurgulayarak, şunları kaydetti 
     ''Ama bence önemli olan isimler değil. Bu noktayı taraftarlarımızın kaçırmaması gerekiyor. Biz bu yılki transfer politikamızı tamamen ihtiyaçlar üzerine bina ettik. Flaş ve popüler transferler üzerine değil. Varolan takımımıza değer katabilecek, artı getirebilecek oyuncuların, ihtiyacımız olan mevkilerde takımımıza uyum sağlayabilecek isimlerin peşindeyiz.'' 
     
     ''TAKIM OYUNCUSU ARIYORUZ'' 

     Ergun Gürsoy, transferde ücretlerin işin bir yönü olduğunu dile getirerek, şöyle dedi 
     ''Bazen işin ücret bölümü o kadar da büyütülecek bir sorun olmuyor. Önemli olan ve bizim yapmaya çalıştığımız iş, üzerinde durduğumuz isimleri sıkı bir incelemeden geçirmek, istatistiklerini, huylarını, takım oyununa olan yatkınlıklarını araştırmak. Transfer, sadece parayı bastırıp ismi almak değildir. Biz bu sezon takım oyuncusu arıyoruz. Çok ünlü de olsa, herkesin bildiği bir isim de olsa, takıma katkı yapabilecek, takımın bir parçası olabilecek kapasitedeki isimlerin peşindeyiz. Bu yüzden Galatasaray'ı anlatmak zorundayız. İstediğimizi, beklentilerimizi onlara bildirmek zorundayız. Onları iyi tanımak zorundayız. Biz, Galatasaray'ı diğerlerinden farklı yapan futboldaki tarihi geleneğimizin, yani mücadeleci takım oyununun yeniden dirilmesini istiyoruz. Bizi başarılı kılacak olan dirilteceğimiz Galatasaray ruhu, Galatasaray takım oyunu geleneğidir, süper ötesi transferler değil. Transferde çaresizlikler yaşadığımızı göstermek isteyenlerin, bunu anlayamamalarına şaşırmıyorum.'' 
     
     YERLİ FUTBOLCULAR 

     İkinci Başkan Gürsoy, takımda bulunan yerli futbolcuların alanlarının en iyisi olduğunu savundu. 
     Kulübün bu anlamda fazla yerli transfere ihtiyacı olmadığını anlatan Ergun Gürsoy, ''Ama bana 'Peki niye bu çocuklar iki yıldır başarılı olamadı, diye sorulursa, ben de, 'Bu sezonun açılışını bekleyin ve çocuklarımızın kalitelerinin ve yeteneklerinin ne olduğunu bir kez daha göstermelerini izleyin' derim'' dedi. 
     Takımda yer alan bütün oyuncuların Galatasaray'a yakışan oyuncular olduğunu vurgulayan Gürsoy, ''Sorun isimlerde değil. Sorun Galatasaray'ın geleneği olan mücadeleci takım oyununun yeniden ortaya konulmasında. Bunu başaracağız ve 100. yılımızda geleneğimize yakışan bir Galatasaray olacağız. Bu hırs ve bu iştah kadromuzdaki tüm çocuklarımızda var'' açıklamasını yaptı. 
     Transferde yavaş oldukları yönünde eleştirilerin arttığını hatırlatan Gürsoy, şöyle devam etti 
     ''Sanıyorum taraftarlarımız da bu eleştirilerin etkisinde kalarak tedirgin oluyor. Çalışmalarımıza epey bir süreden beri devam ediyoruz. Bu konuda baskı altında kalmadan, iyice araştırarak, doğru transferleri yapmak istiyoruz. Çünkü aceleye getirilen, ihtiyaca değil de kamuoyunu, taraftarı tatmin etmeye yönelik transfer yapmak, Galatasaray'a ileride çok pahalıya mal olur. Kulüplerin tarihi böyle yapılan transferler ve boşa gitmiş paralarla dolu. Bundan özellikle kaçınıyoruz. Soğukkanlıyız. Görüşmelerimizi, her gün titizlikle adım adım ilerletiyoruz. En önemlisi rahatız. Bizi baskı altına almalarına izin vermiyoruz. Taraftarlarımızdan da ricam, bu konuda sabırlı olmaları, bu tür tedirginlik duygusuna yol açan eleştirilere ve haberlere prim vermemeleridir.'' 
     
     CANAYDIN, FRANSA YOLCUSU 

     Ergun Gürsoy, yabancı oyuncu transferinde arkadaşlarının Avrupa'nın değişik ülkelerinde görüşmeler yaptığını, Kulüp Başkanı Özhan Canaydın'ın da yarın Fransa'ya gideceğini belirtti. 
     İspanya ve İtalya'da ekiplerin uzun zamandır çalıştığını kaydeden Gürsoy, açıklamasını şöyle tamamladı 
     ''Özhan Canaydın da yarın Monaco'ya giderek, ekibe katılacak. Planlı bir çalışma içindeyiz. İstanbul merkezin koordinasyonuyla yürüyen bir çalışma. Bu konuda çalışan ekibimizi, bize yöneltilen baskıyla, aceleye getirme güdüsüyle transferi bir an evvel sonlandırmalarını istememiz bizden beklenmesin. Galatasaray olarak, transferde de bu anlamda bir yenilik getirmeye çaba gösteriyoruz. İki telefonla, 'Kaç paraysa getirin' anlayışıyla, sonradan hüsran olacak işler peşinde koşmuyoruz.'' 

     
</TEXT>
</DOC>
