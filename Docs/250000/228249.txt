<DOC>
<DOCNO> 228249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy14.html </URL>
<DATE> 2004/04/03/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Denktaş "Ordumuzun Kıbrıs'tan ayrıldığı günü görmek istemiyoruz" 
</HEADLINE>
<TEXT>

     KKTC Cumhurbaşkanı Rauf Denktaş, ''Ordumuzun adadan ayrıldığı günü görmek istemiyoruz'' dedi. 
     İnönü Üniversitesi yerleşkesinde 16 üniversitenin ''Üniversite Konseyi ve Öğrenci Toplulukları''nın katılımıyla ''Ulusal Bilinç ve Kıbrıs'' mitingi yapıldı. 
     Cumhurbaşkanı Denktaş, telefon bağlantısıyla yaptığı konuşmada, Rumlarla kendilerinin anlaşmadığını ve ortada bir anlaşma olmadığını ifade ederek, üzerinde mutabık kalınmamış bir planın zorla iki tarafa kabul ettirilmek istendiğini bildirdi. 
     Kendilerine Ya şimdiki durum devam eder, ya da bu planı kabul ederseniz. Başka çareniz yok. denildiğini, bunun da kabul edilemez bir baskı olduğunu ifade eden Denktaş, şöyle konuştu 
     ''Türkiye'nin garantisinin sulandırılıp, ortadan kalkmamasını istiyoruz. Bize zaman verilmesini, şerefli, kalıcı, iki tarafı yeniden birbirine düşürmeyecek makul bir anlaşma yapılmasını istiyoruz. Alel acele Türkiye'yi, Kıbrıs'tan tamamen çıkaracak, Rumları içimize getirerek, iki kesimliliği bozacak, birbirimizi öldürmeye kadar varabilecek bir anlaşmayı kabul etmek halkımızın, Türkiye'nin ve milli davamızın yararına olmadığını düşünüyoruz. Ordumuzun adadan ayrıldığı günü görmek istemiyoruz. Halkımız adına vermiş olduğunuz bu mücadeleyi, göstermiş olduğunuz bu birlik ve beraberlik toplantısını yürekten selamlıyorum.'' 16 üniversitenin öğrenci temsilcisi de mitingde birer konuşma yaptı. 
     
</TEXT>
</DOC>
