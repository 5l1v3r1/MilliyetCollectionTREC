<DOC>
<DOCNO> 243250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko11.html </URL>
<DATE> 2004/05/27/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hurda indirimi, oto tamircilerini sevindirdi... 
</HEADLINE>
<TEXT>

     Konya Oto Tamircileri Odası Başkanı Ali Demirkol, hurda otomobil sahiplerine yeni araç alımında sağlanan ÖTV avantajının yüzde 50 oranındaki indirilmesinden sonra işlerinde canlanma beklediklerini söyledi. 
     Demirkol, AA muhabirine yaptığı açıklamada, Anadolu'da sanayinin lokomotifi olan oto tamirhanelerinin son aylarda bazı günlerini siftah bile yapmadan geçirdiğini belirtti. 
     Hükümetin otomobil sektöründe canlanmayı artırmak için uygulamaya koyduğu 20 yaş üstü otomobillerin hurdaya ayrılmasıyla işlerinin büyük oranda düştüğünü ifade eden Demirkol, bütün eski otomobillerin hurdaya ayrılmasının oto tamirciliği mesleğini adeta ''öldürdüğünü'' anlattı. 
     Oto tamircileri olarak genellikle Murat 124, Murat 131 ve eski model Renaultlar'ı tamir ettiklerini yeni otomobilin kendilerine hiç gelmediğini vurgulayan Demirkol, şunları kaydetti 
     ''Bizim işimiz eski otomobillerle. 20 yaş üstü otomobiller hurdaya ayrılınca işlerimiz doğal olarak düştü. Bütün esnaf buna son verilmesini dört gözle bekliyordu. Son verilmedi, ama hurda araçlara getirilen indirimin yüzde 50 oranında düşürülmesi bizi çok sevindirdi. Oto tamircileri olarak adeta bayram yapıyoruz. Uygulamadan sonra işlerimizde bir miktar canlanma bekliyoruz.'' Demirkol, ''Hiç iş yapmamaktansa, yoğunluğun artacak olması bizi mutlu ediyor. Bundan sonra tek isteğimiz hurda otomobil için uygulanan ÖTV avantajının kaldırılmasıdır'' dedi. 

     
</TEXT>
</DOC>
