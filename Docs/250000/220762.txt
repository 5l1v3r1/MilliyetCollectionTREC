<DOC>
<DOCNO> 220762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo07.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes 11. kez üstüste kazandı, Ülker takipte... 
</HEADLINE>
<TEXT>

     Türkiye Basketbol Ligi'nde TBL Efes Pilsen, Türkiye Bayanlar Basketbol Ligi'nde de TBBL Fenerbahçe, liderliklerini geride bırakılan haftada da sürdürdü. 
     TBL'nin 21. haftasında lider Efes Pilsen, Darüşşafaka karşısında da fazla zorlanmadan farklı skorla galip gelirken, üstüste 11. galibiyetine ulaştı ve 40 puanla yine zirvede yer aldı. 
     Liderin en yakın takipçisi olan Ülkerspor, 40 dakikada yalnızca 6 oyuncusuyla mücadele eden 4. durumdaki Pınar Karşıyaka önünde sahasında, adeta savunma dersi vererek rakibinin yalnızca 48 sayı atmasına izin verdi ve maçtan 20 sayılık farkla galip ayrılıp, üstüste 4. galibiyetine ulaştı. 
     3. sıradaki Beşiktaş, haftanın diğer bir önemli mücadelesinde, İzmir deplasmanında 5. durumdaki 1 maçı eksik Tuborg Pilsener'e şans tanımadı ve son 7 maçında 6. galibiyetini elde ederek zirve mücadelesini sürdürdü. 
     Bu arada 13. sırada yer alan OYAK Renault, sahasındaki Galatasaray galibiyetiyle, galibiyet sayısını 6'ya çıkarırken, ligde kalma yolunda da yeniden umutlandı. 
     TBBL'de ise ligin yenilgisiz tek ekibi olan ve ''normal sezonu'' ilk sırada bitirmeyi daha önce garantileyen lider Fenerbahçe, 11. durumdaki Urla Belediyesi Gençlik'e deplasmanda 41 sayı fark yaptı ve 40 puanla, en yakın rakibinin 5 puan önünde zirvedeki yerini korudu. 
     İkincilik mücadeleleri açısından zorlu geçen 20. haftada, bu mücadeleleri kazanan takımlardan BOTAŞ Spor, yine 2. sırada kalırken, Erdemirspor da 3. sıraya çıktı. 
     Bitime 2 hafta kala, son 2 sırada yer alan Urla Belediyesi Gençlik ve Edremit Güre Belediyesi'nin ligden düşmeleri de kesinleşti. 
     
</TEXT>
</DOC>
