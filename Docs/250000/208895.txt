<DOC>
<DOCNO> 208895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur20.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
6 Sol Parti, İstanbul'dan tek aday çıkarıyor... 
</HEADLINE>
<TEXT>

     Sol ve sosyal demokrat 6 parti, mahalli idareler genel seçimlerinde İstanbul'da güç birliği yaparak büyükşehir belediye başkanlığı için ''ortak aday'' çıkaracağını açıkladı. 
     İstanbul Tabip Odası'nda düzenlenen basın toplantısına, DEHAP İl Başkanı'nı temsilen Medeni Kırıcı, EMEP İl Başkanı Memet Kılıçaslan, ÖDP İl Başkanı Sinan Tutal, Özgür Toplum Partisi İl Başkanı Kemal Seven, SDP İl Başkanı Rıdvan Turan ve SHP İl Başkanı Eyüp Altaylı katıldı. 
     Toplantıda Rıdvan Turan tarafından okunan ortak basın açıklamasında, ''bu partilerin, emekten, demokrasiden, halkçı ve katılımcı bir belediyecilik anlayışından yana tüm güçlerin birlikte davranmasını savundukları'' belirtildi. 
     ''3 Kasım seçimleriyle iktidar olan AK Parti'nin söylediklerinin tam tersini yaptığı, CHP'nin ise göstermelik bir muhalefet bile yürütmediği'' öne sürülen açıklamada, ''gelinen noktada yerel yönetimlerin de, halka hizmet veren kamu kurumları niteliğinden çıkıp hizmet ticareti yapan işletmeler haline geldiği'' iddia edildi. 
     Açıklamada, şu görüşler savunuldu 
     ''Ülkenin gidişinin değişmesinde, demokratik bir Türkiye'nin yaratılmasında yerel yönetimleri önemli bir mevzi gören partilerimiz, İstanbul ilinde sürdürdükleri güç birliği görüşmelerini sonuçlandırmış bulunmaktadır. Bu güç birliği, sayılan partilerin birlikte davranmasının ötesinde bir hedef gözetmektedir. Söz konusu olan işçi ve kamu emekçileri sendikalarının, meslek odalarının, kitle örgütlerinin, muhtarların, aydınların, sanatçıların, bilim insanlarının, üzerinde birleşilen ilkelerde kendisini bulan tüm kesimlerin birliğine dayalı bir güç birliğidir.'' Daha sonra konuşan 6 partinin temsilcileri, ''Güç birliğinin sadece ille sınırlı olmadığını, 22 ilçede de çalışmaların yürütüldüğünü'' anlatarak, ''Sivil toplum kuruluşları ve sendikaların belirleyeceği bir ismin, bu partilerin İstanbul Büyükşehir Belediye Başkanı adayı olacağını'' kaydettiler. 
     
</TEXT>
</DOC>
