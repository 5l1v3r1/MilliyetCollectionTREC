<DOC>
<DOCNO> 231167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/spor/spo02.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedavaya gelebilir 
</HEADLINE>
<TEXT>

   Başkan Aziz Yıldırım, Overmars konusuna son noktayı koydu, "Bu oyuncuyla ilgimiz yok. Eğer para almadan Fenerbahçe'de oynamak istiyorsa o zaman belki düşünürüz" diye konuştu 
      YUSUF KOBAL 

   
   'Talip değiliz' 
   FENERBAHÇE Başkanı Aziz Yıldırım, Barcelonalı Overmars'a talip olmadıklarını açıkladı. Yıldırım, Hollandalı oyuncunun kendi takımlarında oynayabilmesi için ücret almaması gerektiğini söyledi ve "Biz bu oyuncuya talip değiliz. Fenerbahçe'den teklif aldığını söylüyormuş, ancak ben ve yönetici arkadaşlarımın böyle bir olaydan haberi yok. Eğer bedavaya gelecekse o zaman düşünürüz" ifadelerini kullandı. 
   
   'Zaten Tuncay var' 
   YÖNETİCİ Ali Yıldırım da Overmars gibi bir oyuncuya ihtiyaçları olmadığını, çünkü Fenerbahçe'nin sol tarafında Tuncay'ın bulunduğunu belirterek, "Böyle bir transferi düşünmek bile mantıksız. Hocamızın da bu konuda bir talebi zaten yok" diye konuştu. İkinci Başkan Nihat Özdemir de Overmars'ın uzun süredir kendilerine pazarlanmak istendiğini tekrarladı ve bir daha bu konunun gündeme getirilmemesini istedi. 
   
   Tuncay'dan gizli imza    Başkan görüştü 
   SARI - Lacivertli takımda sözleşmesi yılan hikayesine dönen Tuncay dün Başkan Aziz Yıldırım ile bir araya geldi. Yıldırım genç oyuncuyla yaptığı konuşmada son detayları görüştü ve her konuda güvence verdi. Tüm konularda anlaşma sağlayan Tuncay'a imza töreni düzenlemezken, genç oyuncunun üç yıl daha Sarı - Lacivertli takımda kalacağı belirtildi. Tuncay da antrenmanda, "Sabah gidip sözleşmeyi imzaladım" diye konuştu. 
   
   'Zoru başardım' 
   GENÇ oyuncu önceki akşam Fener TV'ye de ilginç açıklamalar yaptı. Tuncay, sezon başında direnmesine karşın Teknik Direktör Daum'un ısrarla kendisini sol kanatta oynattığını söyledi, "Çok zor bir görev aldım. Ama bu zoru, kolaya çevirdim. Hem sol kanatta oynayacaksın, hem de 16 gol atacaksın. Bu kolay bir iş değil, yürek işi. Bu yürek de bende var. Çünkü ben Fenerbahçeli'yim. Takımın başarısı için her göreve soyunurum" dedi. 
   
   Aydın Örs geliyor    Özgül gidiyor 
   YÖNETİM, sezon sonunda basketbol takımını çalıştıran Murat Özgül'ün sözleşmesini yenilememe kararı aldı. Önümüzdeki yıl bu şubede atılım yapmak isteyen ve üst sıraları hedefleyen Fenerbahçe, A Milli Takım'ın eski antrenörü Aydın Örs'e teklif götürerek, Sarı - Lacivertli ekibin başına geçmesini istedi. 
   
   Hakyemez'e veto 
   YAPILAN görüşmede Örs'ün olumlu yanıt verdiği ancak menajerlik görevine de Doğan Hakyemez'in getirilmesini istediği öğrenildi. Menajer Remzi Dilli ile yola devam etmeyi düşünen yönetim ise Hakyemez'i veto etti. Aydın Örs'ün bu konuda ısrarcı davranmayacağı ve büyük bir olasıkla takımın başına geçeceği belirtildi. 
   
   Şanssız Mehmet    Sakatlığı nüksetti 
   FENERBAHÇE, Samsunspor maçının hazırlıklarını dün yaptığı tek antrenmanla sürdürdü. Önceki günkü idmanda sol baldırından sakatlanan Nobre takımla birlikte çalışmalara başlarken çift kale maçta Mehmet Yozgatlı'nın sağ bileğindeki sakatlığının nüksetmesi moralleri bozdu. İdmanı yarıda bırakan genç futbolcunun tedavisine başlandı. 
   
   Daum uyardı 
   SAKAT olan Kemal'in yer almadığı antrenmanın başında ise ağrıları yineleyen Servet de çalışmayı bırakmak zorunda kaldı. Teknik Direktör Daum'un dört gruba ayırarak yaptırdığı çift kalede oyuncularını sürekli uyarması dikkat çekti. Sarı - Lacivertli takım bugünden itibaren maç gününe kadar antrenmanları basına kapalı olarak yapacak. 
   
   
</TEXT>
</DOC>
