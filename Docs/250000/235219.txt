<DOC>
<DOCNO> 235219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko20.html </URL>
<DATE> 2004/04/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dövizde gelir - gider makası açılıyor... 
</HEADLINE>
<TEXT>

     Türkiye, döviz gelir gideri dengesinde 2004 yılına da kötü başladı. Türkiye, ocak ayında geçen yıla göre 1.3 milyar dolar daha fazla döviz geliri elde ederken, 1.9 milyar dolar daha fazla harcama gerçekleştirdi. 
     İhracatın ithalatı ve toplam döviz gelirinin döviz giderini karşılama oranları geçen yılkinin oldukça altında kaldı. 
     Merkez Bankası verilerine göre ocak ayında Türkiye'nin cari işlemler kapsamındaki toplam döviz geliri geçen yılın aynı ayına göre yüzde 26.6 oranında 19 milyar 310 milyon dolar artarak 6 milyar 237 milyon dolar olurken döviz gideri yüzde 37.2 oranında 1 milyar 904 milyon dolar artışla 7 milyar 20 milyon dolara ulaştı. Böylece daha ilk ayda 783 milyon dolar tutarında açık ortaya çıktı. 
     
     GİDERDEKİ ARTIŞ İTHALATTAN 
     Döviz giderlerindeki artış, ağırlıkla ithalattan kaynaklandı. Ocak ayındaki döviz giderinin 5 milyar 576 milyon dolarlık bölümünü, geçen yıla göre yüzde 35.2 artan ithalat faturası oluşturdu. İthalat için yapılan ödemeler geçen yılın ocak ayına göre 1 milyar 451 milyon dolar daha yüksek çıktı. Ocak ayında faiz ödemeleri yüzde 4.8 artarak 219 milyon dolar, turizm harcamaları yüzde 56 artışla 170 milyon, diğer döviz giderleri de yüzde 56.8 artarak 1 milyar 55 miyon dolar oldu. 
     
     DÖVİZ GELİRİNİN YÜZDE 75'İ İHRACATTAN 
     Ocak ayındaki döviz gelirlerinin 4 milyar 670 milyon doları, ihracattan sağlandı. İhracat gelirleri geçen yılın aynı ayına göre yüzde 26.5 oranında 979 milyon dolar arttı. Ocak ayında turizm gelirleri de yüzde 59.7 artarak 602 milyon dolara ulaştı. İşçi dövizi girişleri geçen yılın aynı ayına göre yüzde 50 artışla 78 milyon dolar oldu. Faiz gelirleri ise 41 milyon dolarla değişmedi. Diğer döviz gelirleri 846 milyon dolarla geçen yılkinin yüzde 10.4 üzerinde çıktı. 
     
     GELİR-GİDER DENGESİ 
     Geçen yıl ocak ayında yüzde 96.3 olan toplam döviz gelirinin gideri karşılama oranı, bu yıl aynı ayda yüzde 88.8 düzeyinde kaldı. Diğer bir deyişle döviz gelir-gider makası açıldı ve cari işlemler açığı geçen yıla göre hızlı bir büyüme kaydetti. Döviz gelirlerinin ithalata giden bölümü yüzde 83.7'den yüzde 89.4'e yükseldi. Faiz ödemelerinin döviz geliri içindeki payı ise yüzde 4.2'den yüzde 3.5'e geriledi. Toplam döviz geliri içinde ihracatın yüzde 74.9 olan payı değişmezken, ihracatın ithalatı karşılama oranı yüzde 89.5'den yüzde 83.8'e geriledi. 

ANKA 
     
</TEXT>
</DOC>
