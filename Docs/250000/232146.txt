<DOC>
<DOCNO> 232146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/dunya/dun03.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kararlılık gösterisi 
</HEADLINE>
<TEXT>

      DIŞ HABERLER SERVİSİ 

   
   ABD Başkanı George W. Bush ile İngiltere Başbakanı Tony Blair, Irak'taki şiddet olaylarına rağmen, demokrasinin kurulması için kararlı olduklarını açıkladılar. İki lider, dün baş başa görüşmelerinin ardından Beyaz Saray'da ortak basın toplantısı düzenledi. 
   ABD Başkanı Bush, "Blair ile seçimimizi yaptık. Irak özgür olacak. Irak bağımsız olacak, Irak barışçı bir ulus olacak. Korku ile tehdit karşısında bocalamayacağız" dedi. 
   30 Haziran'da Irak'taki Koalisyon Geçici Yönetimi'nin varlığının sona ereceğini ve iktidarın geçici hükümete devredileceğini söyleyen Bush, "Bu devir, Irak halkına koalisyonumuzun işgalde hiçbir çıkarının olmadığını gösterecektir. O tarihte, Koalisyon Geçici Yönetimi'nin varlığı sona erecek, ama koalisyon güçleri yeni hükümetin başarılı olmasına yardımcı olmak için Irak'ta kalacak" dedi. 
   
   BM'ye merkezi rol 
   Bush, BM'nin Irak temsilcisi Lahdar Brahimi'nin, Irak'ta iktidarın koalisyondan Iraklılara devredilmesi önerisini memnuniyetle karşıladığını belirtti. Ocak 2005'te yapılacak seçimlerle de Irak'ın yeni hükümetine kavuşacağını söyleyen ABD Başkanı Bush, özgür bir Irak'ın Ortadoğu için bir örnek teşkil edeceğini, özgür bir toplumda yaşamanın nasıl bir şey olduğunu göstererek reform için cesaretlendireceğini kaydetti. 
   İngiltere Başbakanı Blair de Irak'ta yeniden yapılanmayı sürdürmeye kararlı olduklarını söyledi. Blair, "BM, Irak'ta tam demokrasiye siyasi geçişin yapılmasında şimdiki gibi merkezi role sahip olacak" diye konuştu. 
   İki lider de konuşmalarında İsrail Başbakanı Ariel Şaron'un Filistinlilerin büyük tepkisini çeken Gazze ve Batı Şeria'dan çekilme planına destek verdi. 
   
   
   
   
</TEXT>
</DOC>
