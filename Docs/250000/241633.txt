<DOC>
<DOCNO> 241633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun41.html </URL>
<DATE> 2004/05/21/ </DATE>
<TIME> 21.26 </TIME>
<AUTHOR>  </AUTHOR>
<HEADLINE>
CTP, Siyasi partilere ziyaret başlattı. 
</HEADLINE>
<TEXT>

     KKTC'de koalisyon hükümetinin büyük ortağı Cumhuriyetçi Türk Partisi CTP , mecliste hükümetin geldiği durumu ve bundan sonraki süreci ele almak üzere siyasi partilere ziyaret başlattı. 
     CTP Genel Sekreteri Ferdi Sabit Soyer başkanlığındaki heyet, bugün hükümet ortağı Demokrat Parti DP ve mecliste 4 milletvekili ile temsil edilen Barış ve Demokrasi Hareketi'ni BDH ziyaret etti. 
     Soyer, ziyaretlerden sonra yaptığı açıklamada, 14 Aralık genel seçiminin ardından, çözümü hedef alan bir hükümet düşüncesiyle hareket ettiklerini ve çözüm vizyonu çerçevesinde zor olanı başarıp DP'yle hükümet kurduklarını söyledi. 
     Soyer, ''Bu aşamada istifalar nedeniyle siyasi olarak yaşanmaması gereken bir krizin yaşandığını'' belirtti. 
     Aldıkları prensip kararı gereği genel başkanların ziyaretlere katılmadığını, başbakan ve başbakan yardımcısının mesailerini Kıbrıs sorununun çözümüne ayıracaklarını ifade eden Soyer, kendilerinin de siyasi arayışı sürdüreceklerini kaydetti. 
     Çözümü hedef alan bir hükümet modeli amaçladıklarını söyleyen Soyer, ''bugünkü meclis aritmetiğinde matematiksel olarak değişik seçenekler olduğunu, ancak bunun hemen hepsinin de büyük sorunlar ortaya çıkardığını'' belirtti. Soyer, ''bu arayışları ve tartışmayı yaparken ağırlıklı olarak erken seçimi, ama en erken bir zamanda erken seçimin gerekliliğine inandıklarını'' belirterek, ''sırf hükümet olmak için ilkesiz birlikteliklerin topluma fayda getirmeyeceğini'' söyledi. 
     Soyer, meclisteki aritmetik çerçevesinde BDH ile yaptıkları görüşmede vizyonlarında bir fark olmadığını teyit ettiklerini belirterek, bunun çok önemli bir buluşma olduğunu kaydetti. 
     DP Genel Sekreteri Mustafa Arabacıoğlu da, yeni bir süreçte olduklarını, sorununun hükümet icraatı değil aritmetik sorunu olduğunu söyledi. ''Hükümetin 26 milletvekiliyle tarihsel bir süreç yaşadığını ve hükümeti kurarken çözüm ve uzlaşı hedefiyle yola çıkarak yüzde yüz hedefe ulaştıklarını'' belirten Arabacıoğlu, ''şu an 26'nın altına düştüklerini, yaptıkları görüşmede neler olabileceğini ele aldıklarını, seçimin her an için gündemlerinde bulunduğunu'' ifade etti. 
     BDH Genel Başkanı Mustafa Akıncı da, ülkede bir hükümet sorunu bulunduğunu belirterek, ''hükümetin meclisteki sandalye sayısının 23'e düşmesine karşın başbakanın istifasını talep etmediklerini'' söyledi. 
     Akıncı, ''halkın referandumda ortaya koyduğu vizyonu ortaya koyacak iradenin mecliste olduğunu'' kaydederek, erken seçime pozitif katkı yapacaklarını söyledi. 
     
</TEXT>
</DOC>
