<DOC>
<DOCNO> 236461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko09.html </URL>
<DATE> 2004/05/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Güler İki tane by-pass petrol boru hattı düşünüyoruz... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, boğazların ilerideki yükünü hafifletmek için iki tane by-pass petrol boru hattı düşündüklerini bildirdi. 
     Bakan Güler, bu boru hatlarından birinin Karadeniz'i Ege'ye bağlayacağını, diğerinin ise Samsun-Ceyhan arasında olacağını söyledi. 
     Dün Mersin'in Mut ilçesinde bulunan Birkapılı Hidroelektrik Santralı'nın açılışına katılan Güler, daha sonra santralı yapan Ere Holding A.Ş. tarafından Konya Hilton Oteli'nde verilen kutlama yemeğine katıldı. 
     Bakan Güler, yemeğin ardından sohbet toplantısı yaptığı gazetecilerin sorularını yanıtladı. 
     
     HOPA AÇIKLARINDAKİ PETROL ARAMA ÇALIŞMALARI... 
     Hopa açıklarındaki petrol arama çalışmalarıyla ilgili sorular üzerine Güler, bölgeye Aralık ayında sondaj yapılacağını bildirerek, ''sondaj yapılmadan petrol var ya da yok diyemeyiz. Ama iki ve üç boyutlu araştırmalar şu ana kadar olumlu çıktı'' dedi. 
     Deriner ve Yusufeli barajlarıyla ilgili sorular üzerine ise Güler, Deriner Barajı'nda kredilerin parça parça bırakıldığını, herhangi bir problemin bulunmadığını ve barajın tamamlanacağını kaydetti. 
     Bakan Güler, Yusufeli Barajı'nda ise pazarlığın devam ettiğini ve rakamları aşağıya indirmeye çalıştıklarını söyledi. 
     
     AVRUPA ELEKTRİK İLETİM HATTI 
     Avrupa Elektrik İletim Hattı'na katılmak için çok yoğun bir şekilde çalıştıklarını da bildiren Güler, ''Buna girdiğimiz takdirde, Türkiye'de elektrik konusunda yeni bir sayfa açılmış olacak'' dedi. 
     Türkiye'nin enerji potansiyelini yeterince kullanamadığını, boşa akan suların mutlaka enerjiye dönüştürülmesi gerektiğini ifade eden Güler, Konya'nın sulanmasıyla ilgili ''Mavi Tünel Projesi''ni mutlaka gündeme almak istediklerini söyledi. 
     Konya'nın sulanmasıyla ilgili çok heyecan verici başka projeler de olduğunu ve bunları etüd ettiklerini belirten Güler, projeler hayata geçerse bölgede ekonomik anlamda çok olumlu gelişmeler olacağını bildirdi. 
     Güler, Hasankeyf ile ilgili bir soru üzerine, Hasankeyf konusunda ODTÜ ile ortak bir proje yürütüldüğünü belirterek, ''Hasankeyf sular altında kalmayacak o tarihi dokuyu mutlaka korumak istiyoruz'' dedi. 
     
     ''TÜRKİYE'Yİ ENERJİ KORİDORU YAPMAYA ÇALIŞIYORUZ'' 
     Türkiye'deki enerji konusuna yabancı yatırımcıların ilgi duyduğunu ve konuyla ilgili güçlü grupların Türkiye'ye geldiğini anlatan Güler, Türkiye'yi bir enerji koridoru yapmaya çalıştıklarını söyledi. 
     Dünyanın çeşitli ülkelerinden çok büyük yatırımcıların kendileriyle görüşmek üzere Türkiye'ye geldiğini, bunlardan birinin de Çin'den gelen yatırımcılar olduğunu bildiren Güler, ''Çin hidrolik santrallerle ilgileniyor. Termik santrallerin yenilenmesi ve madenlerle ilgileniyor'' dedi. 
     
     İKİ TANE PETROL BORU HATTI 
     İstanbul ve Çanakkale boğazlarında ileride yoğunlaşacak geçiş trafiğini azaltmak için iki tane by-pass boru hattı düşündüklerini bildiren Güler, konuyla ilgili şu bilgileri verdi 
     ''Bunlardan bir tanesi İğneada-Saros arasında olacak. Karadeniz'i Ege'ye bağlayacak. Bu hat, boğazın yükünü ortadan kaldıracak bir boru hattı. İkincisi de muhtemelen Samsun'dan Ceyhan'a geçecek olan boru hattı. O da yine Karadeniz'den boğazların yükünü hafifletecek ikinci bir boru hattı. 
     Biz boğazların bir petrol boru hattı gibi işletilmesini arzu etmiyoruz. Şu andaki mevcut yük devam etsin ama geçişlerde giderek artan bir petrol miktarı var. Bu miktar, boğazın yükünü aşırı derecede artırıyor. Bu artan miktarı da boru hatlarıyla azaltmayı düşünüyoruz.'' Mevcut anlaşmalarla boğazlardan petrol taşımasının devam edeceğini ama giderek artan petrol miktarının boğazlar için tehdit oluşturduğunu anlatan Güler, ''Allah korusun bir kazanın olduğunu düşünürseniz, oradaki tıkanma, mevcut petrolün geçişini de tehlikeye sokar'' diye konuştu. 
     
     ÇEAŞ VE KEPEZ OLAYI 
     Kepez elektrikle ilgili soruları da yanıtlayan Güler, ÇEAŞ ve Kepez olayının çok önemli bir olay olduğunu ve bu konuda yapılanların yakın bir gelecekte çok daha iyi yorumlanacağına inandığını belirtti. 
     Bakan Güler, şöyle konuştu 
     ''Kırıp dökmeden ortaya çıktı. Biz bu sıkıntıyı ortadan kaldırdık. Şu anda kaynak sıkıntısı çeken ülkenin sağlık, enerji, ulaştırma, bayındırlık ve eğitim dahil bir yıllık yatırım bütçesinden çok daha büyük bir para İmar Bankası'na gitti. Yani biz bu müdahaleyi yapmasaydık bu rakamlar çok daha büyük bir hale gelecekti. Bunları çok iyi yorumlamak gerekiyor. Bunu ne için yaptık Yasaya uymadıkları için. Yasaya göre iletim kamuda kalacaktı. Dağıtımı kendileri yapacaklardı. Ancak bunların hepsini yapma konusunda direndiler.'' ''ÇEAŞ ve Kepez'in eski sahibine geri verilmesi gibi bir şey söz konusu mu '' şeklindeki soru üzerine de Bakan Güler, konunun yasal olarak noktalandığını, şimdi yapılması gerekenin buranın bir an önce özelleştirilerek, esas kullanıcılarına geçmesi olacağını kaydetti. 
     Güler, çok süratli bir şekilde buranın özelleştirileceğini ifade ederek, ''dağıtım ve üretim özelleştirilecek. İletim ise kamuya gidecek'' dedi. 
     EPDK Başkanı Günay'ın dün bazı gazetelerde ''EPDK ile BOTAŞ'ın sözleşme devirlerine ilişkin olarak Enerji Bakanlığı'nda bir toplantı yapılacağını'' söylediğini hatırlatmaları üzerine Güler, ''Böyle bir toplantıyı ben istedim. Toplantı sadece bu konuyla ilgili değil, herşeyle ilgili olacak'' diye konuştu. 
     ''Yakın bir gelecekte elektrikte zam var mı '' sorusunu ise Güler, uzun vadeli bir şey hesap etmediklerini, günü gününe hesap yaptıklarını belirterek, ''Ekonominin gereği neyse o olur. Bana bu konuda soru sormayın'' diye cevapladı. 
     
</TEXT>
</DOC>
