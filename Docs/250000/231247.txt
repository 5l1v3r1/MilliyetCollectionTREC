<DOC>
<DOCNO> 231247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun39.html </URL>
<DATE> 2004/04/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Suriye'de İnsan Hakları Komite Başkanı tutuklandı... 
</HEADLINE>
<TEXT>

     Suriye İnsan Haklarını ve Demokratik Özgürlükleri Savunma Komitesi CDDS Başkanı Avukat Aktam Naisse'nin tutuklandığı bildirildi. 
     Komitenin yayımladığı bildiride, ''Avukat Aktam Naisse, Lazkiye'deki askeri kuvvetler tarafından çağrılmasının ardından tutuklandı'' ifadesi kullanıldı. 
     Bildiride, eski bir siyasi tutuklu olan Naisse'nin ''ülkenin, demokrasi ve insan hakları yolunda ilerlemek için tüm çabaların birleştirilmesini gerektiren kritik bir merhaleden geçerken'' tutuklandığı da kaydedildi. 
     Bildiride, CDDS'nin, Naisse'nin derhal serbest bırakılması isteğinin de altı çizildi. 
     Aktam Naisse, Suriye'deki Kamışlı kasabasında geçen ay bir futbol maçı sonrasında Suriyeli Kürtlerle polis arasında çıkan çatışmalarda 30 kadar kişinin ölümüyle sonuçlanan olaylardan sonra binden fazla Kürdün tutuklandığını iddia ederek, başkent Şam'daki yabancı ajanslara bildiri göndermişti. 
     Her gün Kürt kadın ve erkeklerin keyfi tutuklandığını söyleyen Naisse, ''Binden fazla Kürt tutuklandı ve birçoğuna işkence yapıldı'' demiş ve bu tür eylemlerin durumu daha da karmaşık hale getireceği, Suriye'deki etnik gruplar arasında huzursuzluğu artıracağı uyarısında bulunmuştu. 
     
</TEXT>
</DOC>
