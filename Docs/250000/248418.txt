<DOC>
<DOCNO> 248418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy07.html </URL>
<DATE> 2004/06/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP'den 4 araştırma önergesi... 
</HEADLINE>
<TEXT>

     CHP'li milletvekilleri cezaevlerindeki durum, yabancıların mülk satın alması, Gediz Nehrindeki kirlilik ve Kızılay Derneği konusundaki araştırma önergelerini TBMM Başkanlığı'na sundu. 
     CHP Mersin Milletvekili Hüseyin Özcan ile İstanbul Milletvekili Hasan Aydın ve arkadaşları tarafından verilen önergede, Türkiye'de insan hakları alanında özellikle AB süreciyle birlikte hukuksal alanda ve pratikte önemli adımlar atıldığı belirtildi. Buna rağmen cezaevleriyle ilgili iddia ve şikayetlerin sürdüğü kaydeden önergede, Meclis araştırması açılarak bu konuların açıklığa kavuşturulması ve gerekli tedbirlerin alınması istendi. 
     
     KİM, NEREDEN MÜLK ALIYOR 
     CHP İstanbul Milletvekili Birgen Keleş ve arkadaşları tarafından hazırlanan önergede, Türkiye'nin gayrimenkulde yabancıların gözde ülkesi haline geldiği, 41 bin yabancının mülk satın aldığı, bunların yüzde 33.4'ünün Yunanlılardan oluştuğu, daha çok Hatay'dan mülk satın alan Suriyelilerin ise 4. sırada yer aldığı haberlerine dikkat çekildi. 
     Yabancılara mülk satışının, salt mülkiyet sorunu olarak değerlendirilemeyeceğine işaret edilen önergede, bu durumun, Türkiye'nin egemenliği, birliği, bütünlüğü açısından büyük önem taşıdığı belirtildi. Yabancıların mülk edinmesindeki artış ve artan satışların hangi yörelerde olduğunun araştırılması istenen önergede, Güney, Güneydoğu, Doğu ve Ege bölgeleri ile İstanbul'daki satışların kaynağının da belirlenmesi amacıyla Meclis araştırması açılması talep edildi. 
     CHP İzmir Milletvekili Hakkı Ülkü ve CHP'li bazı milletvekilleri tarafından verilen araştırma önergesinde de Gediz Nehri'nin Ege Bölgesi için yaşamsal önemde olduğu belirtilerek, endüstriyel ve evsel atıkların arıtılmadan atılması nedeniyle nehrin, sağlığı tehdit edici kirlililiğe maruz kaldığı anlatıldı. Önergede, Gediz'in zararlı ve tehlikeli atıklardan arındırılması ve kirlenmede sorumluluğu olanların belirlenmesi amacıyla Meclis araştırması açılması istendi. 
     CHP İstanbul Milletvekili Kemal Kılıçdaroğlu ve arkadaşları da Türkiye Kızılay Derneği'nin yönetimine Hükümet'in yaptığı müdahaleleri sonucu Kurum'un büyük ölçüde saygınlığını yitirdiği görüşüyle, kamuoyuna da yansıyan bazı iddiaların araştırılması için Meclis Araştırması Önergesi verdi. 
     
</TEXT>
</DOC>
