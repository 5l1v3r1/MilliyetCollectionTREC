<DOC>
<DOCNO> 215113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yazar/guclu.html </URL>
<DATE> 2004/02/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AB'ye girmek lafla olmuyor 
</HEADLINE>
<TEXT>

   
   Avrupa Birliği'ne girme konusunda ne kadar sabırsız ve kararlı olduğumuzu bilmeyen yok. Bu uğurda KKTC'yi pazarlık konusu etmeye hazır olanlar bile var. Peki AB'yi neden bu kadar çok istiyoruz İşte bunu hiç tartışmıyoruz. Eğer biraz olsun tartışıyor olsaydık, AB'nin daha üye olmadan bize sunduğu olanakların farkına varır ve onları, bir ölçüde değerlendirmeye çalışırdık. 
   Biz onları yeterince anlayamadık ama onlar artık bizi çok iyi tanıyorlar. AB'ye alınsak bile AB'li olmanın avantajlarını önemli ölçüde kullanmayacağımızdan eminler. 
   İşte size çok çarpıcı bir mektup. Hem de konunun uzmanı, en yetkili ağızlardan. Birlikte okuyalım 
   "Önceki yıl 2002 , AB'ye adaylık statümüzden sonra AB'nin Türkiye'nin katılımına açtığı pek çok Topluluk Programı'na katılma hakkı elde ettik. En yakından bildiğiniz üç eğitim programı Socrates, Leonardo ve Youth. 
   DPT'de Ulusal Ajans kuruldu ve Mart 2004'ten itibaren artık proje başvurularına bunu bile hala duymayan okullar var başlıyoruz. 
   Bu programlardan daha önemli olanı ise 6. Çerçeve Bilim ve Araştırma Programı. Bütçesi 17.5 milyar euro. Türkiye bu programdan yararlanabilmek için 2003 - 2006 dönemi için toplam 290 milyon euro katkı payı ödeyecek. Ulusal bütçeden bilimsel araştırmaya ayrılan payı düşünürsek katkı payı olarak yatırdığımız paranın ne kadar önemli olduğunu görürüz. 2003 yılı için ilk katkı payımız olan 48 milyon euronun 33.5 milyonu ulusal bütçeden, 14.5 milyonu da AB hibelerinden karşılanarak ödendi. 
   Bu programın yürütülmesinden, ülkeyi bilgilendirmek, tüm üniversiteleri, araştırma kurumlarını, araştırmacıları, özel sektörü, KOBİ'leri bilgilendirmek üzere TÜBİTAK görevlendirildi ve 2003 Ocak ayı başından itibaren projeler sunulmaya Brüksel'e başlandı. Bu programın en önemli amacı ABD'ye karşı ortak bir Avrupa araştırma alanı oluşturmak ve beyin göçünü engellemek. Ama en önemlisi sanayi ile üniversiteler arasındaki işbirliğini geliştirmek. Bugün, Avrupa'da pek çok üniversite, bütçesini sanayie yaptığı projelerden oluşturuyor. Ar - Ge kültürünün de yerleşeceği bu program, ülkemiz için çok önemli. Ama 2003 proje başarımız pek iç açıcı değil. Slovenya 2.5 milyon nüfus ve üç üniversite ile 712 proje başvurusunda bulundu. Türkiye ise 612. Kıyaslanabilir gibi değil. Yatırdığımız parayı geri alabilmemiz ve ana bütçeden yararlanabilmemiz için binlerce proje sunmamız gerekiyor. Yoksa bizim yatırdığımız paraları diğer ülkeler kullanacak .." 
   
   Araştırma yok, tartışma çok    Gelişmeler şunu gösteriyor ki AB'ye girsek bile sadece kağıt üzerinde Avrupalı olacağız. Orada milyarlarca euro duruyor ve biz sadece seyrediyoruz. YÖK, üniversiteler, TÜBİTAK ve MEB kavga edeceklerine AB fonlarından nasıl daha çok yararlanırız konusunda kafa yorsalar eminim çok daha yararlı bir iş yapmış olurlar. 
   Sanayi kuruluşları ise bugüne kadar hep eleştiri ürettiler. Bu konuda lokomotif bir kuruma ihtiyaç var. Ama öncelikle Başbakan Erdoğan'ın bu konuya dört elle sarılması gerekiyor. Çünkü kurumlar arasındaki koordinasyonu sağlayacak olan da o. Neden yol kat etmiyorsunuz diye hesap soracak olan da. Eğer yukarıdaki mektuptaki gelişmelerden haberdar olsaydı, eminim bu kadar duyarsız olmazdı. 
   
      
   
   
</TEXT>
</DOC>
