<DOC>
<DOCNO> 205922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/spor/spo02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex'i bekliyorlar 
</HEADLINE>
<TEXT>

   Fenerbahçeli taraftarların yüzde 76.7'si yönetimin yıldız oyuncuyu ara transferde getireceğine inanıyor. Yöneticiler ise 3. kez Brezilya seferine çıkmaya hazırlanıyor 
      
   Heyecan artıyor 
   FENERBAHÇE taraftarını Alex de Souza heyecanı sardı. İnternette düzenlenen bir ankete katılan Sarı - Lacivertliler'in büyük bölümü, Brezilya Milli Takımı'nda da top koşturan Alex'in, ikinci yarıda Fenerbahçe forması giyeceğine inanıyor. "www.fenerbahce.com" adlı web sitesinde halen süren "Alex'in ikinci yarı Fenerbahçe formasını giyeceğine inanıyor musunuz " anketine katılanların yüzde 76.7'si "evet" yanıtını verdi. 
   
   Girişimler sürüyor 
   İKİNCİ Başkan Mahmut Uslu ile Asbaşkan Murat Özaydınlı'nın ise Alex konusunda bir takım girişimlerde bulunduğu öğrenildi. İki yönetici Amerika'da tatilini geçirirken, yıldız oyuncu ile ilgili gelişmeleri de yakından takip ediyor. Teknik Direktör Daum'un ısrarla istediği Alex'in transferi için beklemede olan Uslu ve Özaydınlı gerekirse ABD'den hemen Brezilya'ya geçecekler ve bu oyuncuyla Türkiye'ye dönecekler. 
   
   Ateşten gömlek    YUSUF DURSUN 

   SARI - Lacivertli takımın eski kaleci antrenörü Nurettin Yıldız, Volkan ve Recep'e sahip çıktı. Fenerbahçe kalesinin ateşten gömlek olduğuna dikkat çeken Yıldız, "Şu anda Türkiye'de Fenerbahçe kalesini koruyacak file bekçisi yok. Volkan ve Recep'e güvenmek lazım. Onların dilinden anlayan, bir Türk hoca şart. Onları ancak ben adam ederim. Başta Daum olmak üzere, yönetim ve taraftar, bu iki kaleciye güven aşılamalı" dedi. 
   
   İnşaat başlıyor    FENERBAHÇE Kulübü tarafından Dereağzı'na yapılacak ilköğretim okulunun önümüzdeki hafta temeli atılacak. Okula Fenerbahçe'ye hizmet etmiş eski başkanlardan birinin adının verilmesi bekleniyor. Bu arada Mehmet Ali Aydınlar'ın Samandıra'ya yaptırdığı kondisyon salonu da 16 Ocak'ta hizmete girecek. Sarı - Lacivertli futbolcular ikinci yarı yeni salonu kullanacaklar. 
   
   Özbağı iddialı    ASBAŞKAN Nihat Özbağı, 2003 yılında bazı şanssızlıklar yaşadıklarını belirtti, "2004'te her yönden daha iyi bir Fenerbahçe olacak" dedi. Özbağı, "Artık başarılı bir takım izlettireceğiz. Ayrıca tesisleşme çalışmalarımız yeni yılda da aynı hızla sürecek. Stadımızın kalan bölümünü de yakın bir zamanda yapacağız. Türkiye artık Fenerbahçe'yi konuşacak" ifadelerini kullandı. 
   
   Yusuf Antep'te    TEKNİK Direktör Daum'un gözden çıkardığı Yusuf, Gaziantepspor ile anlaştı. Yıldız futbolcu dün Gaziantep'e giderek Kırmızı - Siyahlılar'la masaya oturdu ve sezon sonuna kadar anlaşma sağladı. Yusuf, yeni takımıyla bugün sözleşme imzalayacak. Başkan Celal Doğan, "Güçlü bir kadro oluşturmak istiyorduk. Hakan Bayraktar'dan sonra Yusuf'u da alıp ikinci önemli adım attık" dedi. 
   
   'Mucize olmaz'    KAPTAN Ümit Özat, takviyelerle ikinci yarıya daha güçlü gireceklerini söyledi. Tecrübeli oyuncu, "Aldığımızın hakkını artık vermek zorundayız. Fenerbahçe'nin nasıl bir camia olduğunu söylemeye hiç gerek yok. Tecrübeli, genç karışımı iyi bir yapı meydana geliyor. Bu harcın tutacağına inanıyorum. Puan farkına rağmen en az Beşiktaş kadar bizim de şansımız var. Şampiyonluk kesinlikle mucize olmaz" dedi. 
   
   
</TEXT>
</DOC>
