<DOC>
<DOCNO> 229940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko47.html </URL>
<DATE> 2004/04/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Sevil Sabancı Allahtan ümit kesilmez 
</HEADLINE>
<TEXT>

     Amerikan Hastanesi'nde tedavi gören Sakıp Sabancı'nın kızı Sevil Sabancı, babasının bilincinin açık olduğunu ve yanına gittiklerinde reaksiyon verdiğini söyledi. 
     Sakıp Sabancı'nın sağlık durumuna ilişkin Sabancı ailesinden ilk açıklama kızı Sevil Sabancı'dan geldi. Sevil Sabancı, Amerikan Hastanesi önünde bekleyen gazetecilere yaptığı açıklamada, ''Sakıp Bey hayattadır, Türk halkının dualarıyla ve Türk hekimlerinin çabalarıyla... Çok kritik de olsa yoğun bakımda. Ben ve ailem yanındayız. Elini tutuyoruz, tepki veriyor. Dualarınızı eksik etmeyin. Hepinizden bunu istiyoruz'' dedi. 
     Sevil Sabancı, Amerika'dan bir doktor getirttiklerini ve bu doktorun bir gün kalıp geri döndüğünü belirterek, ''Esas doktorlarımız Türkiye'de. Sakıp Bey, Türk hekimlerine emanet edilmiştir'' dedi. 
     
     ''DURUMU AĞIR'' 

     Babasının bilincinin açık olduğunu ve yanına gittiklerinde reaksiyon gösterdiğini kaydeden Sevil Sabancı, Sakıp Sabancı'nın hastalığına ilişkin tespitin sorulması üzerine, ''Onu bana ve aileme bırakın. Bu bizim özelimiz ama durumu ağır'' şeklinde konuştu. 
     Sevil Sabancı, babasının rahatsızlığının karaciğerden kaynaklandığını, buna ilişkin olarak doktorların daha sonra açıklama yapacaklarını söyledi. 

     
</TEXT>
</DOC>
