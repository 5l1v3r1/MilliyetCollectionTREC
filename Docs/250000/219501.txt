<DOC>
<DOCNO> 219501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko21.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaraya yüzde 12 zam ağır basıyor... 
</HEADLINE>
<TEXT>

     Türkiye ile IMF arasındaki 7. gözden geçirme çalışmaları kapsamında gündeme gelen yaklaşık 7 katrilyon liralık ek önlem paketinde uzlaşmaya yaklaşıldı. 
     Edinilen bilgiye göre, Rıza Moghadam başkanlığındaki IMF heyetinin Ankara'daki temasları sırasında en önemli gündem maddesi, ek önlem paketi oldu. 
     Görüşmelerde, yaklaşık 7 katrilyon liralık pakette yer alacak olan tasarruf ve ek kaynaklar konusunda ilerleme sağlandı. 
     Taraflar, ek önlem paketinin 4 katrilyon liralık bölümünün bazı bütçe kalemlerinde yapılacak kesinti oranının yüzde 10'dan 13'e çıkarılmasıyla karşılanacağı konusunda uzlaştı. 
     Akaryakıt ve sigara zammı sonrasında bütçeye girecek ek kaynağın da, 2 katrilyon liranın üzerinde olacağı belirlendi. 
     Yetkililer, IMF ile görüşmelerin kısa süre içinde tamamlanabileceğine işaret ettiler. 
     
     SİGARA ZAMMI 

     Ekonomi bürokratları, halen üretici firmalar ile Maliye Bakanlığı arasında sorun yaratan sigara zammının da, mutlaka yapılacağı görüşünde. 
     IMF ile görüşmelerin de, yüzde 12'lik zammın kesinlikle uygulamaya konulacağı esasına göre yürütüldüğü vurgulandı. 
     Bakanlar Kurulu'nun yüzde 55.3 oranında nispi özel tüketim vergisine ÖTV tabi olan sigaraya, ayrıca paket başına 25 bin lira ile 80 bin lira arasında maktu ÖTV koymasının ardından şu gelişmeler yaşandı 
     Maliye Bakanlığı bürokratları, maktu vergiler ile sigaraya yüzde 12 zam yapılması gerektiğini hesapladı. Böylece bütçeye 1 ile 1.2 katrilyon lira arasında ek kaynak sağlanması hedeflendi. Bu çerçevede sigara üreticisi firmalarla biraraya gelindi. 
     Ancak Philip Morris Fiyatımızı biz belirleriz diyerek, sigara zammına karşı çıktı. Söz konusu firmanın özellikle Marlboro sigarasının fiyatı konusunda hassasiyet gösterdiği vurgulandı. 
     Art arda yapılan toplantılardan bir sonuç çıkmayınca, sigara firmalarını yüzde 12'lik zamma zorlayacak ikinci bir özel tüketim vergisi artışı gündeme geldi. 
     Bunun ya bütün sigaralarda maktu ya da nispi vergiyi arttırarak ya da 3 milyon lira ve üzerinde fiyata satılan sigaralarda maktu verginin yükseltilmesi yoluyla sağlanması üzerinde duruluyor. 
     Bir üst düzey yetkili, ''sigara firmaları yüzde 12'lik zammı yapmak zorundalar. Biz, buradan 1.2 katrilyon liraya kadar ek gelir bekliyoruz. Eğer direnmeye devam ederlerse, sigaradaki özel tüketim vergisini 2. kez arttıracağız'' dedi. 
     
     DİĞER DÜZENLEMELER 

     Bu arada ekonomi bürokratları, kaynak paketi içinde yer alması düşünülen doğalgaz zammı konusunda henüz bir karara varılamadığını, bu konunun önümüzdeki hafta ayrıca ele alınacağını belirtiyor. 
     Yetkililer, bu konunun İran'ın, bu ülkeden alınan doğalgaz fiyatında indirim yapıp yapmamasıyla yakından ilgili olduğuna dikkat çektiler. 
     Diğer yandan Kaynak Kullanımı Destekleme Fonu oranlarında yapılacak değişiklik konusunda da henüz bir gelişme kaydedilmezken, bir ekonomi yetkilisi ''bu konunun aciliyeti yok'' dedi. 

     
</TEXT>
</DOC>
