<DOC>
<DOCNO> 203468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/spo01.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
YIL SONU PARTİSİ 5-3 
</HEADLINE>
<TEXT>

   Rize karşısında malup duruma düşen, ancak gaza basıp bir anda dört farka ulaşan Kartal, zirvede keyif çattı. Karadeniz ekibi ise ezilmeden mücadele etti 
      
   90 dakika    BİLAL MEŞE 

   Rizespor dersini iyi çalışmış... Amaç, Kartal'ı önce orta sahada "kilitlemek", topu kanatlara taşıyıp, çabuk adamlarla ileri çıkmak ve Beşiktaş'ın kalesinde pozisyon bulmak. Kartal'ın hücuma kalktığı anlarda ise savunmasını "beşleyen" Rizespor'un bu taktiği 37 dakika "tıkır - tıkır" işlerken, karşılığında da bir gol geldi. 
   Beşiktaş ise ofansa dayalı çok adamla rakip kalede pozisyonlar üretti, gol peşinde koştu. Ne var ki, bu süreçte Kartal'ın kısa ve duvar paslarıyla rakip kaleye yüklenmesi işe yaramadı, tam tersi Rizespor'un "etten" duvarına çarpıp, geri döndü. Kartal sürekli Rizespor'u göbekten delme girişimleri yerine, topu kanatlara yaysa, galibiyet için fazla sıkıntı çekmezdi. Zago ve İbrahim'le sol kulvardan yüklenen Beşiktaş'ta, bu kanattan fazla üretici ortalar gelmemesi de sıkıntının diğer bir nedeniydi. Özellikle İbrahim'in topla fazla dripling yapması ve çizgiye kadar inme istemi en negatif yönüydü. 
   Başlama düdüğüyle birlikte rakip kaleye yüklenen Beşiktaş, 3'te Tayfur'la ilk pozisyonunu buldu, ancak golü bulamadı. 
   12. dakikada Gürol'un ara pasında Chukwu önce Emre'yi, ardından Zago'yu geçti, Cordoba çıktı, tecrübeli futbolcu plase vuruşla boş kaleyi gördü 0 - 1. 
   Rizespor'un "şok" golüne karşın Kartal yine çok adamla rakip kaleye yüklendi. 37'de Sergen sahneye çıktı, rakibin etten duvarını bazukasıyla yıktı. Kaan Dobra'nın düşürülmesinden kaynaklanan frikik atışını baraja rağmen köşeye gönderdi 1-1. Sergen Yalçın'ın bu mükemmel golü rakibin biraz olsun savunmadaki direnişini kırdı. Nitekim 44. dakikada Ali Eren'in ayağından seken topu kapan İlhan Mansız, kaleci Murat ile karşı karşıya kaldı, meşin yuvarlak kaleciden döndü, araya Sergen girdi, Murat'ın sert hareketiyle kendini yerde buldu. Hakem "penaltı" dedi. Pancu kullanmak istedi, araya Tümer girdi, kenar yönetimin uyarılarına karşın kullandı, kaleci Murat topu başarıyla tokatladı. 
   İkinci yarıda oyuna giren Ahmed Hassan'ın 58. dakikadaki golü hem Beşiktaş'ı rahatlattı, hem de konuk takımın direnişini kırdı. Serbest atışı Kaan Dobra penaltı noktasına kesti, İlhan Mansız sağında bekleyen Ahmed Hassan'ı gördü, Mısırlı futbolcuya dokunmak kaldı 2 - 1. 
   64'de İlhan Mansız - Ahmed Hassan ikilisi yüklendi, Redlak ters vuruşla topu kendi kalesine gönderdi 3 - 1. 
   78'de Topu kendi sahasından alan ve ceza alanına kadar inip, Ahmed Hassan'ın duvar pasıyla bomboş kalan Sergen nefis vurdu 4 - 1. 
   79'da savunmanın hatasından yararlanan Ahmed Hassan skoru artırdı 5 - 1. 
   Rizespor karşısında farkı beşe çıkaran Beşiktaş rehavete girdi... Nitekim oyuna ikinci yarıda giren Okan 81 ve 84. dakikalarda iki gole imzasını attı. 
   Ali Eren'in kırmızı kart görmesi Beşiktaş'ın dünkü farklı galibiyetinde diğer bir faktör olarak ön plana çıktı. 
   
   Güzel bitirdik    Teknik Direktör Lucescu, "Devreyi başarılı kapattık. Mutlu ve başarılı bir yıl geçirdik" diye konuştu 
   Rize'yi övdü 
   ÇAYKUR Rizespor farklı galibiyeti sonrası Teknik Direktör Lucescu, "Basınla iyi ilişkilerimiz oldu. Böyle de devam edecek. Mutlu ve başarılı bir yıl geçirdik. İkinci yarı kaldığımız yerden devam edeceğiz" dedi. Rakiplerini öven Rumen hoca, "Onları Fenerbahçe, Galatasaray, Samsun ve Trabzon maçlarında da izledim. Bu yeri hak etmiyorlar. 5-1'den sonra da mücadeleyi bırakmadılar. Onları kutluyorum" diye konuştu. 
   
   'Sergen için gelin' 
   TARAFTARLARA da mesaj yollayan Rumen teknik adam, sözlerini şöyle sürdürdü "Onlara ihtiyacımız var. Bu ekip, dolu tribünler önünde oynamayı hak ediyor. Hiç olmazsa Sergen gibi olağanüstü bir oyuncuyu izlemeye gelsinler. Çünkü o dört maçta bir oynasa da, izlenmeye değer bir futbolcu. Sergen, eğer Avrupa'nın herhangi bir takımında forma giyseydi, her maç tribünler dolardı. Bu zevki kaçırmasınlar." 
   
   Ahmet Dursun için tutanak    Tanıklar imza attı 
   AHMET Dursun'un Beşiktaş'tan kopmasına neden olan Giunti'ye bıçak ve yangın tüpü atma olayının tutanaklara geçirildiği öğrenildi. Siyah - Beyazlı yönetimin olayı gören tüm futbolculardan imza aldığı açıklandı. Ahmet Dursun'un alacakları konusunda yasal girişimler yapması durumunda, yöneticilerin de tutanağı gündeme getireceği iddia edildi. 
   
   Takas iddiaları 
   BEŞİKTAŞ yönetimi, Ahmet'in gönderilmesinin ardından forvet arayışlarına başladı. Yabancı transferine sıcak bakmayan yönetimin, yurtiçindeki alternatifler üzerinde durduğu öğrenildi. Siyah - Beyazlı yöneticiler, Ahmet Dursun'un Galatasaray ile görüştüğünü iddia ederken, ezeli rakibin gol silahı Ümit Karan ile takasına sıcak bakabileceklerini açıkladılar. 
   
   Maçın hakemi 
   Arzuman vasatı geçmedi 
   MHK'NİN bu sezonki gözbebeği İsmet Arzuman, sonuca tesir edecek önemli bir hata yapmadı ancak yönetimi de vasatı geçmedi. Bir kaç faul pozisyonunda yanlış düdük çaldı. Ali Eren'e gösterdiği kırmızı kartta haklıydı, penaltı kararı da doğruydu. Kondisyonu da bir başka artısıydı. 
   
   Göze çarpanlar 
   PANCU Orta sahanın en iyisiydi. Giunti'yi aratmadı, hem savaştı, hem toplar kaptı, hem de ofansa derinlemesine isabetli paslar attı, oyunu rakip alana yıktı. 
   SERGEN Beşiktaş'ı toparlayan, ayağa kaldıran, rakibin ilk yarıdaki kilidini çözen ve Kartal'ı farka taşıyan isimdi. Özellikle ilk yarıda frikikten attığı gol onun klasiği idi. 
   AHMED HASSAN İkinci yarıda oyuna girdi, ilk yarıdaki durgun ofansa hareketlilik kazandırdı, hem pozisyon üretti, hem de iki gole imzasını attı. 
   İLHAN MANSIZ Oyunda kaldığı süreç içinde pek fazla etkili olamadı. İlk yarıda kaleciyle karşı karşıya kalmasına karşın yine atamadı, tribünlerden tepki aldı. 
   TÜMER METİN Oyunda kaldığı süreç içinde sırıtmadı, göbekten rakip yarı alana etkili bindirmeler yaptı, penaltıyı kaleciye nişanlaması ona yakışmadı. 
   SEDLAK Orta alanda iyi işler yaptı, iyi mücadele etti, savunmasının sık sık yardımına koştu. Ancak kendi kalesine attığı golle Kartal'ın ekmeğine yağ sürdü. 
   
   Maçtan notlar 
   Sinan gerilimi 
   BEŞİKTAŞ'TA Ahmet Dursun'dan sonra Sinan da yol ayrımına geldi. Rize maç kadrosuna alınmadığı öğrenen genç futbolcunun, Lucescu ile tartıştığı iddia edildi. Sinan'ın kiraya verilmesinin gündemde olduğu bildirildi. 
   
   Sergen'in dönüşü 
   SAKATLIĞI nedeniyle Akçaabat Sebatspor maçında forma giyemeyen Sergen dün gece takımdaki yerini aldı ve biri frikikten iki gol attı. Son haftaların formda ismi Serdar Topraktepe ise ilk on birde şans bulamadı. 
   
   İbrahim şovu 
   İKİ yıllık sözleşme imzalayarak Beşiktaş'ta kalan İbrahim Üzülmez'e Siyah - Beyazlı taraftarlar büyük ilgi gösterdi. Tecrübeli futbolcu, maçtan önce tribünleri tek tek gezerek taraftarları selamladı. 
   
   Golle geldi 
   BAŞKAN Serdar Bilgili, Rize maçının ikinci yarısında stada geldi. Bilgili'nin tribüne ayak bastığı anda Ahmed Hassan takımının 2. golüne imzasını attı ve adeta Başkan'a 'Hoşgeldiniz' dedi. 
   
   İki cezalı 
   SÜPER Lig'in ilk yarısını Çaykur Rizespor maçıyla tamamlayan Beşiktaş, son 90 dakikasında iki cezalı daha verdi. Dün gece sarı kart gören Emre Aşık ile Ronaldo sezonun ikinci yarısının ilk maçında Samsunspor'a karşı forma giyemeyecekler. 
   
   PAF'lar yenik 
   PAF Ligi'nde şampiyonluk kovalayan Beşiktaş, Çaykur Rizespor engeline 2 - 0'lık sonuçla takıldı. Siyah - Beyazlı takım 90 dakika boyunca beklenen performanstan uzak kalarak, ağır bir darbe aldı. 
   
   Düzmece rapor    İkinci Başkan Hüsnü Güreli, Chelsea maçından sonra İrlandalı gözlemcinin raporuna tepki gösterdi, "Olay komplodur. Türk düşmanı bir kişinin yazdıkları ile ceza almayız" dedi 
   BİLAL MEŞE 

   Beşiktaş'ta büyük şok 
   CHELSEA maçındaki konfeti ve anonslar yüzünden UEFA ile başı derde giren Beşiktaş büyük şok yaşıyor. İrlandalı gözlemcinin 10 sayfalık ağır raporu nedeniyle Avrupa Kupaları'ndan ihracı bile gündeme gelen Siyah - Beyazlı takımın 2. Başkanı Hüsnü Güreli, "Maçta üç gözlemci vardı. Sadece bir gözlemcinin raporuna dayanarak ceza verilmesi söz konusu olamaz. Diğer iki gözlemcinin raporunda bir şey yok. Gerekli çalışmaları başlattık" dedi. 
   
   'Bu işte art niyet var' 
   MAÇLA ilgili raporların kendilerine geldiğini belirten Güreli, "İrlandalı gözlemcinin hazırladığı rapor tamamen art niyetli ve düzmece. Gözlemci resmen Türk düşmanı. Kaldı ki konfeti olayı ve maçın gecikmesiyle ilgili yönetimimizin hiç bir bağlantısı yok, olamaz da. Bir kaç tane taraftarın yaptığı hareket kulübe mal edilemez. Raporda soyunma odalarında futbolcuların kavga ettikleri ve dövüldükleri iddiası bile var" ifadelerini kullandı. 
   
   Politik teşhis    DEVLET Bakanı ve Başbakan Yardımcısı Mehmet Ali Şahin, UEFA'nın Beşiktaş'ı kupa dışında bırakmasını beklemediklerini söyledi. "Böyle ceza olmaz" diyen Şahin, "Kulüp anonslarla engellemeye çalıştı. Demek ki Beşiktaş üstüne düşen görevi yapmış" yorumunu yaptı. 
   
   Taviz vermezler    'Dikkatli olmalıyız' 
   UEFA Asbaşkanı Şenes Erzik, Chelsea maçındaki olayların ardından Beşiktaş'ın kupadan men cezası alma ihtimalini değerlendirdi. Erzik, Almanya'da oynanan maça gitmediğini açıklayarak, "Orasının Türkiye olmadığını, tribünlerde ve stat dışında dikkatli hareket edilmesi gerektiğini herkes bilmeliydi. Taraftar resmen maçın başlamasını engelledi" dedi. 
   
   'İlk kez yaşanıyor' 
   ERZİK, UEFA'nın Şampiyonlar Ligi maçlarının aynı anda başlaması için sıkı önlemler aldığını da vurguladı. UEFA Asbaşkanı şunları söyledi "UEFA, bu konuda çok hassastır ve asla taviz vermez. Şampiyonlar Ligi'nde ilk kez böyle bir şey yaşandı. Bunun yaptırımı ne olur, bekleyip göreceğiz. Disiplin Kurulu'nun nasıl bir ceza vereceğini bilemiyorum." 
   
   Engin pes etti    'Tarifi imkansız' 
   MAÇIN yıldızı olan Sergen'e büyük övgü yağdı. Tribüne gelişi Ahmed Hassan'ın golüyle karşılanan Başkan Serdar Bilgili, "Attığı ikinci golü izledim. Anlatmak mümkün değil" derken, II. Başkan Hüsnü Güreli de, "Çok güzel bir verkaç oldu, harika bir gol attık. Frikiği de tam Sergenlik'ti" diye konuştu. Menajer Sinan Engin, artık Sergen'in kendisine koşmadığı şeklindeki hatırlatma üzerine, "Çok uzaktaydık" yorumunu yaptı. 
   
   Terim'e destek 
   TECRÜBELİ yıldız ile iddiaya girmekten vazgeçen Beşiktaş Menajeri, "Artık yeter dedim. İki kilo verdi. İkinci yarıda 20 yaşındaki gibi canlı bir Sergen izleteceğiz. O ayrıcalıklı bir oyuncu. İkinci gol tam derslikti" açıklamasında bulundu. Engin, Fatih Terim'e de destek vererek, "Kendisine çok fazla yükleniyorlar, tek hedef olarak gösteriyorlar. Bugün şanssızdılar. Unutmayalım ki başka Fatih Terim yok" diye konuştu. 
   
   
</TEXT>
</DOC>
