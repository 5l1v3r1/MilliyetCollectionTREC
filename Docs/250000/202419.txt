<DOC>
<DOCNO> 202419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun02.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakal Carlos'un avukatı Saddam'ı savunmaya hazır... 
</HEADLINE>
<TEXT>

     Nazi savaş suçlusu Klaus Barbie ve uluslararası terörist Çakal Carlos'un avukatı Jacques Verges, isterse devrik Irak Devlet Başkanı Saddam Hüseyin'i savunmaya hazır olduğunu söyledi. 
     Verges Fransız Europe 1 radyosuna yaptığı açıklamada, Saddam'ın yargılanması durumunda hakkında karar verilene kadar masum olduğunun kabul edilmesi gerektiğini söyledi. 
     Saddam Hüseyin'in saklanmasının uluslararası kurallara aykırı olduğunu ileri süren Verges, savaş suçlusu olarak gözaltında tutuluyorsa eski Irak Devlet Başkanı'nın ziyaret edilmesine izin verilmesi gerektiğini söyledi. 
     Saddam'ı savunmaya hazır olup olmadığının sorulması üzerine, ''Evet'' yanıtını veren Verges, sadece varsayımlara dayalı olarak konuştuğunu da söylemeyi ihmal etmedi. 
     Devrik liderin Irak'ta Kürtlere ve İran'a karşı kimyasal silah kullanma, Irak'ın güneyindeki bataklıklarda yaşayan Şii Araplara uygulanan baskılar ve Irak'ın kuzeyinde etnik azınlıkların sürülmesi gibi suçlarla yargılanacağına dikkat çeken Verges, bu tür suçlamaların bir zamanlar Saddam'ı destekleyen Batılı liderlerin de suçlanmasına neden olabileceğini ileri sürdü. 
     Verges, ''Eğer Saddam'a bir parya gibi muamele edilir ve bir parya gibi yargılanırsa, o zaman avukatları, 'bu dışlanmış kişinin bir zamanlar bütün batılı devlet başkanlarının arkadaşı olduğunu' söylemek durumunda olacaklardır. Saddam onların sadece arkadaşı değil, aynı zamanda müttefikleri idi'' dedi. 
     Verges'in savunduğu ''Lyon Kasabı'' olarak tanınan Nazi savaş suçlusu Barbie insanlığa karşı işlediği suçlar, Çakal Carlos olarak bilinen Illich Ramirez Sanchez de 1970 ve 80'lerde Avrupa'daki kanlı saldırılardaki sorumluluğu nedeniyle ömür boyu hapis cezasına çarptırılmışlardı. 
     
</TEXT>
</DOC>
