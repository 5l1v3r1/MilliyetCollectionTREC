<DOC>
<DOCNO> 217579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/magazin/mag03.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çakmak aleyhinde kanıt yok' 
</HEADLINE>
<TEXT>

   HABER MERKEZİ 
   
   Doğan Medya Grubu Yayın Konseyi, uyuşturucu komasına girerek yaşamını yitiren Burçin Bircan'ın günlüğündeki iddialar nedeniyle durumunu ele aldığı Milliyet muhabiri Yaşar Çakmak'ın aleyhinde bir kanıta ulaşılamadığını bildirdi. Konseyin, cuma günü yapılan toplantısında, Bircan'ın günlüğünde "haber yapmak için ilişki teklif ettiği" iddia edilen Çakmak'ın durumu da ele alındı. Konsey, Milliyet gazetesinde iddiayı araştırmak üzere kurulan ve resmi makamlar, madde bağımlılığı tedavisi uzmanları, Bircan'ın Yaşar Çakmak'la konuşmasına tanık olan arkadaşları ve diğer ilgililerle görüşen komisyonun hazırladığı raporu değerlendirdikten sonra, şu açıklamayı yaptı "Uyuşturucu komasına girerek yaşamını yitiren Burçin Bircan'ın günlüğünde yer alan Milliyet muhabiri Yaşar Çakmak ile ilgili iddialar DMG Yayın Konseyi'nin 20 Şubat 2004 tarihli toplantısında görüşülmüştür. Konsey, iddiaları araştırmak üzere kurulan komisyonun varmış olduğu 'bu olayda Yaşar Çakmak aleyhinde somut kanıt sayılabilecek bir veriye ulaşılamadığı' kanaatini paylaşmakla birlikte, Yaşar Çakmak'ın görevinin değişti-rilmesinin tavsiye edilmesi kararına varmıştır." 
   
</TEXT>
</DOC>
