<DOC>
<DOCNO> 218710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun15.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"İngiliz komandoları Bin Ladin'in yakalanması için destek veriyor" 
</HEADLINE>
<TEXT>

     İngiltere'de yayımlanan The Observer gazetesi, İngiliz SAS komandolarının El Kaide lideri Usame Bin Ladin'in yakalanması için Afganistan'daki Amerikan güçlerine destek vermeye başladığını öne sürdü. Bin Ladin'i yakalamak için Amerikan ve İngiliz güçlerinin yakında yeni bir operasyon başlatacaklarını yazan gazete, bu amaçla Irak'taki gizli bir özel gücün de Afganistan'a gönderileceğini iddia etti. 
     Bu ortak gücün Afganistan'ın dağlık bölgesinde gizlenmekte olan teröristlerin peşine düşeceğini belirten The Observer, ''Başlatılan bu operasyon son 18 ayın en büyük operasyonu olacak. Son aylarda yaşanan soğuklar Bin Ladin'in saklandığı tahmen edilen yüksek ve soğuk bölgelerde hareketi imkansız kılıyordu'' diye yazdı. The Observer, Amerikan yönetiminin Bin Ladin'in en fazla bir yıl içinde ölü ya da diri olarak ele geçirileceğinden emin olduğunu, yardımcısı Eyman El Zevahiri'nin de Bin Ladin ile birlikte saklandığına inanıldığını kaydetti. 
     Operasyon sırasında, Irak'ta geliştirilen bir bilgisayar programının da kullanılacağını ve Bin Ladin ile ilişkide bulunan ve bu kişilerle ilişkileri olan binlerce kişinin bu programla değerlendirmeye tabi tutulacağını belirten gazete, söz konusu program sayesinde Bin Ladin hakkında ''hayati bilgilere'' sahip kişilere ulaşılabileceğini öne sürdü. 
     
</TEXT>
</DOC>
