<DOC>
<DOCNO> 225359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy10.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hiç kimseyi harekete geçiremedim' 
</HEADLINE>
<TEXT>

      İSTANBUL Milliyet 

   
   DSP Genel Başkanı Bülent Ecevit, 1977'de başbakanlığı döneminde İzmir Çiğli Havaalanı'nda, bir polisin silahının ateş alması ve yanındaki Mehmet İsvan'ın yaralanmasıyla ilgili olarak hiçbir yetkiliyi harekete geçiremediğini, bunun kendisi için büyük üzüntü olarak kaldığını söyledi. 
   SKY Türk'te yayımlanan "Basın Toplantısı" isimli programa konuk olan Ecevit, "Çiğli'de size bir suikast girişimi oldu. Mermi bir kişiye isabet etmişti. Çıkan mermi çekirdeğinin Türkiye'de kayıtlı üç suikast silahının mermi çekirdeği olduğu ortaya çıktı. Silah o zamanki Özel Harp Dairesi'ne kayıtlı gözüküyordu. Başbakan olduğunuzda sormadınız mı Genelkurmay'a " sorusu üzerine şöyle konuştu "Maalesef açıklayamıyorum. Derinliğine inilmesi gerekiyordu. Fakat hiçbir belirgin ve yetkili çevreyi harekete geçiremedim, yanıt alamadım. Yani kimin ateş ettiği belli, o mermi belli. O mermiyi hastanedeki doktorlar kurtarmak istedi. Zorla ele geçirdiler. O mermi daha hastanedeyken ortadan kalkacaktı." 
   
   Derviş'in bakanlık şartı 
   Kemal Derviş ile ilgili soruları da yanıtlayan Ecevit, Derviş'in, Merkez Bankası Başkanlığı'yla yetinmediğini, "İlla Bakanlık isterim" dediğini öne sürerek "Koalisyon ortakları onu tanımıyordu. Bir şey diyemediler. O konuda bir günah varsa benimdir. O görevi verdik" dedi. 
   
   
   
</TEXT>
</DOC>
