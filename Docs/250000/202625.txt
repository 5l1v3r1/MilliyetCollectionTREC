<DOC>
<DOCNO> 202625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/siyaset/siy03.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahreden tesadüf 
</HEADLINE>
<TEXT>

   Birtan Altınbaş'ın 15 Ocak 1991'de işkencede ölümüyle ilgili dava yine ertelendi. Duruşma tarihi ise Altınbaş'ın ölüm yıldönümünden bir gün önce 14 Ocak 2004 
      TÜRKER KARAPINAR Ankara 

   
   Hacettepe Üniversitesi öğrencisi Birtan Altınbaş'ı 1991'de işkenceyle öldürdükleri iddiasıyla yargılanan bir kısmı emekli 8 polisin yargılandığı davada tebligat karmaşası sürerken, duruşma Altınbaş'ın ölümünün 13. yıldönümünden bir gün önceye denk gelen 14 Ocak 2004'e ertelendi. Mahkeme Başkanı Ziya Ünal duruşmada, uzun süredir bulunamayan sanıklardan Süleyman Sinkil ve Sadi Çaylı'nın avukatı Mehmet Ener'in "Altınbaş'ın avukatlarının tutumu nedeniyle müvekkilerimi aramaktan vazgeçtim" sözlerine "Bana avukatlık mesleğiniz biraz aksıyor gibi geldi" karşılığını verdi. 
   Ankara 2. Ağır Ceza Mahkemesi'ndeki dünkü duruşmada, Ünal, Ankara Emniyeti'nde görevli sanık polisler Hasan Cavit Orhan ve İbrahim Dedeoğlu'nun avukatı Özber Duvarcı'nın davadan çekilmesi üzerine adı geçen sanıklara tebligat yapıldığını, ancak sonucunun gelmediğini bildirdi. Altınbaş ailesinin avukatlarından Oya Aydın, tebligat sonucunun Yenimahalle Posta Müdürlüğü'nden sorulmasını talep etti. 
   Ünal, davanın yeniden görülmesine başlanmasından sonra bulunamayan ve hakkında gıyabi tutukluluk kararı verilen emekli polis Sinkil'le Çaylı'nın avukatı Ener'e, "Müvekkillerinizle hiç görüşmüyor musunuz " diye sordu. 
   Sinkil'i beş veya altı defa telefonla aradığını belirten Ener, "Altınbaş'ın avukatlarının tutum ve davranışları nedeniyle aramaktan vazgeçtim" dedi. Ünal, sanıklara yapılan tebligatın sonucunun Yenimahalle Posta Müdürlüğü'nden sorulmasına karar vererek duruşmayı erteledi. 
   
   13 yıllık dosya 
   Altınbaş'ın gözaltında öldürülmesinden sonra DGM Başsavcılığı ve Ankara Başsavcılığı 1991'de sorumlular hakkında çifte soruşturma başlattı. Ancak Ankara Valiliği'nin soruşturma izni vermemesi nedeniyle ilgili polisler hakkında dava açılamadı. Ankara Başsavcılığı'nın valiliğin kararına idare mahkemesinde itiraz ettiği, idare mahkemesinin de valiliğin kararını iptal ettiği ortaya çıktı. 1998'de 10 polis hakkında "işkenceyle adam öldürmek"ten dava açıldı. Üç yıl süren yargılama sonucu, aralarında İbrahim Dedeoğlu'nun da bulunduğu dört polis 4 yıl 5'er ay hapse mahk m edilirken, dört polis beraat etti. Bulunamayan iki emekli polisin dosyası ayrıldı. Yargıtay'ın sekiz polis hakkındaki kararı usul yönünden bozması üzerine bir kısmı emekli olan sekiz polisin yargılanmasına geçen yıl başlandı. Bu yargılama h l sürüyor. 
   
   
   
</TEXT>
</DOC>
