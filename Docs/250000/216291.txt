<DOC>
<DOCNO> 216291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo07.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Yavuz Televizyon görüntüsüyle hakem yargılanmaz 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Bülent Yavuz, her hafta yapılan profesyonel ve amatör 3 bin 500 müsabaka içinden birkaçının, yayımlanan televizyon görüntüleriyle hakemleri yargılamanın doğru olmadığını savundu. 
     Bülent Yavuz, Türkiye Faal Futbol Hakemleri ve Gözlemcileri Derneği'nin ''Hakemin Sesi'' adlı yayın organının son sayısındaki köşesinde, Türkiye liglerinin Avrupa'nın en zorlu ligleri arasında olduğunu bildirdi. 
     Takımlar arasındaki rekabetle çekişmenin seyircide heyecan ve agresifliği artırdığını, müsabakalarda tansiyonu yükselttiğini ve buna bağlı olarak da hakemin sorumluluk alanını arttığını ifade eden Yavuz, eleştirilere her zaman açık olduklarını kaydetti. 
     Yavuz, şu görüşleri savundu 
     ''Her hafta amatör ve profesyonel 3 bin 500 maç yapılıyor, bunların birkaçının televizyon görüntüleriyle hakemleri yargılamak doğru olmasa gerek. Eleştiriye açığız, ancak yargılamaya, karalamaya ve maç yapılmadan hakem hakkında yorum yapılmasına karşıyız. 
     Hatalarımz elbette vardır. Futbolun zorluğu ligin çetin olması, taraftarların ve bazı basın yayın kuruluşlarının maç öncesi abartılı değerlendirmeleri hakemin üzerindeki stresi daha da artırmaktadır. İnsanların stres altında çok doğru şeyler yapmadıkları ve doğru karar veremedikleri bilimsel bir gerçektir.'' Yavuz, Avrupa'nın en üst düzey hakemlerinin de büyük hatalar yapabildiğini ve oyunun hız ve tempo kazanmasına izin vermediğini gördüklerini ifade ederek, şöyle devam etti 
     ''Yeni nesil Türk hakeminin sloganı hızlı ve tempolu pozitif futbola prim tanımaktır. Hakemlerimizin bu konudaki katkıları unutulmamalıdır. Türk futbolu büyük bir değişim içindedir.'' Yavuz, ligin ilk yarısında genel olarak zaman çalmaya yönelik girişimlerin önlenmesi, kaybolan sürenin hesaplanarak ait olduğu devreye eklenmesi, ofsayt pozisyonunun hücum futbolu lehine yorumlanması gibi konularda eksiklikler görüldüğünü, ancak devre arasında yapılan seminerlerde dile getirilerek en aza indirilmesi için çabaladıkları görüşlerine yer verdi. 
     
</TEXT>
</DOC>
