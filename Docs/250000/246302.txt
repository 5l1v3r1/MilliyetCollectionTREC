<DOC>
<DOCNO> 246302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur18.html </URL>
<DATE> 2004/06/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AKP'li milletvekilinden bazı teşkilatların feshedilmesine tepki 
</HEADLINE>
<TEXT>

     AK Parti Ankara Milletvekili Ersönmez Yarbay, il ve ilçe teşkilatlarının feshedilmesinin ''parti içi büzülmenin, küçülmenin başlangıcı'' olduğunu söyledi. 
     Yarbay, yaptığı yazılı açıklamada, 6 Haziran Cumartesi günü İstanbul'da yapılan AK Parti MKYK toplantısında 11 il ve 39 ilçe teşkilatının görevden alındığını hatırlatarak, bunun parti için hayati önem taşıdığını savundu. 
     AK Parti'nin kurulurken ''Muhafazakarlık ve demokrasi''yi iki ana ilke olarak ilan ettiğini belirten Yarbay, Parti'nin iktidar olduktan sonra MKYK'sının il ve ilçe teşkilatlarını olağan ve olağanüstü kongreye götürmek yerine sık sık görevden aldığını bildirdi. Yarbay, ''Bu durum, parti içi büzülmenin, küçülmenin başlangıcı demektir'' dedi. 
     Taşra yöneticilerinin devlet memuru gibi görevden alınmasının partinin politika üretmesini engelleyecek, tartışma ortamını ortadan kaldıracağını ve üyeler arasında ''genel merkez yöneticilerine yağ çekme yarışı başlatacağını'' ileri süren Yarbay, AK Parti MKYK üyelerine, ''il ve ilçe teşkilatlarını fesih yolundan vazgeçmeleri, parti içinde seçim koşullarını iyileştirme yolunda adım atmaları'' çağrısında bulundu. 
     
</TEXT>
</DOC>
