<DOC>
<DOCNO> 205461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur23.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Veysel Eroğlu, AKP İstanbul Büyükşehir Belediye Başkan adayı 
</HEADLINE>
<TEXT>

     Devlet Su İşleri DSİ Genel Müdürü Veysel Eroğlu, AKP'den İstanbul Büyükşehir Belediye Başkanlığı'na aday olduğunu açıkladı. 
     Eroğlu, DSİ Genel müdürlüğü'nde düzenlediği basın toplantısında, "bir İstanbul sevdalısı ve hizmetkarı" olduğunu ifade ederek, bundan böyle İstanbul için büyük bir "şevk ve heyecan" ile çalışacağını söyledi. Eroğlu, bu amaç doğrultusunda AKP'den İstanbul Büyükşehir Belediye Başkanlığı'na adaylığını koyduğunu, bu nedenle de DSİ Genel Müdürlüğü'nden istifa ettiğini açıkladı. 
     Eroğlu, "Son nefesime kadar İstanbul ve ülkemize güzel hizmetler yapmayı Allah nasip etsin. İstifamla birlikte mal bildirimimi de Enerji ve Tabii Kaynaklar Bakanlığı'na gönderdim" diye konuştu. 
     
     EROĞLU'NUN 11 AYLIK DSİ MACERASI 

     Eroğlu, DSİ Genel Müdürlüğü'ndeki 11 aylık icraatıyla ilgili de bilgi verdi. Eroğlu, görevi süresince, 2 milyar dolarlık yatırımın ülke ekonomisine kazandırıldığını, bu süre içinde 32'si sulama, 8'i içme suyu, 4'ü enerji, 15'i çevre ve taşkın koruma ve diğerleri olmak üzere toplam 59 tesisin hizmete verildiğini söyledi. Eroğlu, bu tesislerle yıllık, 381 milyon kilovatsaat enerji üretimi gerçekleştirileceğini bildirdi. 152 hektar arazinin sulu tarıma kavuşturulduğunu belirten Eroğlu, 7 milyon yurttaşın içme suyu ihtiyacının da karşılandığını söyledi. 

     
</TEXT>
</DOC>
