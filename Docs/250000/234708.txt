<DOC>
<DOCNO> 234708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sontur15.html </URL>
<DATE> 2004/04/25/ </DATE>
<TIME> 18.36 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Topbaş, eski otobüslerin yerine, klimalı otobüs alınması talimatı verdi 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, ''yaş ortalaması yükselmiş belediye otobüsleri yerine kaliteli bir ulaşım sağlayacak otobüsler alınması talimatını verdiğini'' bildirdi. 
     Topbaş, bugün Kadıköy'deki minibüs yolunda ve Küçükbakkalköy'de seçim otobüsü ile dolaşarak, desteklerinden ve kendisine gösterdikleri güvenden dolayı teşekkür etti. 
     Küçükbakkalköy'de araçtan inerek vatandaşlarla konuşan Topbaş, ''Bize güvendiniz, inandınız, güveninizi sarsmayacağız'' dedi. 
     Çocuklara bebek ve çikolatalı bisküvi dağıtan Topbaş, bisküvilerini yiyen çocuklardan paketleri yere atmamalarını istedi. Topbaş, kendisini tanımayan gençlere de ''Sizin kusurunuz değil, demek ki biz kendimizi tanıtamamışız'' dedi. 
     Vatandaşların sorunlarını yerinde dinleyeceğini belirten Topbaş, AA muhabirine yaptığı açıklamada da bugün Ulaştırma Bakanı Binali Yıldırım ile 9 Mayıs'ta temeli atılacak Tüp Geçiş'in çalışmaları konusunda bilgi alışverişinde bulunduklarını söyledi. 
     Tüp Geçiş Projesi'nin 4-5 yıl sürecek olan bir yatırım olduğunu anlatan Topbaş, toplam 75 kilometrelik raylı sistemin ulaşıma ciddi anlamda bir çözüm getireceğini vurguladı. 
     Harem-Tuzla arasında bir raylı sistem projesi olduğunu da hatırlatan Topbaş, ''İstanbul nüfusunu ve gelişmesini hesaba katarak, net bir çözüm bulmak üzere bir çalışmamız var'' diye konuştu. 
     
     KLİMALI İETT OTOBÜSLERİ 
     Raylı sistem dışında, İETT otobüslerinin yenilenmesi ve deniz ulaşımını da devreye sokarak kentin ulaşım problemini çözmek istediklerini vurgulayan Topbaş, şöyle dedi 
     ''İETT genel müdürümüze verdiğim talimat, hemen en kısa zamanda otobüslerde yenilemeye gitmesidir. Yaş ortalaması artık belli noktaya çıkmış otobüsleri seferden alıp, yerine klimalı, temiz, kaliteli bir ulaşım sağlayacak otobüsleri satın alma talimatı verdim.'' Avrupa yakasında başta Sultançiftliği ve Karaköy olmak üzere raylı sistemlerle ilgili çalışmaların devam ettiğini kaydeden Topbaş, sözlerini şöyle sürdürdü 
     ''Bu hafta da nihai kararımızı vererek çok hızlı şekilde bitirmeyi hedefliyoruz. Artık sallanan, trafiği aksatan, vatandaşı rahatsız eden yol çalışmaları olmayacak. Yani İstanbul'da hem raylı sistem, hem deniz ulaşımı, hem kara ulaşımı rehabilitasyonu ve Sayın Başbakanımıza arz edilen ulaşımın tek otoritede toplanması fikrindeki bir yasa düzenlemesi de gündemde. Bunlar yapıldığı zaman İstanbul rahatlığa kavuşacak.'' 
     
     ANADOLU YAKASINA METRO 
     Anadolu yakasında minibüs yoluna raylı sistem yapımının bugüne kadar hep konuşulduğunu ifade eden Topbaş, ancak burada trafikle beraber işleyen raylı sistemin taşımacılığa fazla bir katkısı olmayacağını belirtti. Topbaş, şunları kaydetti 
     ''Trafikle beraber işleyen raylı sistemi ortaya koyduğunuz zaman otobüs taşımacılığından daha fazla bir taşımacılık yapma imkanınız yok. Sadece minibüsleri belki kaldırmış olursunuz. Onun yerine, 'aç-kapa' dediğimiz, zemin altından gidecek, yolun kendi akışını ve aksı bozmayacak bir sistem geliştirmek lazım. Metro, ciddi maliyetler getiren, ama taşımacılık kapasitesi çok yüksek olan bir ulaşım arzı. Ama metroya da saatte 35 bin yolcu gerekir. Bu konu etüt ediliyor. Koordinasyon toplantısında, bu aks dahil, Üsküdar, Ümraniye ve Ümraniye'nin üst kısmına giden yol dahil, projelerinin hazırlanması talimatını, ilgili birimlere verdim.'' 
     
     SİRKECİ GARI SANAT GALERİSİNE DÖNÜŞMESİ 
     Ulaştırma Bakanı Binali Yıldırım ve TCDD Genel Müdürü ile ''Sirkeci Garı'nın sanat galerisine dönüştürülmesi ve trenin tarihi yarımada dışında kalması'' konusunu görüştüklerini kaydeden Topbaş, bu konularda ''prensip olarak 'evet' cevabı aldığını'' bildirdi. 
     Zeytinburnu Belediyesi'nin bir yat limanı projesi olduğunu anlatan Topbaş, ''Burada yolcu entegrasyonunu sağlayacak bir düğüm noktası oluşturup, kent içerisinde ulaşımı metro ve raylı sistemlerle sağlayıp trenleri oralarda bırakabiliriz. Zaten Yenikapı Aktarma İstasyonu da metroyla Tüp Geçiş entegrasyonunu sağlıyor'' diye konuştu. 
     
</TEXT>
</DOC>
