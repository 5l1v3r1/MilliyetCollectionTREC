<DOC>
<DOCNO> 234772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/spo02.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Serkan'da geri sayım 
</HEADLINE>
<TEXT>


İkinci Başkan Nihat Özdemir, Gençlerbirliği'nin genç yıldızı Serkan'ın transferini önümüzdeki hafta çözüme kavuşturacaklarını söyledi, "Görüşmelerimiz son aşamada" diye konuştu 

'Netice alamadık' 
FENERBAHÇE İkinci Başkanı Nihat Özdemir, transfer listelerinde bulunan Gençlerbirliği'nin genç yıldızı Serkan için önümüzdeki hafta bir sonuca varabileceklerini söyledi. İki kulüp arasındaki görüşmelerin sürdüğünü belirten Özdemir şu ana kadar bir netice alamadıklarını kaydetti. 

Fener ısrarcı 
SERKAN'I gelecek yıl kadrolarında görmek istediklerini ifade eden Nihat Özdemir, "Sanıyorum sayın İlhan Cavcav ile bonservis konusunu çözeceğiz. Arada biraz fiyat farkı var" diye konuştu. Bu arada Sarı - Lacivertli yönetimin Daum'un raporuna göre transfer çalışmalarını bu hafta hızlandıracağı öğrenildi. 

Şanssız Fatih Akyel 

Maçın henüz ilk dakikasında sakatlanan tecrübeli oyuncu, buna rağmen oyunu bırakmadı, ağrıları artınca ikinci devrenin başında maçı terk etti 

Özveri gösterdi 
SARI - Lacivertli takımın tecrübeli savunma oyuncusu Fatih Akyel maçın ilk dakikalarında sakatlandı. Fatih buna rağmen oyundan çıkmadı ve ilk yarıyı tamamladı. Devre arasında tedavi gören yıldız futbolcu, ikinci yarıda da sahada yer aldı ancak ağrıları çoğalınca 46. dakikada oyunu terketti. 

'Dayanmaya çalıştım' 
FATİH maç sonrası yaptığı açıklamada, "Bizim için çok önemli maçtı. O yüzden idare edebildiğim kadar ettim. Sonunda kazandık, önemli olan da buydu" diye konuştu. Bugün MR'ı çekilecek olan tecrübeli oyuncu, Fenerbahçe ile mukavelesi bulunduğunu, takımdan ayrılmayı düşünmediğini de sözlerine ekledi. 

İç transfer sezon sonu 

Görüşmeler 16 Mayıs'ta 
LİGDE kıran kırana bir şampiyonluk yarışına giren Fenerbahçe, iç transfer görüşmelerini sezon sonuna bıraktı. 16 Mayıs'ta ligi bitirecek olan Sarı - Lacivertliler, bundan sonra sözleşmeleri sona eren Ümit Özat, Ali Güneş, Tomas, Volkan, Luciano ve Nobre gibi oyuncularla görüşme kararı aldı. Öte yandan Fenerbahçe'ye geleceği söylenen kaleci Rüştü de dün Volkan'ı aradı, başarılar diledi. 


</TEXT>
</DOC>
