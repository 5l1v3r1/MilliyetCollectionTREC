<DOC>
<DOCNO> 200208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/soneko10.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun "Bu ülkede taş üstüne taş koyanın emrindeyiz" 
</HEADLINE>
<TEXT>

     Sanayi ve Ticaret Bakanı Ali Coşkun, ''Bu ülkede taş üstüne taş koyanın emrindeyiz'' dedi. 
     Çanakkale'de faaliyet gösteren Dardanel Gıda Tesisleri'nin doğalgaza geçmesi nedeniyle düzenlenen törene katılan Coşkun, kalkınmanın tek yolunun özel sektörün güçlü olmasıyla mümkün olduğunu belirterek, şunları söyledi 
     ''Dünyada, çok hızlı bir değişim süreci yaşanmaktadır. Eski teknolojinin yerini yeni teknolojiler aldı. Bugün, siyasi sınırların da kaldırıldığı bir rekabet çağındayız. Bu çağda ayakta kalmanın tek şartı rekabet gücüne erişmektir. 
     Nitekim, Türkiye 1950'li yıllarda zirai hayattan sanayiye geçiş yaptıktan sonra ve özellikle 1960'lı yıllarda ithalatın hızlandığı görülmüştür. Ancak 1980 sonrası rahmetli Turgut Özal'ın uyguladığı serbest piyası ekonomisi ile Türkiye'de sanayi tesisleri çoğalmış, kaliteli üretim ile rekabet edebilir duruma gelmiştir. 1990'lı yıllarda ise uygulanan yanlış ekonomik politikalar yüzünden ekonomi zora girmiş, açılan birçok tesis kapanmış veya üretimini durdurmuştur. 
     Bugün ise Türkiye artık ekonomik krizi geride bıraktı. Darboğazları aştı. Alınan ekonomik önlemlerle sanayicilerimizin önü açılıyor. Sanayinin en büyük skıntısının girdi maliyetlerinin yüksekliği olduğunu biliyoruz. Biz, sanayiciyi rahatlatacak önlemler alırken, 63 katrilyon lira faiz, 73 milyar dolar dış borç ödedik. Ancak önümüz aydınlıktır. Kimsenin endişesi olmasın, Avrupa Birliği AB yolunda hızla ilerliyoruz. Biz, bu ülkede taş üstüne taş koyanın emrindeyiz. Kalkınmanın tek yolunun özel sektörün güçlü olmasıyla mümkün olacağını biliyoruz.'' Çanakkale'nin dünyada önemli yeri olan bir il olduğunu, geçmişte ise stratejik ve askeri düşünceler dolayısıyla devlet yatırımlarından yeterli pay alamadığını belirten coşkun, ''Artık askeri değerlendirmeler değişti. Eskiden sınırlara yakın olan illere yatırım yapılmıyordu. Günümüzde bu da değişti'' diye konuştu. 
     
     TOBB BAŞKANI HİSARCIKLIOĞLU 
     Törende konuşan Türkiye Odalar ve Borsalar Birliği TOBB Başkanı Rifat Hisarcıklıoğlu da, devletten tek isteklerinin altyapı olduğunu belirterek, şunları söyledi 
     ''Sanayici için en önemli sorun, altyapı eksikliğidir. Biz devletten para, pul, kredi istemiyoruz. Girdi maliyetlerimizi yükselten enerji fiyatlarının aşağı çekilmesini, vergi yükünün hafifletilmesini bekliyoruz. Bugün dünyada enerjiyi en pahalı kullanan ikinci ülke konumundayız. Ayrıca vergi yüküyle de dünya şampiyonuyuz. Buna rağmen Türk özel sektörü, 2002 ve 2003 yıllarında büyümüştür.'' 
     
     NİYAZİ ÖNEN 
     Dardenel Şirketler Grubu Yönetim Kurulu Başkanı Niyazi Önen ise, 3 bin 400 kişinin çalıştığı fabrikalarda, doğalgaza geçebilmek için yaklaşık 1 milyon dolarlık yatırım yaptıklarını belirterek, ''Doğalgazı enerji olarak kullandığımızda, enerji masraflarında yüzde 60 oranında tasarruf sağlayacağız. Bu tasarruf bizim dünya piyasası ile rekabet etme gücümüzü artıracaktır. Ayrıca, Hükümetimizin aldığı kararlarla ekonomiye güven ve istikrar kazandırılmıştır. Bu da bizim ufkumuzu açmaktadır. Tesislerimiz tam kapasite ile çalışmaktadır'' dedi. 
     Çanakkale Valisi Süleyman Kamçı da, doğalgazın Çanakkale'ye 1995 yılında getirildiğini, ilk olarak Çanakkale Seramik Fabrikaları'nın doğalgaza geçtiğini hatırlatarak, doğalgaz kullanımının tüm ile yayılması için çaba gösterdiklerini kaydetti. 
     
</TEXT>
</DOC>
