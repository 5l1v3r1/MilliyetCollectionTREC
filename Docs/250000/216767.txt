<DOC>
<DOCNO> 216767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo08.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada derbi heyecanı... 
</HEADLINE>
<TEXT>

     Türkiye Basketbol Ligi'nde derbi mücadelesinde Fenerbahçe ile Beşiktaş yarın karşı karşıya gelecek. 
     Haldun Alagaş Spor Salonu'nda saat 16.30'da başlayacak ve TRT 2'den naklen yayınlanacak karşılaşmayı hakemler Rüştü Nuran, Ozan Çakar ve Fatih Arslanoğlu yönetecek. 
     Derbi maç öncesi Beşiktaş, 18 maçta 14 galibiyet, 4 yenilgi ve 32 puanla üçüncü, Fenerbahçe ise 18 maçta 8 galibiyet, 10 yenilgi ve 26 puanla sekizinci sırada yer alıyor. 
     Ligin ilk yarısında BJK Süleyman Seba Spor Salonu'nda yapılan maçı Fenerbahçe 106-101 kazanmıştı. 
     
     FENERBAHÇE CEPHESİ 
     Fenerbahçe Menajeri Remzi Dilli, Beşiktaş'ı ilk yarıda yendiklerini anımsatarak, ''Olası play-off eşleşmesinde avantajlı olmak için Beşiktaş'ı yine yenmek istiyoruz. Performansımızı artırıp son iki maçı kazandık'' dedi. 
     Dilli, Beşiktaşlı taraftarların toplu halde gelmeleri halinde salona alınmayacaklarını da ifade ederek, ''Eğer siyah-beyazlı taraftarlar toplu halde salona gelirse, güvenlik nedeniyle Fenerbahçe Kulübü salonda yer ayırmayacak. Ama topla halde gelmezlerse salonda maç izleyebilirler'' diye konuştu. 
     
     BEŞİKTAŞ CEPHESİ 
     Beşiktaş Menajeri Zeki Can ise ilk maçta yaşanan tatsız olayların geride kaldığını ifade ederek, ''Kimse geçen maçtaki olayları düşünmemeli. Seyirciler sağduyulu olsun, centilmence bir derbi maçı oynayalım'' dedi. 
     Kulüp olarak taraftarlarla ilgili bir organizasyonlarının olmadığını vurgulayan Can, şöyle devam etti 
     ''Biz seyirci götürmeyeceğiz, ama her deplasmanımıza gelen taraftarımız Haldun Alagaş Spor Salonu'na da gelecektir. Ev sahibi takım, kurallar gereği salon kapasitesinin yüzde 10'unu konuk ekibin seyircisine ayırmak zorunda. Emniyet güçleri mutlaka gereken önlemleri alacaktır. Ben hiçbir yöneticinin 'Geçen maçta bize böyle davranıldı, biz de öyle davranalım' diyeceğini düşünmüyorum. Onlar geride kaldı, Fenerbahçe kazandı, tebrik ettik. Basketbol derbisine yakışan centilmence bir karşılaşma olsun.'' Zeki Can, yarınki maçta Beşiktaş'ın favori gösterilmesinin yanlış olduğunu ifade ederek, ''Fenerbahçe'nin puan sıralamasındaki yeri kimseyi aldatmasın. Kaliteli Türk oyuncuları ve 4 iyi yabancıları var. Derbilerin sonucu önceden tahmin edilemez. İlk maçın rövanşını almak istiyoruz. İyi mücadele olsun, hak eden kazansın'' diye konuştu. 
     
</TEXT>
</DOC>
