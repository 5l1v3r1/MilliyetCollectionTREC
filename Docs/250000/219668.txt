<DOC>
<DOCNO> 219668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/spo03.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar tarih yazardı, şimdi adını bile yazamıyor 3-0 
</HEADLINE>
<TEXT>

   UEFA Şampiyonu Galatasaray, Villarreal önünde tel tel döküldü, tutunduğu tek daldan da düştü. Aslan'ın gençlerinin Avrupa macerası da kısa sürdü. 
      
   90 dakika 
   ERHAN TELLİ 

   Galatasaray için artık dananın kuyruğu bu maçta kopacaktı. Sarı - Kırmızılılar, ya Villarreal'i İspanya'da devirip, UEFA Kupası'na devam ederek kötü günleri geride bırakacak, ya da ligden sonra Avrupa'da da havluyu atacaktı. Tam anlamıyla bir kader maçıydı. Ama Galatasaray, yine kötü kaderine razı oldu. Oyunun ilk 45 dakikasındaki müthiş tempo ve futbol her iki takımın kalesinde de bol pozisyona yol açtı. Cim - Bom, orta sahasını kalabalık tutarak, prese dayalı bir futbol uyguluyor, Villarreal ise isabetli paslaşmalarla bu zinciri kırıyordu. İlk yarıyı her iki takım adına da kaçan goller damgasını vurdu. 
   26'da Batista'nın sert şutu direkten dönerken, 27'de Sony Andersson'un ortasına Riquelme vurdu, Mondragon başarılı bir kurtarışla topu son anda dışarı çeldi. Aynı dakikakada kornerden gelen topu arka direkte bekleyen Coloccini içeriye doldurdu, Arruabarrena kafasında top filelerle buluştu. Ancak hakem Wegereef topun dışardan çevrildiğini işaret ederek, golü saymadı. 36'da rakip ceza sahasında topla buluşan Ümit Karan, bekletmeden Hakan Şükür'e ulaştı. Tecrübeli oyuncu, yakın mesafeden topu filelere gönderemeyince, Galatasaray mutlak golden oldu. 37'de Victor, 43'te Beletti, 45'te Battaglia'nın sert şutlarını başarıyla kurtaran Mondragon, ilk yarının son saniyelerinde Victor'un bir vuruşunu daha önleyerek kalesinde adeta devleşiyordu. Eşitlik bozulmayınca, ilk yarı golsüz sona erdi. 
   İkinci yarı başlarken, 48.dakikada yenilen gol Galatasaray'ın tüm umutlarını bir anda hayal kırıklığına çevirdi. Bu dakikada Riquelme'nin ara pasıyla Mondragon ile karşı karşıya gelen Andersson, ilk maçta attığı gole benzer bir vuruşla topu ağlara yollayarak, takımını 1 - 0 öne geçirdi. Bu golün hemen ardından 52'de Prates'in sağdan yaptığı ortaya Ümit Karan yakın mesafeden vuramayınca Sarı - Kırmızılılar beraberlik şansını kaçırmış oldu. Bu hatanın dönüşünde Roger santra çizgisini geçer geçmez, Mondragon'un ileride olduğunu görerek, topu Galasaray kalesine yolladı. Yaklaşık 50 metreden topu filelerle buluştu, skor 2 - 0'a oldu. 70'de Jose Mari'nin sert şutunu Mondragon önledi, 78'de aynı oyuncu bu kez mutlak bir gol pozisyonunu değerlendiremedi. 80'de Kolombiyalı, Victor'un yakın mesafeden sert şutunda bir kez daha gole izin veremedi. 90'da maçın yıldızı Riquelme sahneye çıkıp, şık bir vuruşla skoru ilan etti. 
   
      Terim pes etti    Tecrübeli teknik adam, "Başarısız oldum" dedi, bugün Başkan Özhan Canaydın ile görüşerek, yönetim kurulunun önünü açmak amacıyla istifasını vereceğini açıkladı 
   
   'Hoca gerekebilir' 
   SÜPER Lig ve Türkiye Kupası'nın ardından UEFA'ya da havlu atılması üzerine Fatih Terim istifasını cebine koydu. Galatasaray Teknik Direktörü, "Seçimden sonra yeni yönetim, yeni transferler, belki yeni bir stat ve yeni hoca da gerekebilir. Yenilemeye kendim ile de başlamak doğru olur. Başkanın yolunu açma adına bunu İstanbul'a döner dönmez yarın bugün kendisine teklif edeceğim. Ayrılsam da, her zaman başkanımın ve Galatasaray'ın emrindeyim" diye konuştu. 
   
   Nabız yoklayacak 
   BAŞKAN Özhan Canaydın'a bu kararını sezon sonundan itibaren yürürlüğe koymak isteyeceğini bildirecek olan Terim, bir anlamda da nabız yoklayarak, güven tazelemeye çalışacak. Tecrübeli hoca, "Tabii ki şimdi bir yere gitmiyorum. Sezon sonuna kadar burdayım. Genç takımdan oyuncu alarak, UEFA'yı kovalayarak yolumuza devam edeceğiz. Başka bir yönetim gelse, istifamızı sunmayacak mıydık Etik olarak zaten bunu yapacaktık. Yeni hoca da lazım gelebilir" dedi. 
   
   Canaydın'a bağlı 
   KÖTÜ gidişi kendisine fatura eden Terim, şöyle devam etti "Bir suçlu varsa o da benim. Başarı bir sonuçtur, başarısızlık da bir sonuçtur. Ben başarısız oldum. Başkanın ne diyeceğini bilemiyorum. Ben Galatasaray ve Türk futbolunun menfaatlerini her şeyden üstün tutar ve ne gerekiyorsa yaparım". Terim'in, mali kongredeki eleştiriler yüzünden de rahatsız olduğu, bugün Başkan Canaydın'dan da beklediği yaklaşımı görememesi halinde istifasını hemen vereceği öğrenildi. 
   
   AIG'den kurtuldular    Galatasaray, 32.5 milyon doları ödedi ve Amerikan şirketi ile bağlarını kopardı. Ayrıca elindeki beş şirketin hisselerinin Futbol A.Ş.'ye aktarılacağını deklare etti 
   
   SPK'ya bildirdiler 
   GALATASARAY, AIG ile ortaklığını bitirdi. Sportif A.Ş.'nin yüzde 21.5 oranında hissesini bulunduran Amerikan şirketiyle anlaşma sağlayan Sarı - Kırmızılılar, hisselerin karşılığı olan 23.5 milyon dolar ile tazminat için de 9 milyon doları Amerikan şirketine yatırırken, bu konudaki işlemleri de Sermaye Piyasası Kurulu'na bildirdi. Cim - Bom'un bu parayı kongre üyesi Ünal Aysal'dan temin ettiği iddia edildi. 
   
   Şirketler birleşiyor 
   UEFA kriterlerine uyum sağlamak için çalışmalarını sürdüren Galatasaray, ayrıca şirketler arasındaki hisse devirleri konusunda da SPK'yı bilgilendirdi. Yapılan açıklamaya göre kulübün futbolla ilgili beş şirketin hisselerinin Galatasaray Spor ve Futbol İşletmeciliği A.Ş.'ye devredileceği duyuruldu. Ayrıca Sportif A.Ş. ile yapılan Profesyonel Futbol Takımı kira sözleşmesinin de aynı şirkete geçeceği bildirildi. 
   
   50 metreden gol    Fotoğraflar Erol Demirkol 

      Mondragon dün belki de hayatının golünü yedi. 53. dakikada Kolombiyalı file bekçisinin kaleden açıldığını gören Roger, orta saha yayının üzerinden şutunu attı, 50 metreden Galatasaray kalecisini avladı. 
   
   Topmöller takipte    Pazarlık iddiası 
   HAMBURG Teknik Direktörü Klaus Topmöller'in, Hasan Şaş ve Petre'nin peşine düştüğü ileri sürüldü. Fenerbahçe derbisinde Sarı - Kırmızılılar'ı izleyen Alman teknik adam, dün de tribündeydi. Ancak İspanya'ya bile giden Topmöller'in, Galatasaray ile önümüzdeki sezon için pazarlık yaptığı iddiaları da gündeme geldi. 
   
   Petre de listede 
   HASAN Şaş'ı Dünya Kupası'ndan önce de izlediğini vurgulayan Hamburg Teknik Direktörü ise "Çok fantastik, yetenekli bir oyuncu. Dünya Kupası'ndan sonra birçok oyuncu gibi o da düşüş yaşadı. Eğer şartlar uygun olursa transfer etmek istiyoruz" dedi. Alman teknik adam, Petre'yi de almak istediğini vurguladı. 
   
   Maçtan notlar    Fedak rlık yetmedi 
   BELİNDEKİ ağrılar nedeniyle uzun süre takımdan uzak kalan Hakan Şükür, dün büyük fedak rlık gösterip 11'de yer aldı. Ümit Karan ile birlikte yanyana oynayan golcü, eski gücünden oldukça uzak göründü. 
   
   Suat sürprizi 
   FATİH Terim, en son Konyaspor karşısında görev verdiği Suat Usta'yı dün ilk 11'de oynattı. Sarı - Kırmızılı teknik adam cezalı Ayhan, statü gereği oynayamayan Bratu ile sözleşme yenilemeyen Berkant'ı İstanbul'da bırakınca 17 kişiyle sahaya çıkmak zorunda kaldı. 
   
   UEFA'da ilk kez 
   FATİH Terim, Galatasaray'ın başında bulunduğu dönemde oynadığı UEFA Kupası karşılaşmalarında dün ilk kez kaybetti. 1999-2000 sezonunda Arsenal ile oynanan final maçı da dahil olmak üzere 9 karşılaşma yapan Terim'li Cim - Bom rakiplerine hiç boyun eğmemiş, bu sezon da Villarreal ile İstanbul'da oynanan ilk maç 2-2 sona ermişti. Ancak Fatih hoca bu zinciri dünkü yenilgiyle bozdu. 
   
   6 maçtır galibiyet yok 
   CİM - BOM, 2000 yılından bu yana İspanya'da kazanamıyor. En son 16 Mart 2000'de UEFA Kupası maçında Mallorca'yı 4-1 deviren Galatasaray, o günden bu zamana kadar Deportivo, Real Madrid, Barcelona 2 , Real Sociedad ve dün de Villarreal ile oynadığı maçlardan galibiyet alamadı. 
   
   Otel'de gerginlik 
   VİLLARREAL yenilgisinin ardından otele giden Galatasaraylı futbolcular ile taraftarlar arasında gerginlik yaşandı. Sarı - Kırmızılı oyuncular otel girişinde kendilerine laf atan taraftarlarla tartıştı, olay güvenlik elemanlarının araya girmesiyle yatıştı. 
   
   
</TEXT>
</DOC>
