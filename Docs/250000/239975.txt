<DOC>
<DOCNO> 239975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko18.html </URL>
<DATE> 2004/05/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Coşkun Piyasadaki dalgalanmaların YÖK yasasıyla ilgisi yok 
</HEADLINE>
<TEXT>

     Sanayi ve Ticaret Bakanı Ali Coşkun, serbest piyasa şartlarının şekillendirdiği ekonominin kendi dinamiklerini oluşturduğunu ve dengelerini kurduğunu belirterek, endişe edilecek bir durumun söz konusu olmadığını ifade etti. 
     Bir konferansa katılmak, teknoloji alanında temaslarda bulunmak ve Cumartesi günü düzenlenecek olan geleneksel Türk Yürüyüşü'ne iştirak etmek için New York'ta bulunan Coşkun, A.A muhabirine yaptığı açıklamada, son dalgalanmaların TBMM'de kabul edilen yeni YÖK Yasası'nın sebep olduğu tartışmalarla bir alakasının bulunmadığını söyledi. 
     Türkiye'nin yakın zamanda bir ekonomik deprem geçirdiğini hatırlatan Bakan Coşkun, şunları kaydetti 
     ''2001'de gerçekleşen bu ekonomik depremin art sarsıntıları hala devam ediyor. O dönemde kapanan işyerlerinin bir çoğu açıldı, ancak bir kısmı hala açılmayı bekliyor. Biz hükümet olarak rekabete açık serbest piyasa koşullarını kararlı bir şekilde sürdürüyoruz. IMF'nin daha önceki programlarını da Türkiye gerçeklerine adapte ederek uyguluyoruz. Dolayısıyla rekabete açık piyasalarda devlet piyasaya müdahale etmeyince, ekonomi kendi dinamiklerini oluşturuyor ve dengelerini kuruyor. İşte kurlardaki seyir bunun neticesidir. Nasıl ki bir zamanlar Türk Lirası çok değerlendi diye vaveyla koparılıyordu ise, şimdi de 'dolar neden değerlendi ' diyorlar. Serbest piyasada bunlar olacak. Demek ki şimdi hakiki değerini buluyor.'' 
     
     EKONOMİ ARTIK GÜÇLÜ BİR YAPIYA KAVUŞTU... 
     Türk ekonomisinin artık güçlü bir yapıya kavuştuğunu belirten Bakan Coşkun, ''Merkez Bankası'nda, altın hariç, 37 milyar dolarlık bir rezervimiz var. Alınan tedbirler sonucunda enflasyon tek haneli rakamlara doğru düşüyor, reel faizler düştü, borçların ödenebilirliği kolaylaştı, dolayısıyla 2003 yılında ekonomi yeniden makro ekonomik dengelerini kurdu. Şimdi ise hedefimiz sürdürülebilir bir büyümenin devam ettirilmesidir. Türk ekonomisi artık düzlüğe çıkmıştır. Endişe edilecek herhangi bir durum bulunmamaktadır'' dedi. 
     Son dalgalanmaların kamuoyunda gerginlik yaratan yeni YÖK Yasası çerçevesinde devam eden tartışmalarla bir ilgisinin olmadığını da söyleyen Bakan Coşkun, şöyle konuştu 
     ''O bağlantıyı sadece bazı kesimler kuruyor. Milli irade Türkiye Büyük Millet Meclisi'nde temsil ediliyor. Ancak YÖK meselesini abartmak isteyenler, ekonomik konularla bile bağlantı kurmaya çalışıyorlar. Oysa, son dalgalanmaların tamamen ekonomik olan başka sebepleri var İhracat sebebi var, ABD'deki faizlerin değişimi var, Avrupa Birliği'nin genişleme meselesi var. Dünyaya artık entegre olmuş durumda olan Türkiye'nin bunlardan etkilenmesi doğal. Ancak ekonomi kendi dengelerini kuruyor.'' Beykent Üniversitesi ile Stevens Teknoloji Enstitüsü'nün müştereken düzenlediği bir konferansa katılmak üzere New York'a geldiğini bildiren Coşkun, ''Bu konferans, iki ülkenin arasında mevcut olan çok kapsamlı ilişkileri daha da geliştirmek bakımından, birbirimizi daha iyi tanımamız bakımından, hükümetler arası ilişkiler, kültürel ilişkiler ve özellikle beni ilgilendiren teknoloji bakımından önemli. Bu konferansa teknoloji ile ilgili kurum ve kuruluşlarla temas kurmak ve Türkiye'deki gelişmeleri anlatmak üzere katıldım'' dedi. 
     Hükümetin teknoloji, araştırma ve geliştirme konularındaki politikalarına da değinen Bakan Coşkun, ''Bu asra ismini veren bir olgu var Globalleşme. Buna paralel olarak da bir global market var. Bu global markette Dünya Ticaret Örgütü'nün aldığı kararlar doğrultusunda gümrük duvarları giderek kalkıyor. Dolayısıyla büyük bir rekabet piyasası oluşuyor'' diye konuştu. 
     
     AYAKTA KALMANIN TEK ŞARTI 
     Bakan Coşkun, ''Bu piyasada ayakta kalmanın tek şartı ise rekabet gücü yüksek bir ülke haline gelmek. Bu yüzden, hükümet olarak bugüne kadar ihmal edilmiş AR-GE çalışmalarına büyük önem veriyoruz, teşvik ediyoruz. Teknoloji merkezleri kuruyoruz. 15 üniversite ile teknoloji geliştirme alanları kuruyoruz'' dedi. 
     Amerika'da bulunacağı süre içinde çeşitli teknoloji kuruluşlarıyla toplantı ve görüşmeler de yapacağını söyleyen Bakan Coşkun, Cumartesi günü New York'ta düzenlenecek olan geleneksel Türk Yürüyüşü'ne katıldıktan sonra Belçika'nın başkenti Brüksel'e gideceğini ifade etti. 
     Bakan Coşkun, şöyle dedi 
     ''İtalya'nın Avrupa Birliği dönem başkanlığı sırasında başlattığı Bologna Süreci, 2-6 Haziran 2004 tarihleri arasında yapılacak İstanbul Konferansı ile devam ediyor. 30 OECD üyesi ülke ve 40'ın üzerinde OECD üyesi olmayan ülkenin bakan ya da başbakanları bu konferansa katılacak. Bu konferansla ilgili son toplantıyı Brüksel'de yapıp, oradan Türkiye'ye döneceğim.'' 
     
</TEXT>
</DOC>
