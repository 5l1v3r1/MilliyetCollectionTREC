<DOC>
<DOCNO> 231612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun40.html </URL>
<DATE> 2004/04/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Karamanlis Rum halkının kararına destek vereceğiz... 
</HEADLINE>
<TEXT>

     Yunanistan Başbakanı Kostas Karamanlis, BM Genel Sekreteri Kofi Annan'ın sunduğu plana ilişkin ''Kıbrıs Rum halkının kararı ne olursa olsun sonuna kadar destek vereceklerini'' söyledi. 
     Karamanlis, yaptığı açıklamada, Atina'nın tutumunun, ''Kıbrıs Rum hükümetine ve halkına saygı göstermek'' olduğunu vurguladı. 
     Karamanlis, ''Kıbrıs için kritik bir dönemdeyiz. Hükümetimiz, Kıbrıs Rum hükümeti ve halkına saygı göstermeyi tutum olarak belirlemiştir. Onlar karar verecek biz destek olacağız. Onun için, onlar kararlarını vermeden biz görüşümüzü açıklamamayı uygun gördük'' dedi. 
     
     ELİMİZDEN GELENİ YAPTIK 

     Yunanistan Başbakanı Kostas Karamanlis, ''Yunanistan ve Rum Yönetimi'nin BM Genel Sekreteri Kofi Annan'ın sunduğu plan çerçevesinde bir çözüme ulaşmak için ellerinden gelen her şeyi yaptıklarını'' söyledi. 
     Karamanlis, yaptığı açıklamada, Atina'nın tavrını Kıbrıs Rum Yönetimi ve halkının plan hakkında vereceği karara saygı göstermek ve destek vermek olarak belirlediğini kaydetti. 
     ''Kıbrıs Rum karar verecek, Atina destek verecek'' diyen Karamanlis, Yunan ve Rum taraflarının Lüzern'de yapılan görüşmelerde Annan planının iyileştirilmesi, kalıcı ve işler bir çözüm üzerinde uzlaşma sağlanması için ellerinden gelen her şeyi yaptıklarını'' vurguladı. 
     Karamanlis, şunları söyledi 
     ''Kıbrıs'ta tarafların AB çatısı altında karşılıklı güven içinde yaşamaları için Rum tarafı gerekli mücadeleyi verdi. Bu hedefe Lüzern'de ulaşılamadı. Biz, bu süreçte Kıbrıs Rum hükümeti ile sıkı işbirliği içinde olduk ve olmaya devam edeceğiz. Planın iyi ve zorluk yaratan bölümleri var. Bizim yapmamız gereken soğukkanlı bir biçimde planın iyi taraflarına bakmak, çünkü bu tarafların AB çerçevesinde daha da olumlu hale getirebileceğine inanıyorum. Ancak, ülkeleri için son kararı verecek olanlar Kıbrıslılardır. Biz de ilk günden bu yana olduğu gibi Kıbrıs Rum halkının yanında olacağız. Kıbrıslılardan Rum etki ve baskı altında kalmadan Elenizmi ve milli beraberliği koruyarak karar vermelerini bekliyorum.'' 
     
     REFERANDUM SONUCU 

     Bu arada, referandumların olası sonuçlarına da değinen Karamanlis, Kıbrıs'ta iki tarafın da evet demesi halinde, Atina'nın yeni devleti atacağı ilk adımlarda destekleyeceğini ve planın uygulanması aşamasında cesaret vereceğini söyledi. 
     Karamanlis, ''Hayır denmesi halinde halkın kararına saygı duyulmalı, ancak sorunun çözümü için çaba göstermeye devam edilmelidir'' diye konuştu. 
     
     TÜRKİYE VE AB 

     Açıklamasında, Türkiye'nin AB yolculuğunda Atina'yı yanında bulacağını da vurgulayan Karamanlis, Türkiye'nin AB perspektifinin korunması gerektiğini belirtti. 
     Türk-Yunan ilişkilerinin dostluk ve güven atmosferi içinde güçlendirilmesi sürecinin devam etmesi gereğinin de altını çizen Karamanlis, bu yaklaşımın iki tarafın ortak tutumu olduğuna dikkati çekti. 
     
</TEXT>
</DOC>
