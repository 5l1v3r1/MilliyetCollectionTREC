<DOC>
<DOCNO> 207400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/ekonomi/eko05.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF önlemler için geliyor 
</HEADLINE>
<TEXT>

   IMF heyeti pazartesi günü başlayacak görüşmelerde emekli maaşları ve asgari ücretteki artışları karşılayacak önlemler üzerinde odaklanacak 
   ANKARA Milliyet 
   
   Uluslararası Para Fonu IMF Türkiye Temsilcisi Odd Per Brekk, IMF heyetinin 12 Ocak'ta başlayacak 7'nci gözden geçirme görüşmelerinin "GSMH'nin yüzde 6.5'i oranındaki faiz dışı fazlanın gerçekleştirilmesini sağlayacak adımlar ve emekli maaşları ile asgari ücretteki artışları karşılayacak önlemler üzerine odaklanacağını" bildirdi. 
   
   İki turlu görüşme 
   Brekk, Türkiye Masası Şefi Rıza Moghadam başkanlığındaki IMF heyetinin ele alacağı diğer konuları "hükümetin bütçe yönetimi ve gelir toplama imk nını geliştirme, BDDK ve TSMF'nin bağımsızlığını ve etkinliğini güçlendirme ile özel sektör önderliğinde yatırım ve büyümenin sağlanacağı ortamı geliştirmek" olarak sıraladı. 
   Önümüzdeki hafta başlayacak IMF görüşmeleri iki tur halinde gerçekleşecek. İlk tur görüşmeler 12 - 21 Ocak arasında, ikinci tur ise şubatta yapılacak. Brekk, iki turlu görüşmenin gerekçesini "reform gündeminin yoğunluğu, yaklaşan bayram tatili ve diğer lojistik" nedenlere bağladı. Hazine'nin yazılı açıklamasında ise "hükümet yetkililerinin yurtdışı programlarının yoğunluğu" gerekçe gösterildi. 
   
   IMF'den ABD'ye uyarı    ABD'nin bütçe açıklarının nedenini terörizmle mücadele için yapılan yüksek harcamalara bağlayan IMF, ABD ekonomisindeki negatif trendin tüm dünya ekonomisi için tehdit oluşturduğu uyarısında bulundu. 
   IMF'nin açıklamasında, ABD'nin mali açıklarının etkilerinin uzun dönemde tüm dünya ekonomisinde hissedileceğine dikkat çekildi. IMF Direktör Yardımcısı Charles Collyns, dolardaki değer kaybına dikkat çekerek, denetimi mümkün olmayan düşüşün olumsuz etkilerinin ABD ve küresel ekonomide olumsuz sonuçlara yol açacağını açıkladı. ABD'nin bütçe açığının, 2004 mali yılında 475 milyar dolara çıkması bekleniyor. IMF bu açığı kapatmak için ABD hükümetinin, federal vergilerde yüzde 60'a varan artış ve sosyal güvenlik harcamalarında yüzde 50'ye varan kesinti yapılması gibi "acil ve kalıcı" önlemler almasını öngürüyor. 
   
   
</TEXT>
</DOC>
