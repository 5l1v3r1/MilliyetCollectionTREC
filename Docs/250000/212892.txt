<DOC>
<DOCNO> 212892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sondun25.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da reformcu milletvekili konuşturulmadı 
</HEADLINE>
<TEXT>

     İran'da sertlik yanlıları, reformcu milletvekili Muhsin Armin'in konuşma yapmasını engelledi. 
     Reformcu Yas-e No gazetesinin haberine göre, başkent Tahran'ın batısındaki Kerec kentinde sertlik yanlısı bir grup, İslam Devrimi'nin Mücahitleri Örgütü İDMÖ üyesi Armin'in konuşma yapmayı planladığı salonun camlarını kırdı ve salondakileri tehdit etti. 
     Haberde, sertlik yanlılarının, polisin gözü önünde Armin'in olduğu salona saldırdığı ve konuşmasını engellediği, ayrıca kendileriyle işbirliği yapmaması halinde salonun sahibinin evini ateşe vermekle tehdit ettiği de belirtildi. 
     Armin, muhafazakar Anayasayı Koruyucular Konseyi'nin AKK meclis seçimine başvuran binlerce reformcu aday adayını reddetmesini protesto için istifasını veren 125 milletvekili arasında bulunuyor. İki kişi, önceki gün Doğu Azerbaycan eyaletinin başkenti Tebriz'den reformcu milletvekili Ekber Alami'nin Tebriz'deki bürosuna saldırmış ve 20 Şubat'taki meclis seçiminden çekilmemesi halinde Alami'yi öldürmekle tehdit etmişti. 
     Kimliği belirsiz bıçaklı iki saldırgan büronun altını üstüne getirmiş, duvara ''Alami seçimden çekil ya da ölüm seni bekliyor'' yazmıştı. 
     AKK'nın seçime katılmasına izin verdiği Alami, son günlerde seçim kampanyasını sona erdirmesi yönünde tehdit telefonları aldığını açıklamıştı. 
     
</TEXT>
</DOC>
