<DOC>
<DOCNO> 206127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/guncel/gun90.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
   
   Taze Fobiler...    TDK'ya göre Fobi Belirli nesneler veya durumlar karşısında duyulan olağan dışı güçlü korku, yılgı... Yüzlerce çeşit fobi var. Bir de bunların tıptaki isimleri. Örneğin 13 sayısı fobisinin tıptaki adı "triskaidekaphobia" desek, sırf yazıya bilimsel bir şeyler katmak adına yeter miktarda sıkıcı oluruz. O yüzden hemen 2004 Türkiye'sinin literatürüne 2003'ten eklenen yeni fobilere bir değinelim... 
   1 Evlenme Fobisi marryphobia Biz Evleniyoruz yarışmasındaki evlenmeden kastın aslında dört duvardan oluşan ev'lenme, arabalanma, vesairelenme olduğunu anlayan ve "aşk"ın bir kez daha yenildiğini görenlerin yakalandığı bir fobi. Bu fobiye yakalananlar, evlilikle ilgili akla gelebilen her tür objeden inanılmaz şekilde korkar. Hele gelinlik ve damatlık görünce düşüp kafayı kırmakla yetinmezler... 
   2 Baskın Fobisi raidophobia Geçtiğimiz günlerde Milliyet'i, Televole'nin kardeş programı Pazar Keyfi'nde Asena'nın açıklamalarından sonra da Show Tv'yi basan İbo'yla direkt ilgili bir fobidir. Evde Asena'nın dans albümü ya da fotoğrafları olan dergileri bulunduran kişilerde, zamanla evlerine her an bir baskın yapılabilirmiş gibi bir hal oluşur. Kalıcıdır... 
   3 Proje Fobisi projectophobia Mustafa Sarıgül'ün ortalığı ayağa kaldırdığı, Türkiye'nin kaderini değiştireceğini ilan ettiği, azıcık bu işlerden anlayan herkesin üretebileceği, fos çıkan yüzyılın buluşu ginger'le yarışan "Ali Sami Yen Projesi"nin insanları ürkütmesiyle ortaya çıkan yeni bir tür... 
   4 Taksici Fobisi cabphobia Taksicilerde görülüyor. İlk olarak bir zamanların ilahı Kemal Derviş'in taksi durağı ziyaretini seyretmiştik. Şimdi de Tayyip Bey ve bir gün sonra da Zeki Başesgioğlu. Oturmuşunuz gece bile gündüz tarifesi açmaktan, azalan işlerden bahsederken hurraaaaa... Bir ordu durağınızı basıveriyor. Bir taksici olarak bir anda bu kadar ziyaret edilmekten tırsıyor, gündüzleri uyuyamıyorsunuz... 
   5 Seymen Ağa Fobisi charismaphobia Asmalı Konak'taki rolüyle bir anda sınıf atlayan, karizmanın üst noktasına çıta çakan Özcan Deniz'in, üzerine yapışıp kalan Seymen Ağa'lıktan başka bir rolle insan karşısına çıkıp karizmayı çizdirmekten korkanların yakalandığı tür. Çok tehlikeli, insan ne yapacağını bilemiyor... 
   
   Abi bana çok yanlış yapıldı .. 
   Mahatma Gandhi 
   
   Burnunu karıştırırken yakalanan kişilikler Top5    1 Elini burnundan hızlı bir hareketle yanağa ardından da yavaş yavaş boyuna doğru indirip "oh be fark etmedi galiba" diye düşünen kişilik... 
   2 İlk yakalanışından sonra bir eliyle burnunun alt kısmını kapatıp diğer eliyle alttan burnunu karıştırıp bunun fark edilmeyeceğini düşünen kişilik... 
   3 "Burnumun içinde yara var galiba" deme ihtiyacı duyan kişilik... 
   4 Karşısındaki kişilerin burnunu karıştırdığını düşünmeyeceğini düşünen kişilik... 
   5 Kimseyi sallamayan ve burnunu karıştırmaya özgürce devam eden kişilik... 
   
   Habu Diyar 
   "Nam-ı diyar..." b b 
</TEXT>
</DOC>
