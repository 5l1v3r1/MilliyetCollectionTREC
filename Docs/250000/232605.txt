<DOC>
<DOCNO> 232605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur11.html </URL>
<DATE> 2004/04/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ankara'da Kıbrıs mitingi... 
</HEADLINE>
<TEXT>

     Bazı sivil toplum örgütleri ve sendikaların, KKTC Cumhurbaşkanı Rauf Denktaş'a destek amacıyla Atatürkçü Düşünce Derneği'nin öncülüğünde düzenlediği ''Kıbrıs Mitingi'', katılımcıların Sıhhiye Meydanı'na ulaşmasıyla başladı. 
     Hipodrom ve Ankara Garı'nda toplanan gruplar, pankartlar açarak Sıhhiye'ye doğru yürüyüşe geçtiler ve saat 12.00 civarında Sıhhiye Meydanı'na ulaştılar. Katılımcılar, polis tarafından çeşitli yerlerde kurulan arama noktalarında güvenlik araması yapılarak Sıhhiye Meydanı'na alındılar. 
     Miting alanında, ''Kıbrıs toprağı Türk vatanıdır, onu Rum'a vermek kimsenin haddi değildir'', ''Yavrusunu satan anasını da satar'', ''Karen Fogg çocukları 'evet' diyorlar'', ''Asker aldı, sivil verecek'', ''AKPemlaktan satılık devlet'', ''Dayan Denktaş, uyan Türkiye'' pankartları taşıyan ve ellerinde Türkiye ve KKTC bayrakları bulunan katılımcılar, Denktaş'ı destekleyen sloganlar attılar. Mitinge, Türkiye Kamu-Sen, Türkiye Ziraatçiler Derneği, Türk Dayanışma Konseyi, Türk Kadınlar Birliği, Muharip Gaziler Derneği gibi çok sayıda sendika ve derneğin yanı sıra CHP, MHP, DYP, DSP, İP, BBP, BCP, Ankara Barosu ile çeşitli üniversiteler de destek verdi. 
     
     ''PLANIN KABUL EDİLMESİ ESEF VERİCİ'' 
     Sıhhiye Meydanı'ndaki miting, saygı duruşu ve İstiklal Marşı'nın okunmasıyla başladı. 
     İlk konuşmayı yapan Atatürkçü Düşünce Derneği ADD Genel Başkanı Ertuğrul Kazancı, Türkiye'nin AB'ye girebilmesi uğruna Kıbrıs'ta garantörlüğünün sekteye uğratıldığını öne sürdü. 
     ''Türkiye'nin bu planı kabul etmesi esef vericidir'' diyen Kazancı, Annan Planı'nı Sevr'e benzetti. 
     Daha sonra KKTC'nin Ankara Büyükelçisi Ahmet Zeki Bulunç, KKTC Cumhurbaşkanı Rauf Denktaş'ın miting için gönderdiği mesajı katılımcılara okudu. 
     
     ''EGEMENLİK, ATATÜRK'TEN KALAN EN KUTSAL DEĞER 
     Denktaş, mesajında, Kıbrıs davasının Türkiye ile sürdürülen ortak ve milli bir dava olduğunu belirtti. Bugüne kadar yapılan mücadelenin en büyük kazanımının KKTC olduğunu vurgulayan Denktaş, egemenliğin, Atatürk'ten miras kalan en kutsal değer olduğunu kaydetti. 
     Gelinen noktada, önlerine konulan Annan Planı'nın, KKTC'nin bağımsızlığını sulandırdığını ve adadaki Türk varlığını tehlikeye soktuğunu belirten Denktaş, Annan Planı'nın kabul edilmesi halinde sınırların kalmayacağını, adadaki Türk askeri sayısının düşeceğini ve 130 bin Rum'un kuzeye geçeceğini ifade etti. 
     Denktaş, Anadolu'dan yükselen seslerin haklı davalarında güçlerine güç kattığını, Kıbrıs'taki gerçekleri haykırmaya devam edeceklerini belirtti. 
     Kıbrıs Türkü ve Türkiye'nin, gelinen aşamada bir dönüm noktasında olduğunu vurgulayan Denktaş, çözümün iki kesimliliğe dayalı iki kurucu devletin kabul edilmesiyle ve garantörlüğün sulandırılmamasıyla mümkün olabileceğine dikkati çekti. Denktaş, Annan Planı'nda kağıt üzerinde tanınmış gibi görünen hakların, zamanla Kıbrıs'ın Helen, Rum adası haline gelmesine neden olacağını kaydetti. 
     Denktaş, ''Bizim, Kıbrıs'ta Türk varlığını, Türk Ulusu'nun haklarını, Türkiye'nin güvenlik ve çıkarlarını tehlikeye atacak kumar oynama hakkımız ve lüksümüz yoktur. 'Evet', bizim için bir kumardır, bir lükstür. Kıbrıs'ta Annan belgesi 'hayır' denilerek ortadan kaldırılmalıdır'' dedi. 
     Miting, sivil toplum örgütü temsilcilerinin konuşmalarıyla devam ediyor. 
     
</TEXT>
</DOC>
