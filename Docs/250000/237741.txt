<DOC>
<DOCNO> 237741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun24.html </URL>
<DATE> 2004/05/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bağdat'ta yeni bir patlama daha 2 yaralı 
</HEADLINE>
<TEXT>

     Irak'ın başkenti Bağdat'ın merkezinde meydana gelen patlamada 2 Iraklının yaralandığı bildirildi. 
     Görgü tanıkları, patlamanın yerel saatle 12.40'da, şehrin ticaret bölgesi Sadun Caddesi'nde Filistin ve Sheraton otelleri yakınında meydana geldiğini söylediler. 
     Patlamada işyerlerinin camlarının kırıldığı, 4 aracın hasar gördüğü ve yakındaki palmiye ağaçlarının kökünden söküldüğü belirtildi. 
     Görgü tanıkları, patlama sırasında caddeden Amerikan konvoyunun geçmediğini ve patlamanın hedefinin ne olduğunun bilinmediğini kaydettiler. 
     Bu arada, Reuters haber ajansına konuşan bazı görgü tanıkları, yabancı sivilleri taşıyan üç araçlık konvoyun geçtiği sırada yolda patlama olduğunu söylediler. 
     Konvoydaki araçlardan birinin hafif hasar gördüğünü bildiren tanıklar, araçlardakilerden kimsenin ölmediğini belirttiler. 
     Araçlarda bulunan yabancıların uyrukları hakkında ise bilgi verilmedi. 
     
</TEXT>
</DOC>
