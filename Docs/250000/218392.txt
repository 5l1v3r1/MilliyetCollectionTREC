<DOC>
<DOCNO> 218392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur38.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kağıthane'de 7 aylık hamile kadın hayatını kaybetti... 
</HEADLINE>
<TEXT>

     Kağıthane'de 7 aylık hamile bir kadın, evinde rahatsızlanarak hayatını kaybetti. 
     AA muhabirinin edindiği bilgiye göre, Yahya Kemal Mahallesi Uçku Sokak 30 numarada oturan Birgül Uğurlu 30 , dün gece bir konfeksiyon firmasındaki işinden evine dönen eşi Bayram Uğurlu tarafından ölü bulundu. 
     Uğurlu, Şişli Etfal Eğitim ve Araştırma Hastanesi morguna kaldırıldı. 
     Buradaki ilk incelemede herhangi bir darp ya da cebir izine rastlanmazken, Uğurlu'nun cesedi, kesin ölüm nedeninin belirlenmesi amacıyla Adli Tıp Kurumu morguna gönderildi. 
     
     Yakınlarının iddiası 
     Uğurlu'nun bazı yakınları gazetecilere, 7 aylık hamile olan kadının geçen Çarşamba günü rahatsızlandığını, önce yakındaki bir sağlık ocağına, buradan da özel bir hastaneye götürüldüğünü anlattı. 
     Bir başka hastaneye daha götürülen kadının son olarak Bakırköy Dr. Sadi Konuk Eğitim ve Araştırma Hastanesi'ne götürüldüğünü söyleyen yakınları, burada bazı tetkikler yapıldıktan sonra genç kadının eve getirildiğini ifade etti. 
     Yakınları, konfeksiyon işçisi olan kadının dün rahatsız olduğu için işine gitmediğini de anlattı. 
     Hastane yetkilileri ise kadının 25 Şubat Çarşamba günü akşamı Kadın Doğum Servisi Acil Polikliği'ne geldiğini, kanama, ateş ve doğum sancısı olmadığını, tansiyonunun da yüksek bulunmadığını ifade etti. 
     Uğurlu'nun gebelikle ilgili diğer tetkiklerin yapılması için dün polikliniğe gelmediğini söyleyen yetkililer, olayın, kadın doğum servislerinin uzmanlığı dışındaki bir sağlık sorunundan kaynaklanmış olabileceğini de belirtti. 
     İstanbul İl Sağlık Müdürlüğü yetkilileri ise konuyla ilgili soruşturma başlatıldığını kaydetti. 
     
</TEXT>
</DOC>
