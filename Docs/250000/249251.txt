<DOC>
<DOCNO> 249251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy05.html </URL>
<DATE> 2004/06/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan Türkiye'nin Irak politikası değişmedi... 
</HEADLINE>
<TEXT>

     Başbakan Recep Tayyip Erdoğan, Irak Kürdistan Demokratik Partisi IKDP lideri Mesud Barzani'nin ''Türkiye'nin birleşik bir Irak bünyesinde Irak Kürdistanı'na federal statü tanınmasına artık karşı çıkmadığı'' yolundaki açıklamasına ilişkin olarak, ''Türkiye'nin bu konudaki politikası daha önce neyse, bugün de aynı. Herhangi bir değişiklik söz konusu değil'' dedi. 
     İstanbul'da yapılan DEİK 17. Olağan Genel Kurulu'nda konuşan Başbakan Erdoğan, daha sonra bir gazetecinin, ''Barzani'nin, Katar'ın El Cezire televizyonuna yaptığı açıklamada, 'Üst düzey bir Türk heyeti bizi 9 Haziran'da ziyaret etti ve çok olumlu bir tavır takınarak, Türkiye'nin Irak bünyesinde Kürdistan'a federal statü tanınmasına karşı çıkmadığını bize iletti'' dediğini belirterek, ''Türk dış politikasında bir değişiklik mi oldu '' şeklindeki sorusunu, ''Böyle bir şeyi izlemedim. Türkiye'nin bu konudaki politikası daha önce neyse, bugün de aynı. Herhangi bir değişiklik söz konusu değil'' diye yanıtladı. 
     
</TEXT>
</DOC>
