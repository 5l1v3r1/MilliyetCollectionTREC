<DOC>
<DOCNO> 204746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/yasam/yas20.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   78 kaçak daha    Mersİn'den kaçak olarak İtalya'ya gitmek isteyenleri yakalamak ve karaya oturan bir gemiyi kurtarmak için bölgede operasyon yapan Sahil Güvenlik ekiplerine ait zodyak bot, fırtınada devrildi. Uzman çavuş Murat Aygen boğularak şehit oldu, 3 asker yaralandı. Operasyonda 6'sı Irak uyruklu, 11'i çocuk 78 kişi gözaltına alındı. 5 kişilik mürettebatı olan gemiyi kurtarma çalışmaları başlatıldı, kaçakları İtalya'ya götürecek balıkçı teknesi de ele geçirildi. Gözaltındaki mültecilerden 66'sı serbest bırakıldı. 
   
   Anne kızı kurşuna dizdiler    Kartal Cevizli'deki dairelerinde birlikte yaşayan Gürcü Zorlu 54 ve kızı Hacer Zorlu'nun 18 evlerinden dün 00.30 sıralarında gürültü ve silah sesleri geldi. Polisin ısrarla çaldığı kapı açılmayınca çilingirden yardım istendi. Polisler, mutfakta anne kızın cesetleriyle karşılaştı. Gürcü Zorlu'ya 8, Hacer Zorlu'ya ise 4 kurşunun isabet ettiği belirlendi. Polis, şüphelenilen Hacer Zorlu'nun eski nişanlısı Kaya'yı arıyor. 
   
   Prostat artık korkutmayacak    TÜRKİYE'NİN ilk prostat merkezi, Memorial Hastanesi bünyesinde kuruldu. Merkezde erkeklerin korkulu rüyası olan tüm prostat hastalıklarının tetkik, tanı ve tedavisi yapılıyor. İyi huylu prostat büyümelerinde ilaç tedavileri, olgunlaşmış prostat büyümelerinde ise açık veya kapalı ameliyat tedavileri uygulanıyor. Prostat, Greenlight adı verilen lazer ile buharlaştırılarak yok edilebiliyor. 
   UZMANLARA göre bu lazerin eskilerden farkı çok güçlü olmasına rağmen yalnızca 1 mm. derinliğe kadar etki etmesi, böylece derindeki ve komşu dokulara zara vermemesi. Radyoaktif çekirdeklerin prostat içine yerleştirilmesi ile yapılan prostat kanseri tedavisi 'brakiterapi' ise yeni ve başarılı bir alternatif. Başarılı olan bu yöntemler bir günde hastaların normal yaşamına dönmesinde büyük önem taşıyor. 
   
   Düzenli yapılan egzersiz beyni güçlendiriyor    ABD'deki Oregon Fen ve Sağlık Üniversitesi araştırmacıları, maymunlar üzerindeki deneylerde, egzersiz yapmanın beyni de güçlendirdiğini saptadı. Düzenli egzersiz yaptırılan hayvanların beyninde kan akışı artarken, kılcal damar gelişiminin de hızlandığı görüldü. Hayvanların dış etkilere karşı daha uyanık olduğu belirtildi. 
   
   
   
</TEXT>
</DOC>
