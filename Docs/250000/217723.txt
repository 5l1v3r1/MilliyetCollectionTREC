<DOC>
<DOCNO> 217723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko29.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ERDEMİR'de e-ticaret dönemi... 
</HEADLINE>
<TEXT>

     Zonguldak'ın Ereğli İlçesi'nde kurulu Ereğli Demir ve Çelik Fabrikaları ERDEMİR T.A.Ş'nin ERDEMİROnline projesinin, 1 Mart 2004 tarihinden itibaren tüm fonksiyonlarıyla işletmeye alınacağı bildirildi. 
     ERDEMİR'den yapılan açıklamada, 21. yüzyılda teknolojik yenilikleri takip ederek hayata geçirmenin, şirketler açısından rekabet gücünün sürdürülmesinde en önemli bileşenlerden birini oluşturduğu belirtildi. 
     Bilişim ve iletişim teknolojilerindeki yenilikleri de yakından takip eden ERDEMİR'in, bu alandaki uygulamalarıyla çağın gerektirdiği hızlı çalışma temposuna ayak uydurduğu kaydedilen açıklamada, şöyle denildi 
     ''E-satış ve siparişin, şirketlerin iş süreçlerinin vazgeçilmez bir parçası konumuna geldiği günümüz piyasa koşullarında ERDEMİROnline Projesi ile sürdürülebilir başarı grafiği elde etme yolunda yeni bir adım attı. İki yıllık çalışmanın ürünü ve ülkemizin en kapsamlı elektronik satış yöntemlerinden biri olan bu proje, müşterilerimizle ilişkilerimizin geliştirilmesini amaçlayan ve onların ihtiyaçları göz önünde bulundurularak hayata geçirildi. www.erdemironline.com adresi üzerinden sipariş verilerek nihai mamul stoklarındaki ürünler aracısız satın alınabiliyor. Siparişlerin görüntülenmesi finansal bilgilerin takibi, teknik ve stok satış bilgilerinin erişilebilir olduğu projede, güvenlilik ve gizlilik esasları en üst düzeyde gözetiliyor. 
     Çağımızın en değerli sermayelerinden biri olan bilginin, doğru ve hızlı biçimde iletilmesine, tüm sosyal paydaşlar arasında etkin bir iletişim sürecinin yerleştirilmesine imkan veren uygulamaları başarılı olarak hayata geçiren ERDEMİR, müşteri memnuniyetini en üst düzeyde tutmak amacıyla çalışmalarına devam edecektir'' 
     
</TEXT>
</DOC>
