<DOC>
<DOCNO> 231745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo26.html </URL>
<DATE> 2004/04/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
"Trabzonspor'da dargınlıklar bir kenara koyulmalıdır..." 
</HEADLINE>
<TEXT>

     Trabzonspor Kulübü Futbol Şubesi Sorumlusu Süleyman Atal, bordo-mavili kulüpte kırgınlıkların ve dargınlıkların bir kenara koyulması gerektiğini söyledi. 
     Süleyman Atal, A.A muhabirine yaptığı açıklamada, bazı eski yöneticilerle birlikte İstanbul'da yedikleri yemeğe kulübün onursal başkanı Mehmet Ali Yılmaz'ın katılmasının kendilerini çok gururlandırdığını kaydetti. 
     Yemekte güzel bir tablo oluştuğunu ve bundan büyük mutluluk duyduklarını ifade eden Atal, ''Artık tüm camiada kırgınlıklar ve dargınlıklar bir kenara koyulmalıdır. Herkes bu konuda üzerine düşeni yapmalıdır'' diye konuştu. 
     Başkan Atay Aktuğ'un, onursal başkan Mehmet Ali Yılmaz'ı Galatasaray maçına çağırdığını da dile getiren Atal, Yılmaz'ın işleri çıkmaması durumunda Trabzon'daki maça gelmeyi istediğini de kaydetti. 
     Ligde son haftalarda aldıkları galibiyetle şampiyonluk yarışı içinde yer aldıklarını belirten Atal, şöyle devam etti 
     ''Biz de Fenerbahçe ve Beşiktaş kadar iddialıyız. Ancak erken bir kutlama içinde değiliz. Herhangi bir rehavet yok. Çünkü 1995-96 sezonunda Vanspor'a kaybettiğimiz ve şampiyonluk yarışında büyük darbe aldığımız maç var. Ligde 5 maçımız kaldı. Bu 5 maç da bizim için final havasında olacak. Bu maçları kazanmak için elimizden gelen herşeyi yapacağız. Artık herşeyi geride bıraktık. Tüm konsantrasyonumuzu Elazığspor maçına verdik.'' 
     
     ŞOTA'NIN TRANSFERİ 
     Trabzonspor'da, Gürcü oyuncu Şota konusunda olumlu gelişmelerin yaşandığı bildirildi. 
     Süleyman Atal, şu anda Elazığıspor maçına odaklandıklarını ve maç sonrasında Şota konusunda yaşanabilecek gelişmeler doğrultusunda açıklamalar yapabileceğini belirterek, ''Şota, Avrupa'da futbolu sürdürmek istiyor. Ancak belki 1 yıl daha Türkiye'de oynamak niyeti olabilir'' diye konuştu. 
     
</TEXT>
</DOC>
