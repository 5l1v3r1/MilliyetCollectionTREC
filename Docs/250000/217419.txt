<DOC>
<DOCNO> 217419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun54.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakya'da çingene ayaklanması 
</HEADLINE>
<TEXT>

     Slovakya'da, toplumsal haklarında kısıtlamalara gidildiği gerekçesiyle iki gün önce başlatılan Çingene ayaklanması dolayısıyla ülkede komünizm sonrasının en büyük polis yığınağına gidiliyor. 
     Sosyalist rejimi çökerten ayaklanmalar sırasındaki polis yığınağına benzer bir biçimde hükümet, Çingenelerin ayaklandığı bölgelere polis takviyesi yapıyor. 
     Hükümet, ayaklanmanın sürdüğü ülkenin merkez ve doğu bölgelerine bugün 1500 polis, 650 asker gönderdi. 
     İçişleri Bakanı Vladimir Palko bugün yaptığı açıklamada, Çingenelerin polis merkezlerine saldırdığını, dükkanları yağmaladığını söyledi. Palko, ''Yeni bir durumla karşı karşıyayız. Roman ayaklanması'' dedi. 
     Devlet Başkanı Rudolf Schuster bugün yaptığı açıklamada, Romanların hoşnutsuzluğunun ve yağma hareketlerinin, daha büyük bir toplumsal ayaklanma dalgasına dönüşebileceği uyarısında bulundu. 
     Trebisov'da dün gece sayıları 500'ü aşkın Çingene polisle çatıştı. Bu olaylar sonrasında açıklama yapan bir Çingene lider, yarın planladıkları gösteri ve yürüyüşleri, Trebisov'da çıkan olaylardan ötürü iptal ettiklerini söyledi. 
     Çingeneler, ülkenin 5,4 milyonluk nüfusunun yüzde 9'unu oluşturuyor. Ülkenin en yoksul kesimi olan bu nüfus, işsizliğin hemen hemen yüzde 100'e ulaştığı bölgelerde yaşıyor. 
     
</TEXT>
</DOC>
