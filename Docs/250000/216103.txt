<DOC>
<DOCNO> 216103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/eko06.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurodan yeni bir rekor 
</HEADLINE>
<TEXT>

   2003'ü dolar karşısında değer kazanarak kapatan euro dün de dolar karşısında 1.2920'yi görerek bir rekora daha imza attı 
   EKONOMİ SERVİSİ 
   
   Dolar karşısında 2003 boyunca sürekli tarihinin en yüksek değerlerine ulaşan euro, 2004 başından bu yana az da olsa değer kaybetmişti. Ama dünkü hamlesiyle yine tarihi bir rekora imza attı. 
   Uluslararası piyasaların yakından izlediği, ülkeler arası ticareti etkileyen ve son olarak Gelişmiş Yedi Ülkenin G7 maliye bakanlarının toplantısının ana gündem maddesini oluşturan euro - dolar paritesi, 1.2920 seviyelerine ulaştı. 
   
   Bir ayda yüzde 3.5 
   Bu artış ay başından bu yana yüzde 3.5, günlük olarak ise yüzde 0.5'lik yükselişe tekabül ediyor. Bu hızlı artışa Avrupa Merkez Bankası'nın piyasaya müdahale edeceği veya faiz oranlarında bir kısıntıya gideceği şüphesi neden oldu. 
   Euronun şu ana kadar gördüğü en yüksek seviye bir ay önce ulaştığı 1.2898 dolardı. Euro dolar karşısında Ağustos 2003'ten bu yana yüzde 18.7 değer kazandı. 
   
   Ticaret savaşları 
   Euronun ABD Doları karşısında geçen yılın ortalarından başlayan yükselişi, Avrupa ihracatçılarını kara kara düşündürüp, ABD dış ticaret açığının daha fazla artmasına da engel oluyor. ABD ekonomi bürokratlarının ihraç mallarının mukayaseli olarak değerini ucuzlatmak için değer kaybına göz yumduğu yorumu yapılıyor. 
   
   ECB seyirci kalmayacak    Nomura Securities döviz piyasaları uzmanı Takashi Toyahara, "Anlaşılan Avrupa Merkez Bankası ECB euro çok çok yükselmedikçe müdahale etmeyecek. Böylece piyasaların doğal reaksiyonu dolar karşısında diğer para birimleri değer kazandıkça euro satın almak olacaktır" dedi. ECB Başkanı Jean Claude Trichet de hafta başında gidişata karşı sadece açıklama yapmakla kalmayacaklarını belirtmişti. Doların değer kaybı sterlin gibi önde gelen para birimleri karşısında da devam etti. Sterlin dolar karşısında son 11 yılın en yüksek düzeyi olan 1.9125 dolar seviyelerine geldi. 
   
   
</TEXT>
</DOC>
