<DOC>
<DOCNO> 227435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/siy05.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandıkların tümü açıldı 
</HEADLINE>
<TEXT>
   DYP yine barajın altında kaldı 
   3 Kasım 2002'de yüzde 9.5'le barajın altında kalan DYP, bugün seçim olsa, yüzde 9.9'la yine Meclis dışında... 
   ANKARA Milliyet 

      Yerel seçimlerde oy kullanılan 173 bin 420 sandığın tamamı açıldı. Kesin olmayan İl Genel Meclisi sonuçlarına göre, 3 Kasım 2002'deki genel seçimde aldığı yüzde 9.5 oy oranıyla yüzde 10'luk ülke barajının altında kalan DYP'nin, bugün seçim olması halinde yüzde 9.9'la yine baraj altında kalacağı ortaya çıktı. Türkiye genelinde, tüm sandıklar açılmadan, ülke barajını aştıkları ve oy oranlarını artırdıkları için 3 Kasım seçimine oranla başarılı olduklarını açıklayan DYP'liler, sandıkların tamamının açılmasıyla üzüntü yaşadı. İl Genel Meclisi seçimlerinde DYP'nin 3 Kasım'a oranla oyunu sadece binde 4 artırdığı ve genel seçim olması halinde yine baraj altında kalacağı anlaşıldı. 3 Kasım'da yüzde 8.3'le baraj altında kalan MHP de barajı kılpayı aştı ve yüzde 10.4 oy aldı. Sandıkların tamamının açılmasıyla seçimden birinci parti olarak çıkan AKP yüzde 41.6 oy alırken, 3 Kasım'da yüzde 19.4 oy alan CHP yüzde 18.2'de kaldı. Demokratik Güç Birliği'nin çatısı olan SHP'nin de yüzde 5.1 oranında oy aldığı anlaşıldı. 
   
   
</TEXT>
</DOC>
