<DOC>
<DOCNO> 203912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun31.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Milletvekili Müslüman kadınlar zorunluluktan türban takıyor 
</HEADLINE>
<TEXT>

     Alman Birlik partilerinin CDU CSU federal meclis grubu başkan yardımcısı Wolfgang Schaeuble, Müslüman kadınların çoğunun, isteyerek değil, dini zorunluluktan türban taktıklarını söyledi. 
     Schaeuble, Mannheimer Morgen adlı yerel gazeteye yaptığı açıklamada, okullarda Müslüman öğretmenlerin türban takmalarına karşı çıkarak, ''Müslüman kadınların çoğu dini zorunluluktan türban takıyor. Burada kendimize sormamız gereken soru, bizim düşüncelerimize ters düşen kadınlara uygulanan baskıyı kabullenip kabullenmeyeceğimizdir'' şeklinde konuştu. 
     Almanya Müslümanlar Merkez Konseyi Başkanı Nedim İlyas ise dini sembollerin kamu kuruluşlarından uzaklaştırılmaması çağrısında bulunarak, ''Çocuklarımız gerçeklerle birlikte büyümeli. Bu gerçeklere, İslamiyet de dahil olmak üzere tüm dinler dahil'' dedi. 
     İlyas, Berliner Morgenpost gazetesine yaptığı açıklamada, şeriatın ibadetle ilgili bazı kurallarının Müslümanlar için kaçınılmaz olduğunu, ancak devlet yapısıyla ilgili kurallarının Avrupa için geçerli olamayacağını belirtti. İlyas, Almanya'da yaşayan Müslümanların büyük çoğunluğunun anayasaya saygı duyduğunu ve kurallarına uyduğunu söyledi. 
     
</TEXT>
</DOC>
