<DOC>
<DOCNO> 212782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/dunya/dun02.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Talabani Türkiye'yi suçladı' 
</HEADLINE>
<TEXT>

   DIŞ HABERLER SERVİSİ 

   
   İsrail gizli servisi MOSSAD'a yakınlığı bilinen internet haber sitesi "DEBKAfile", KYB lideri Celal Talabani'nin Erbil'deki ikiz intihar saldırılarından Türkiye'yi sorumlu tuttuğunu öne sürdü. 
   Amerikan ve Kürt kaynaklara dayandığını iddia eden sitenin haberine göre, saldırıların kokusunu son anda alarak KYB bürosundaki bayramlaşmaya katılmayan Celal Talabani, aralarında Irak'ı ziyaret etmekte olan ABD Savunma Bakan Yardımcısı Paul Wolfowitz'in de bulunduğu üst düzey Amerikalı yetkililere, saldırıların arkasında Türkiye'nin bulunduğunu söyledi. Talabani, El Kaide ile bağlantılı Ensar El İslam adlı radikal İslamcı Kürt terör örgütünün böylesine büyük bir eylemi düzenleyecek kapasitede olmadığını savunarak, saldırıyı yabancı gizli servislerin düzenlediğini iddia etti. Kürt lider Talabani, Türk istihbaratının bayramlaşmayı fırsat bilerek tüm Kürt liderliğini bir vuruşta ortadan kaldırmayı amaçladığını söyledi. 
   Siteye göre, Kürt Başbakanı Berham Salih de bu iddiayı Beyaz Saray'da dile getirdi. 
   DEBKAfile, Başbakan Recep Tayyip Erdoğan'ın ABD gezisine de değinerek, Türk liderlerin gerek ABD Başkanı George W. Bush'tan, gerekse de Dışişleri Bakanı Colin Powell'dan Kürt sorunuyla ilgili olarak bekledikleri yanıtları alamadıklarını iddia etti. 
   
   İran da suçlandı 
   Bu arada, KDP ve KYB'nin başka yetkilileri de dün yaptıkları açıklamalarda, komşu ülkeleri saldırıyı düzenleyen Ensar El İslam örgütüne destek vermekle suçladılar. KYB yetkililerinden Taçlo Hodr Necmeddin, "İran'ın bu cinayetin sorumlularından biri olduğundan şüphesi bulunmadığını" söyledi. 
   
   
</TEXT>
</DOC>
