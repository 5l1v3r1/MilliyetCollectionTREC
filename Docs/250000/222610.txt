<DOC>
<DOCNO> 222610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/ekonomi/eko03.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV, birayı çarptı 
</HEADLINE>
<TEXT>

   Son iki ÖTV artışından en fazla biranın etkilendiğini belirten yetkililer, 'Tüm sektörde zam kaçınılmaz' diyor 
   EKONOMİ SERVİSİ 
   
   Hükümetin kaynak bulmak için başvurduğu Özel Tüketim Vergisi ÖTV artışları en fazla birayı etkiledi. Son ayarlamalarda özellikle şarapta yüzde 50 gibi yüksek oranlı artış yaşanmasına karşın ekim ayındaki artışa göre bakıldığında biradaki ÖTV tutarının yüzde 121'e çıktığı gözleniyor. Ekimde litre başına 360 bin lira olan biradaki ÖTV tutarı, son ayarlamayla 795 bin liraya çıktı. Uzmanlar sektördeki tüm firmaların fiyat ayarlaması yapmasının kaçınılmaz olduğunu belirtiyor. 
   7 katrilyon liralık tedbir paketinin 2.6 katrilyonunu alkollü içki, sigara ve akaryakıttaki ÖTV artışlarıyla karşılamayı planlayan hükümet 14 Mart tarihli Resmi Gazete'de yeni ÖTV tutarlarını açıkladı. 
   
   İçkinin 'ölüm fermanı' 
   En son Kasım 2003'te yapılan ayarlamaya göre, ÖTV artışı alkol derecesi yüzde 5 olan birada yüzde 6, yüzde 12 olan şarapta yüzde 27 ve yüzde 45 olan rakıda yüzde 25 oldu. Ancak artışlar Ekim 2003'teki düzenleme ile karşılaştırıldığında içkiler arasındaki ÖTV artışında önemli farklılıklar gözlendi. 
   Ekim 2003 - Mart 2004 karşılaştırması yapıldığında birada 360 bin lira olan litre başına düşen ÖTV yüzde 121 artarak 795 bin liraya çıktı. Aynı dönemde şaraptaki ÖTV artışı yüzde 27'de, rakıda ise yüzde 25'te kaldı. 
   Hafif alkollü içkiler ile ağır alkollüler arasındaki 1'e 3 oranının son yapılan düzenlemelerle 1'e 1.8'e gerilediğini, bir başka deyişle hafif alkollülerin vergi oranının ağır alkollülere yaklaştırılarak dengenin bozulduğunu belirten yetkililer oranın AB ve aday ülkelerde 1'e 2.7'de seyrettiğini belirtiyor. 
   Bunun içki pazarının "ölüm fermanı" olabileceğini söyleyen uzmanlara göre fiyat artışları kaçınılmaz. Artış yapılıp yapılmayacağına önümüzdeki haftaya kadar tüm şirketlerin karar vereceğine dikkat çeken bir yetkili ise cezayı tüm sektörün çektiğini ancak bira ve şarapta bunun etkisinin daha fazla olacağını söyledi. 
   Geçen yıl rakı üretimi 2002'ye göre yüzde 3.9 gerileyerek 57.2 milyon, şarap üretimi ise yüzde 63 gerileyerek 1.6 milyon litreye düştü. Aynı dönemde bira üretimi ise 736 milyon litreden 784 milyon litreye yükseldi. 
   
   Camel'a da zam geldi 
   Bu arada Tekel ve Philip Morris'in ardından Japan Tobacco International de Camel, Salem, Winston, Monte Carlo ve More sigaralarının satış fiyatlarına bugünden itibaren yüzde 8.3 ile 11.1 arasında zam yaptı. Yapılan açıklamaya göre, Camel kısanın fiyatı 3 milyondan 3 milyon 300 bin liraya, Winston kısanın fiyatı 2 milyon 100 bin liradan 2 milyon 300 bin liraya yükseldi. 
   
   Biradaki ÖTV ekime göre yüzde 121 arttı litre başına ÖTV tutarı - TL Ürün Alkol derecesi Ekim 2003 ÖTV Kasım 2003 ÖTV Değ. Mart 2004 ÖTV Değ. Ekimden bu yana artış Bira 5 360.000 750.000 108 795.000 6 121 Şarap 12 1.180.000 1.000.000 -15 1.500.000 50 27 Rakı 45 10.200.000 10.200.000 0 12.771.428 25 25 
   
   Türkiye'deki vergi AB'nin 1.8 katı Ekim 2003 Kasım 2003 Mart 2004 Türkiye 3.1 kat 1.5 kat 1.8 kat AB ve Aday ülkeler ort. 2.7 kat 2.7 kat 2.7 kat 
   
</TEXT>
</DOC>
