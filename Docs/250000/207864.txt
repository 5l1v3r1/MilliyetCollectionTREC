<DOC>
<DOCNO> 207864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yazar/tamer.html </URL>
<DATE> 2004/01/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Telefonda serbestlik Brezilya'ya benzemesin 
</HEADLINE>
<TEXT>

   
   Ulaştırma Bakanı Binali Yıldırım, dün Sabah'ta yer alan demecinde "Telefon piyasasında tekel 1 Ocak'ta kalktı, ama gerçek anlamda rekabet ortamının oluşması 6 ay sürecek. Biz bindirim değil, indirim bakanlığıyız," demiş. Yıldırım, özel sektöre "ilk etapta uzak mesafe telefon hizmetlerinde, daha sonra kablo platformunda ve ileriki aşamada da altyapının ortak kullanımı konusunda olanak sağlanacağını" belirtmiş. 
   Elektrik ve doğalgaz fiyatlarında son aylarda kullanıcı lehine hem tüketici, hem de sanayici Enerji Bakanlığı'nca yapılan düzenleme ve indirimleri gördükten sonra, Ulaştırma Bakanı'nın "Biz indirim bakanlığıyız" sözlerini ciddiye almamız gerek. Ama Sabah'taki açıklamasını satır satır okuduğum halde, telefon piyasasının rekabete açılmasının tüketiciye hangi aşamada ne tür avantajlar sağlayacağına ilişkin tek kelime göremedim. 
   
   Lula'dan geri adım 
   Telefonda tekelin kaldırılmasının vatandaşın cebine nasıl yansıyacağı, bugünlerde beni özellikle ilgilendiriyor. Zira AKP hükümeti ile aynı günlerde iktidara gelen Brezilya Devlet Başkanı Lula da Silva, 5 yıl önce serbestleştirilen telekomünikasyon piyasasıyla ilgili olarak perşembe günü önemli bir tasarrufta bulundu ve Telekomünikasyon Kurumu Başkanı Luiz Schymura'yı görevden aldı. Çünkü Batı basınında günlerce "Latin Amerika'nın en büyük özelleştirilmesi" diye övülen telekomünikasyon sanayinin tümüyle özel sektöre ve yabancı sermayeye satışından, Brezilyalı tüketici bugüne kadar yararlanabilmiş değil. Daha doğrusu geri kalan tüm taraflar yararlandığı halde, yararlanamayan tek taraf tüketiciler 
   
   Tüketici hava aldı 
   Şirketlerin yeni sahipleri, altına imza attıkları sözleşmelerdeki yükümlülüklerin pek çoğunu yerine getirmemişler. Örneğin aldığı hizmetten memnun olmayan abonenin, numarasını değiştirmeden rakip operatöre geçmesine izin verilmemiş. Yerel ve bölgesel operatörler arasında da sözleşme gereği ortak kullanılması gereken hatlar ve baz istasyonlarıyla ilgili sorun çıkmış. Denetim görevini yapması gereken merci de yetersiz kalmış... 
   Brezilya'da telekom özelleştirilmesinin yapıldığı Ağustos 1998 ertesinde ekonominin tepetaklak olduğunu ve geniş halk kitlelerinin yoksullaştığını da hesaba kattığınızda, eski sendikacı solcu Lula'nın bu konuya müdahalesi doğal. Hatta geç kalmış bile sayılabilir. 
   
   Sendikacı arkadaşı 
   Lula geçen yıl iktidara geldiğinde, sendikacılık günlerinde omuz omuza mücadele verdikleri Telekomünikasyon İşçileri Sendikası eski Başkanı Pedro Ziller'i Telekomünikasyon Bakanlığı Müsteşarı yapmıştı. Önceki gün de eski sendikacı dostunu Telekomünikasyon Kurumu'nun başına getirdi. 
   Telefon şirketlerinin yeni patronlarına müsteşarken laf geçiremeyen, Telekomünikasyon Kurumu'nun Başkanı olarak laf geçirebilecek mi Göreceğiz. 
   
   Brezilya'dan ders 
   Bana sorarsanız telefon piyasasında serbestleşme yönündeki adımları peşpeşe atacağımız bu dönemde, Brezilya'daki başarısızlığın nedenlerini titizlikle incelemekte yarar var. 
   Telefon tekelinin kaldırılmasındaki amaç, toplum yararına yapıcı bir rekabet ortamı yaratılarak, çeşitli hizmetlerin daha düşük bedellerle tüketiciye ulaştırılması ve ek katma değer yaratılması olmalıdır. Brezilya'dakinin aksine bizim Telekomünikasyon Kurumu, işleticilerin hakim durumlarını yapıcı rekabet dışındaki amaçlar için kullanmamaları, şeffaflık ve maliyet esaslı ücret uygulamasının sağlanabilmesi için gerekli düzenlemeleri mutlaka yapmalı ve ilk günden titizlikle denetlemeli. 
   
      
   
</TEXT>
</DOC>
