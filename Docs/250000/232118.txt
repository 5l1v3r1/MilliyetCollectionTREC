<DOC>
<DOCNO> 232118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur34.html </URL>
<DATE> 2004/04/16/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Aşkale'deki depremin kırığı Kandilli'de... 
</HEADLINE>
<TEXT>

     Erzurum'da meydana gelen 5.1 ve 5.3 büyüklüğündeki depremlerden sonra artçı sarsıntılar devam ederken, ana depremdeki kırığın Aşkale İlçesi'ne bağlı Kandilli Beldesi yakınlarında olabileceği üzerinde duruluyor. 
     Türkiye Jeofizik Kurumu Genel Başkanı Prof. Dr. Ahmet Ercan, deprem bölgesindeki incelemeleri sırasında, Kandilli Beldesi'ne 3 kilometre uzaklıkta bir tepede oluşan dilimlenmenin kırık izlenimi verdiğini söyledi. 
     Tepede, marn kayası içinde boyu 70 metre, genişlik ve düşey atımı 2,5 metreyi bulan dilimlenmede fay aynalarının oluştuğunu belirten Ercan, ''Buradaki ilk izlenimlerimiz, deprem kırığı bulundu anlamını verebilir'' dedi. 
     Depremde ciddi oranda hasar gören Kandilli Beldesi ile köyleri de gezen Ercan, hasarın ana nedeninin, yapı niteliğinin düşük olmasından kaynaklandığını söyledi. 
     ''Köylerdeki yapılar yapı değil, derme çatma ev ve ahırlardan oluşuyor'' şeklinde değerlendirme yapan Ercan, şöyle devam etti 
     ''Hasarın ana nedeni, yapı niteliği düşük. Yer seçimindeki hata ikinci planda geliyor. Binalar ise yığma, ağır ve taş yapılardan oluşuyor. Deprem konusunda herhangi bir önlem yok. Bu durumda elbette sarsıntı hasar verir. Allah'tan ciddi can kaybımız yok. Umarız bunlardan bir an önce ders alır da gereğini yaparız.'' Depremde en fazla hasar gören Küçütgeçit Köyü'nde yapıların kaya zemine yapıldığını, ancak buranın da kırık kuşağında olduğunu belirten Ercan, ''Daha önce de burada deprem olmuş. Vatandaşlar, kaya bölünmesinden söz ettiler. Bu durumda köyün yeri mutlaka değiştirilmelidir'' dedi. 
     Bu arada, deprem bölgesinde artçı sarsıntılar devam ederken, Ercan, söz konusu artçı sarsıntıların gerilim boşalıncaya kadar bir süre daha devam edebileceğini, vatandaşların tedirgin olmamalarını, ancak hasarlı binalar için tedbirli olmaları gerektiğini sözlerine ekledi. 
     
</TEXT>
</DOC>
