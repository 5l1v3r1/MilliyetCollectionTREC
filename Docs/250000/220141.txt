<DOC>
<DOCNO> 220141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/ekonomi/eko06.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye'den 'paranıza el koyacağız' mektubu 
</HEADLINE>
<TEXT>

   Maliye, Karayolları ve üniversitelere 'Ayağınızı yorgana göre uzatın' diyecek 
   AHMET ERHAN ÇELİK Ankara 
   
   Hükümet hafta başında mali açığın kapatılması için 500 trilyon liralık özel gelirin bütçeye aktarılmasına karar verdi. Karara göre, Karayolları Genel Müdürlüğü gibi işletmeci özelliği olan yatırımcı kuruluşlar, araştırma fonları bulunan üniversiteler, bütçe dışı fonlar gibi birçok kuruluş özel gelirlerinin neredeyse beşte dördünü merkez bütçeye bırakmak zorunda kalacak. 
   Maliye elde edilen özel gelirleri ödeneklendirmeyerek kullanımını engelleyecek. Bu yolla bütçeye ek gelir yaratılırken özel gelir sahibi kuruluşlar hizmetlerinin bir kısmından vazgeçecek. Örneğin üniversiteler bazı araştırma projelerini iptal etmek zorunda kalacak. Karayolları Genel Müdürlüğü yıllık 300 - 400 trilyon lira gelir elde edilen İstanbul'daki Boğaz köprülerinin ya da oto yolların bakım masraflarında tasarruf yapmak zorunda kalacak. 
   Üniversitelerin araştırma fonlarından da kesinti yapılacak. Yüksek Öğretim Kurumu YÖK ile 2003 sonunda olduğu gibi gerginlik yaşanmaması için Maliye, üniversiteleri ve özel gelir elde eden diğer kuruluşları, "Paranıza el koyacağız. Ayağınızı yorgana göre uzatın" şeklinde bir yazıyla baştan uyaracak. 
   
   200 trilyon daha lazım 
   Bütçe ödeneklerinden 1 katrilyonluk ek kesinti yapılması, özel ödeneklerden de 500 trilyonun bütçeye gelir yazılması ek tedbir ihtiyacını ortadan kaldırdı. Maliye yetkilileri, IMF ile gelinen aşamayı "Geriye 100 - 200 trilyonluk ihmal edilebilir detay bir açık rakamı kaldı. IMF bir de sigaraya ÖTV zammının uygulanma biçimini görmek istiyor" diye anlattı. 
   
   
</TEXT>
</DOC>
