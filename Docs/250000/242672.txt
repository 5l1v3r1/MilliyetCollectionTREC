<DOC>
<DOCNO> 242672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko40.html </URL>
<DATE> 2004/05/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denizbank Başekonomisti Ekonomi doğru yolda 
</HEADLINE>
<TEXT>

     Denizbank Başekonomisti Dr. Saruhan Özel, ekonominin doğru yolda gittiğini, gelişmelerin umut verici olduğunu belirtti. 
     Özel, Denizbank tarafından Hatay'ın merkez ilçesi Antakya'da yatırımcılara yönelik düzenlenen toplantıda, Türkiye ekonomisinin mevcut durumu ve geleceği konusunda değerlendirmelerde bulundu. 
     Gelişmiş ülkelerde faizlerin düşük enflasyon beklentilerinden dolayı gerilediğini belirten Özel, bu durumun global likiditeyi Türkiye gibi yüksek getiri imkanı sunan gelişmekte olan ülkelere yönlendirdiğini söyledi. 
     Özel, terör olaylarına rağmen global ortamdan olumlu etkilenen Türkiye ekonomisinin kriz sonrası olumlu seyrini devam ettirdiğini belirtti. 
     Hükümetin, ekonominin önemli organları arasında başarılı bir koordinasyon gerçekleştirdiğini anlatan Özel, bunun önemli bir güven ortamı yarattığını bildirdi. 
     Özel, ekonominin doğru yolda ve umut verici olduğunu belirterek, yılın ilk yarısı için olumlu beklentilerin hakim olduğunu ve bu durumun ikinci yarıya da sarkabileceğini kaydetti. 
     Bu yıl enflasyonun hedeflerin çok altına inebileceğini, bu durumun büyümeyi resmi beklentilerin altına çekebileceğini ifade eden Özel, büyüme düzeyinin yüzde 2 civarında, tüketici fiyat artışının ise yılın ilk yarısında bile tek haneli rakamlarda oluşabileceğini söyledi. 
     ''Kurlar büyük olasılıkla sakin seyrini sürdürecek ve nominal faizler düşmeye devam edecek'' diyen Özel, şöyle devam etti 
     ''Ancak, düşen enflasyon aynı zamanda borç stokunun ekonomi üzerindeki olumsuz etkisini de güçlendirecek. Cari dengenin ise bu yıl sorun olmayacağını ve kurlara baskı yapmayacağını düşünüyorum.'' 
     
</TEXT>
</DOC>
