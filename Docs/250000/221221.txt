<DOC>
<DOCNO> 221221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun41.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta Türk ve Rum kadın örgütleri barış için etkinlik yapacak 
</HEADLINE>
<TEXT>

     KKTC ve Güney Kıbrıs'taki bazı kadın kuruluşları, 8 Mart Dünya Kadınlar Günü kutlamaları çerçevesinde ortak etkinlik düzenledi. 
     Etkinliğe, KKTC'den gelen ''Barış İçin Kadın Dayanışma Grubu'', üzerinde ''barış'' yazan balonlar tutarken, Güney Kıbrıs'tan gelen Rum kadınlar da ''Barış - Yeniden Birleşme - Eşitlik'' yazılı pankart taşıdı. 
     Kadınların buluşmasında, Türk kadınlarının getirdiği barış güvercinleri uçuruldu. Türk ve Rum kadınlar birbirleriyle sohbet etti. 
     Kadınlar Ledra Palas Sınır Kapısı'nda buluşarak, BM Genel Sekreteri Kofi Annan'a iletilmek üzere BM Barış Gücü'nün bayan görevlisine bir de mektup verdi. 
     Türk ve Rum kadınları, Annan'a gönderdikleri mektupta, ''adanın yeniden birleşmesi ve sürdürülebilir barışın egemen olması için çalışmaya devam edeceklerini'' belirtti. 
     ''1 Mayıs'ta, eşit iki kurucu ortak olarak Birleşik Kıbrıs'ı Avrupa Birliği'ne taşıma arzusunda olduklarını'' dile getiren kadınlar, ''çocuklar için güzel bir gelecek kurma hedefiyle cesaret ve kararlılıkla mücadeleye devam edeceklerini'' kaydetti. 
     Mektubun BM görevlisine takdiminden sonra iki toplumlu bir eğlence de düzenlendi. 
     
</TEXT>
</DOC>
