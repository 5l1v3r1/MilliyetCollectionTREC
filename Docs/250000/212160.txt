<DOC>
<DOCNO> 212160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun26.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mydoom virüsünün kaynağı Rusya mı 
</HEADLINE>
<TEXT>

     Dünya çapında elektronik postaları etkileyen internet virüsü ''Mydoom''un kaynağının Rusya olabileceği bildirildi. 
     Rus antivirüs şirketi ''Kaspersky Labs'' uzmanlarından Aleksandr Gostiev, basın toplantısında, ''Bu virüs ilk olarak Rusya'da görüldü. Kesin olmamakla birlikte, bu olay bizi virüsün kaynağının Rusya'da olduğunu düşündürüyor'' dedi. 
     Gostiev, virüsü yaratanların amacının sadece e posta trafiğini felce uğratmak değil, virüs bulaşan bilgisayarlar yoluyla çöp mektup ''spam'' adı verilen mailleri yaymayı amaçladıklarını belirtti. 
     Gostiev, saldırının ''muhtemelen aylar boyunca çok iyi hazırlandığını ve planlandığını'' ve ''virüsün her şeyden önce 'spam' mailleri yaymaya çalışan suç çetelerinin işine yarayabileceğini'' söyledi. 
     Şirketin sözcülerinden Denis Zenkine de, dünya çapında internet trafiğini izlemek için özel programları bulunduğunu, bu programların, ''solucan'' tipi bu virüsten ilk kez etkilenen maillerin Rusya'da olduğunu saptadıklarını kaydetti. 
     ''Mydoom'' virüsü hafta başında ortaya çıkmıştı. Ortaklaşa kullanılan programlar ve elektronik postalarla otomatik olarak yayılan virüs, 168 ülkede binlerce bilgisayara bulaştı. 
     
</TEXT>
</DOC>
