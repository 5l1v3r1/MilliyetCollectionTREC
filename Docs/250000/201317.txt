<DOC>
<DOCNO> 201317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/yilmaz.html </URL>
<DATE> 2003/12/11/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Teröre kamera önlemi geliyor 
</HEADLINE>
<TEXT>

   
   Londra, Paris, Roma, New York gibi metropoller terör eylemlerine, kazalara, soygunlara, saldırılara karşı güvenliklerini nasıl sağlıyorlar 
   İstanbul Ticaret Odası İTO aslında İstanbul'da meydana gelen son bombalama olaylarından 6 ay önce bu sorunun yanıtını aramaya koyuldu. 
   İTO Başkanı Mehmet Yıldırım olimpiyatlar, kongreler, fuarlar gibi uluslararası organizasyonları İstanbul'a çekmek için çok sayıda girişimde bulundu. 
   Yıldırım, kimi zaman bakanların da bulunduğu bu toplantılarda en çok "İstanbul güvenli bir şehir mi" sorusu ile karşılaştı. 
   Verdikleri yanıtlar, "Yeterli sayıda polisimiz var, İstanbul'daki suç olayı New York'un altında" gibi sözlerden ibaretti. 
   Çalışkan emniyet görevlileri dışında, büyük kent güvenlik teknolojileri hakkında ise söyleyecek çok fazla sözleri yoktu... 
   
   Londra modeli geliyor 
   İTO Paris, Roma, New York'un yanı sıra metropol güvenlik teknolojilerinde dünyanın öncü kenti Londra'ya uzandı. 
   Londra Ticaret Odası'ndan gelen rapor çarpıcıydı. Londra IRA'nın terör eylemleri nedeniyle kendisini bu alanda geliştirmişti. 
   Londra modelinin özü güvenlik teknolojilerine dayanıyordu. Şehri gözetim altında tutan 4 milyon kamera, sokakları adeta kokluyordu. Yıldırım, Londra sokaklarında bir günde 8 saat dolaşan bir insanın, ortalama 300 kameraya yakalandığını söylüyor. Adam parkta oturdu, tuvalate gitti, otele girdi, falanca ile el sıkıştı, çarşıdan gübre aldı... Tüm haller... 
   
   Kameralı araçlar 
   Geçtiğimiz gün İTO'da, İstanbul Valisi Muammer Güler başkanlığında İstanbul'un Sanayi Odası, Deniz Ticaret Odası, Ticaret Borsası başkanları ile birlikte istihbaratçılar, güvenlik birimleri bir araya geldiler. 
   Emniyet Genel Müdürlüğü'nde yürütülen güvenlik teknolojileri ile ilgili çalışmanın 400 milyar liralık birinci bölümünü tamamlayan İl Özel İdare, ikinci aşamayı iş dünyasına açtı. Ayrıca kameralar ile donatılan 150 araçtan oluşan 4 trilyon liralık yatırım, karara bağlandı. Bu yatırımın yüzde 40'ını İTO, kalanını da yüzde 20'şer payla Sanayi Odası, Ticaret Borsası ve Deniz Ticaret Odası karşılayacak... 
   İstanbul'u gözaltına alacak kamera projesinin yatırım maliyetinin toplamı 8 milyon dolar. 
   
   Terör ekonomiyi de vuruyor 
   Londra yılda 60 milyon turist ağırlıyor, İstanbul ise aynı sürede 3 - 3.5 milyon... İstanbul'a gelen turist sayısının artması üretim ve ticaret hayatını yakından igilendiriyor. Kanundan gelen zorunlulukla, İstanbul'da faaliyet gösteren 4 oda bir arada hareket ediyor. Bu odaların ve sivil toplum örgütlerinin katıldığı ve başkanlığını İSO Meclis Başkanı Hüsamettin Kavi'nin yaptığı, İstanbul Konseyi çözüm üretmeye çalışıyor. 
   Yıldırım kaba bir hesapla, ince bir noktaya temas ediyor. İstanbul'a her ay yurtdışından düzenli olarak gelen 100 bin ziyaretçi, rezarvasyonlarını ve iş bağlantılarını iptal ettiğinde esnaftan turizcisine kadar herkes bu durumdan etkileniyor. 
   İstanbul tam da böyle günler yaşıyor... 
   
   Üniversiteli bodyguardlar 
   İTO kendisine Paris Ticaret Odası örgütlenme modelini örnek alıyor. Paris odasının ünivesitesinde güvenlik uzmanı yetiştiren bölümden destek aldıklarına dikkat çeken Yıldırım, İTO'nun üniversitesinde bu yıl bodyguard kursları düzenleneceğini belirtiyor. Gelecek eğitim döneminde ise üniversitenin, 4 yıllık "Bodyguard Yetiştirme Bölümü" açacağını da sözlerine ekliyor. 
   Demek ki havada uçuşan "İstanbul vizyonu" lafları, yılda 10 milyon turisti çekmek için yetmiyormuş. Acı bir deneyimle de olsa, sonunda metropol güvenliği konusu gündemimize girmiş oldu hayırlı olsun 
   
      
   
</TEXT>
</DOC>
