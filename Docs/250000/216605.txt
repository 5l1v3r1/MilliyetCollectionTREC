<DOC>
<DOCNO> 216605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur33.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın Uzan hakkında açtığı tazminat davası sürüyor... 
</HEADLINE>
<TEXT>

     Başbakan Recep Tayyip Erdoğan'ın, Bursa mitinginde kendisine hakaret ettiği gerekçesiyle avukatları aracılığıyla GP Genel Başkanı Cem Uzan hakkında açtığı 100 milyar liralık tazminat davasının görülmesine devam edildi. 
     Bursa 5. Asliye Hukuk Mahkemesi'nde yapılan duruşmada, Cem Uzan'ın avukatı Halil Şahin Dost ile Başbakan Recep Tayyip Erdoğan'ın avukatı Günaydın Çalışkan hazır bulundu. 
     Mahkeme Başkanı, 3. Asliye Ceza Mahkemesi'nde devam eden ceza davasının sonucunun beklenmesine karar vererek, duruşmayı erteledi. 
     
     UZANLAR'IN ADABANK BELGELERİNİN SAKLANMASI DAVASI DA SÜRÜYOR... 

     El konulan İmar Bankası'na ilişkin soruşturmalar kapsamında çıkarılan gıyabi tutuklama kararları uyarınca aranan Kemal ve Hakan Uzan'ın da aralarında bulunduğu 7 sanığın, Adabank'a ait bilgi ve belgeleri sakladıkları iddiasıyla yargılanmalarına devam edildi. 
     Şişli 4. Asliye Ceza Mahkemesi'ndeki duruşmada, başka suçtan Kartal H Tipi Cezaevi'nde tutuklu bulunan sanıklar Bahattin Uzan ve Mustafa Akar'ın getirilmesi için yazılan yazının, İstanbul Kapalı Cezaevi'ne gittiği anlaşıldı. Tutuklu sanıkların bu nedenle getirilemediği duruşmada, gıyabi tutuklu sanıklar Kemal ve Murat Hakan Uzan da yakalanamadıkları için hazır edilemedi. 
     Duruşmaya, tutuksuz yargılanan Azmi Yılmaz, Selahattin Bal ve Suat Gusinali de gelmedi. 
     Sanıkları avukatlarının temsil ettiği duruşmada, hakim, Kartal H Tipi Cezaevi'ne yazı yazılarak Bahattin Uzan ile Mustafa Akar'ın bir sonraki celseye getirilmesine karar verdi. Duruşma, ertelendi. 
     
     İDDİANAME 

     Şişli Cumhuriyet Başsavcılığı'nca hazırlanan iddianamede, Adabank A.Ş'nin yeni yönetiminin şikayeti üzerine soruşturma başlatıldığı ve Adabank A.Ş'nin bilgisayar kayıtlarıyla, bilgi ve belgeleri ihtiva eden bilgisayarların back-up kasetlerinin bulunamadığı öne sürülüyor. 
     İddianamede, bu nedenle Kemal Uzan, Murat Hakan Uzan, Bahattin Uzan, Azmi Yılmaz, Selahattin Bal, Mustafa Akar ve Suat Gusinali'nin 4389 sayılı Bankalar Kanunu'nun 22 4. maddesi uyarınca ''yetkili mercilerin ve denetim görevlilerinin istedikleri bilgi ve belgeleri vermemek'' suçundan 1 ile 3'er yıl arasında hapis ve 3'er milyar liraya kadar ağır para, ayrıca TCK'nın 525 b maddesinde düzenlenen ''bilgileri otomatik işleme tabi tutulmuş bir sistemi veya verileri kısmen veya tamamen tahrip etmek'' suçundan 2 ile 6'şar yıl arasında hapis ve 20'şer milyon lira ağır para cezasına çarptırılmaları isteniyor. 
     
</TEXT>
</DOC>
