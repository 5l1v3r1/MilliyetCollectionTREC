<DOC>
<DOCNO> 217555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/dunya/adun.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kremlin'den sevgilerle 
</HEADLINE>
<TEXT>

   Dışişleri Bakanı Gül ile Rusya Devlet Başkanı Putin arasında Kremlin'de sıcak bir atmosferde geçen görüşmede, iki ülke arasındaki ilişkilerde güven tazelendi 
      Cenk Başlamış 

   
   Rusya Devlet Başkanı Vladimir Putin, terörle mücadelede Türkiye'nin tutumunu överken, Dışişleri Bakanı Abdullah Gül, "Rus dostlarımız bize güvensin" sözleriyle Moskova'nın beklediği mesajı verdi. 
   Putin, 8 yıllık aradan sonra Moskova'yı ziyaret eden ilk Türk Dışişleri Bakanı olan Gül'ü Kremlin'de kabul etti. Bir saat süren görüşme, Putin'in yaptığı esprilerle beklenenin ötesinde dostça ve sıcak bir havada geçerken, sorun yaratan konular doğrudan gündeme gelmedi. Rusya lideri, "İlişkilerimiz hızla gelişiyor ve istikrarlı hale geliyor. Buna terörle mücadele gibi hassas bir konu da dahil. Türkiye'nin de terörden çok çektiğini biliyoruz" dedi. 
   
   Sizi yeniden keşfettik 
   Putin, Rusya'nın Türkiye'yi yeniden keşfettiğini ve iki ülkenin aralarında gelişen çok yönlü ve derin işbirliği sayesinde birbirlerini daha iyi anlamaya başladığını belirtti. Görüşmede Putin, Türkiye'de boğazlardan geçişte uygulanan kısıtlamanın Rus petrol tankerlerini etkilemesinden yakındı. Putin, Türk Silahlı Kuvvetleri'nin TSK saldırı helikopteri ihalesinde ikinci olan Rus - İsrail yapımı Erdoğan helikopterleriyle ilgili olarak Ankara'nın yeni bir değerlendirme yapmasını arzu ettiklerini yineledi. Rusya lideri, kendisini Türkiye'ye davet eden Gül'e, "Biliyorum, uzun zamandır devlet başkanı düzeyinde ziyaret olmadı. Vakti geldi. Yapacağız" dedi. Putin, Türkiye'nin Irak politikasını ilgi ve takdirle izlediklerini, Kıbrıs'ta çözüm yoluna girilmesinden de memnunluk duyduklarını belirtti. 
   Gül ise, terörle mücadelenin öneminin bilinciyle hareket ettiklerini belirterek, "Elimizden geleni yapıyoruz. Bu konuda dostlarımızın bize güven duymasını istiyoruz" sözleriyle Moskova'nın beklediği mesajı verdi. Gül, Çeçenistan'da Türk vatandaşlarının yakalandığını söyleyen Putin'e, "İstanbul'da onlarca kişiyi öldüren kişilerin üzerinden de Türk kimliği çıktı. Teröristlerin vatanı olmuyor" dedi. İki ülkede de güçlü iktidarlar bulunduğunu belirten Gül, Putin'in işbaşına gelmesinden sonra Rusya'da istikrar, barış ve güven ortamının sağlandığını söyledi. 
   
   Hükümeti görevden aldı 
   Putin, Gül'le görüşmesinden sonra, selefi Yeltsin tarafından atanan Başbakan Mihail Kasyanov'u görevden aldı. Kasyanov'un yerine Başbakan Yardımcısı Viktor Hristenko'yu atayan Putin'in bu kararı, başkanlık seçimleri manevrası ve geçmişle bağları koparma isteği olarak yorumlandı. 
   
   Antalya'ya hayran kalmış 
   Rusya Devlet Başkanı Vladimir Putin, bir kez gördüğü Antalya'ya hayran kaldığını söyledi. 
   Putin, Dışişleri Bakanı Abdullah Gül'le görüşmesinin başında, St. Petersburg Belediyesi'nde çalıştığı 1990'ların başında gezdiği Antalya ile ilgili izlenimlerini anlattı. Rusya lideri, "Küçük bir tekne kiralayıp denize açılmıştık. Her şey çok güzeldi. Teknede çok sade insanlar vardı. Hatta, yemekleri de tayfalar yapmıştı" dedi. 
   Gül ise, Sovyetler Birliği'nin Kurtuluş Savaşı döneminde ve sonrasında Türkiye'de sanayinin kurulmasına katkılarını unutmadıklarını belirterek, "Yeni teknolojileri müttefiklerimiz değil, Rusya vermişti. Büyük bir jest yapmıştınız" diye konuştu. 
   Zirve devam ederken, Gül'ün eşi Hayrünnisa Gül de Kremlin Sarayı'nı gezdi. 
   
   
   
</TEXT>
</DOC>
