<DOC>
<DOCNO> 249339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/ekonomi/aeko.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Oto'da ÖTV indirimi 
</HEADLINE>
<TEXT>


Danıştay'ın yürütmeyi durdurma kararının ardından motor hacmi 1.600 santimetreküpün üzerindeki araçlardaki ÖTV'ler 19.40 puana kadar düşürüldü 


Danıştay'ın motor silindir hacmi 1.600 santimetreküpü cm3 geçen motorlu taşıtlardaki Özel Tüketim Vergisi ÖTV oranları konusunda verdiği yürütmeyi durdurma kararı sonrası, bu araçlardan alınan ÖTV, 0.89 puan ile 19.40 puan arasında düşürüldü. 
Bakanlar Kurulu'nun dava konusu olan kararında motor silindir hacmi 1.600 cm3'e kadar olan araçların ÖTV oranı yüzde 27'den 30'a, 1.600 ile 2.000 cm3 arasındaki araçlarda yüzde 46'dan 52'ye, 2.000 cm3'ü geçen araçlarda ise yüzde 50'den 75'e çıkarılmıştı. Danıştay 7. Dairesi, ilk dilimdeki motorlu taşıtların ÖTV'sine yüzde 11.11 artış yapılmasına karşın, diğer dilimlerdeki artışın yüksek tutulmasını sosyal adalete aykırı bularak, bunlar için yürütmeyi durdurma kararı vermişti. 

Yeni oranlar uygulamada 
Danıştay'ın ilgili kararı, dün akşam Maliye Bakanlığı'na tebliğ edildi. Bu karara karşı Danıştay Dava Daireleri Kurulu'na itiraz için hazırlıklarını tamamlayan Maliye Bakanlığı da, yürütmeyi durdurma kararı çerçevesinde vergide indirimli oranları bugün uygulamaya soktu. 
Gelirler Genel Müdür Vekili Osman Arıoğlu imzasıyla defterdarlıklara gönderilen yazıda, Danıştay 7. Dairesi'nin kararı hatırlatılarak, şöyle denildi 
"Danıştay 7. Dairesi'nin Kararı uyarınca özel tüketim vergisinin motor silindir hacmi 1.600 cm3'ü geçmeyenler için yüzde 30, motor silindir hacmi 1.600 cm3'ü geçen fakat 2.000 cm3'ü geçmeyenler için yüzde 51.11, motor silindir hacmi 2.000 cm3'ü geçenler için de yüzde 55.55 oranlarında uygulanması gerekmektedir." 

Fark tahsil edilecek 
Yazıda, 18 Haziran 2004 tarihinden itibaren ilk iktisabı yapılan araçlarda ÖTV'nin yeniden belirlenen oranlarda yapılacağına dikkat çekilirken, 7. Daire'nin bu kararının iptali istemiyle Danıştay Dava Daireleri Kurulu'na yapılan itiraz sonucu yürütmeyi durdurma kararının iptali halinde, motor silindir hacmi 1.600 cm3'ü geçen araçlar için yeni oranlar ile eski oranlar arasındaki farkın mükelleften tahsil edileceğinin de ayrıca hatırlatılması istendi. 

Bir otomobil alacak kadar ÖTV farkı olacak modeller var euro Model Eski fiyat Yeni fiyat Fark BMW 318.i 48.302 48.022 280 BMW 530 84.971 75.629 9.342 Mercedes E220 80.336 71.486 8.850 Mercedes S500 158.146 140.891 17.254 Volvo S60 2.3 58.172 51.773 6.400 Porsche 911 236.536 210.246 26.290 Grand Cherokee 73.014 63.407 9.607 
26.290 euro bir Audi A3 1.6'nin fiyatının da üzerinde. Audi A3 1.6'nın fiyatı 24 bin 467 euro. 


</TEXT>
</DOC>
