<DOC>
<DOCNO> 204002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur08.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın avukatından AKP'ye 'Hoca'yı kurtarın' mesajı... 
</HEADLINE>
<TEXT>

     Yargıtay'ın cezasını onaylamasının ardından cezasının infazı için kendisine davetiye gönderilen ve 1 haftalık zamanı kaldığı belirtilen SP Genel Başkanı Necmettin Erbakan'ın hukukçusu Şeref Malkoç AKP'ye, "Ellerinde Hoca'yı kurtaracak çok yol var. Çünkü kendileri de iyi bilir ki cennetin enaz 8 kapısı vardır" diye mesaj yolladı. 
     Malkoç ANKA'ya yaptığı açıklamada, Erbakan'ın cezasının infazı ile ilgili bir haftalık süre kaldığını, bu sürede bir gelişme sağlanamazsa cezaevi sürecinin başlayacağını bildirdi. Kalan sürede Erbakan'ın cezaevine girmemesinin AKP'lilere bağlı olduğunu belirten Malkoç, "Bu aşamada yargının yapacağı çok fazla birşey yok. Asıl görev AKP'lilere düşüyor" dedi. 
     Şu ana kadar AKP'den cezaevi sürecini durduracak bir düzenleme için mesaj almadıklarını kaydeden Malkoç, şunları söyledi 
     "Erbakan sadece bizim Hocamız değil, AKP'lilerin de Hocası. İstendiği takdirde Hoca'yı kurtaracak çok fazla çözüm var. Bu da AKP'lilerin ellerinde. Yargının kararı diyerek mazeret üretmesinler. Çünkü kendileri de çok iyi biliyor ki cennetin enaz 8 tane kapısı vardır. Ama bu sözü unuttularsa söylecek birşeyimiz yok. Çünkü değişim hafızada da zaafiyete yol açabiliyor." Malkoç, Erbakan'ın hapse girmemesi için her türlü girişimde bulunduklarını belirtirken, ancak yeterli desteği de görmediklerinden yakındı. 
     
</TEXT>
</DOC>
