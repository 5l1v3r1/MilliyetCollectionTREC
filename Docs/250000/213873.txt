<DOC>
<DOCNO> 213873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun14.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
New York... Erkekler etek giymek için yürüdü... 
</HEADLINE>
<TEXT>

     ABD'nin New York kentinde, mini, midi, hatta balerin etekleri giyen yaklaşık 100 erkek, ''pantolon zulmüne son verilmesi'' için sokaklara döküldü. 
     Manhattan'daki Guggenheim Müzesi'nden Metropolitan Müzesi'ne kadar yürüyen pantolon karşıtları, burada ''Cesur Yürekler Etekli Erkekler'' adlı sergiyi gezdi. Protestocuların müzede bulunması, ziyaretçilerin şaşkın bakışlarına neden oldu. 
     Protesto yürüyüşüne katılan emekli öğretmen David Johnson, New York Times gazetesine yaptığı açıklamada, ''Biz travesti, eşcinsel ya da giyim karşıtı değiliz. Bize Jean ya da Sally denmesini istemiyoruz. Biz, etek giyme hakkı isteyen erkekleriz'' dedi. 
     Yürüyüşe İsveç'ten katılan 39 yaşındaki Ingemar Johnsson da, Fransız Devrimi'ne kadar Avrupa'da erkeklerin genelde etek giydiklerini söyledi. Diğer protestocular ise İskoç erkeklerin yüzyıllardır giydiği ''kilt'' adlı eteklere dikkati çekti. 
     
</TEXT>
</DOC>
