<DOC>
<DOCNO> 234350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun03.html </URL>
<DATE> 2004/04/24/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kuzey Kore'deki patlama, dikkatsizlik yüzünden elektrik kontağından çıktı 
</HEADLINE>
<TEXT>

     Kuzey Kore, önceki gün Çin sınırı yakınlarında demiryolunda meydana gelen dev patlamayla ilgili sessizliğini bozdu ve yaptığı ilk resmi açıklamada, dikkatsizliğin yol açtığı elektrik kontağının, amonyum nitrat patlamasına sebep olduğunu açıkladı. 
     Resmi haber ajansı KCNA'da yayımlanan resmi açıklamada, patlamanın yol açtığı kayıpların ''çok ciddi boyutlarda'' olduğu belirtildi, ancak detaylı bilgi yer almadı. Kuzey Koreli yetkililer ise yardım kuruluşları ve yabancı diplomatlara, ''bir kaç yüz kişinin öldüğü, 1000'den fazla kişinin yaralandığı, binlerce evin hasar gördüğü veya tamamen yıkıldığı'' bilgisini verdiler. Kızıl Haç ise bölgede 4000 aileye çadır ve battaniye dağıtma çalışmalarına başladı. 
     Kuzey Kore'nin açıklamasında, çeşitli ülkelerin ve uluslararası kuruluşların insani yardım teklifinde bulunmasına teşekkür edildi. 
     Çin, toplam 1,2 milyon dolarlık gıda, ilaç ve çadır göndermeye hazırlanırken, Güney Kore de, ülke yetkililerinin bugün Kuzey Koreli yetkililerle biraraya gelerek yardım çalışmalarının koordine edilmesini görüşeceklerini açıkladı. Güney Kore, toplam 1 milyon dolarlık insani yardım malzemesi teklif etti. 
     
</TEXT>
</DOC>
