<DOC>
<DOCNO> 210097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun10.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de rüşvet skandalı... Şaron istifa mı edecek .. 
</HEADLINE>
<TEXT>

     İsrail'de bir işadamı hakkında Başbakan Ariel Şaron'a rüşvet vermekten dava açıldı. 
     Gözlemciler, emlakçı David Appel'e karşı açılan davanın, Başbakan Şaron'a karşı da dava açılması ve istifaya zorlanması ihtimalini artırabileceğini belirtiyorlar. 
     Ancak Appel'e karşı açılan davada, Şaron'a herhangi bir suçlama yöneltilmedi. 
     Tel Aviv Sulh Hukuk mahkemesinde açılan davada, Appel, Şaron'a 1999 yılında Dışişleri Bakanı olduğu dönemde Yunanistan'daki bir emlak projesini desteklemesi ve hem başbakanlığından önce hem de başbakanlığı sırasında Tel Aviv yakınlarındaki imara açılmış bir bölgenin yeniden parsellenmesine yardımcı olması için yüzbinlerce dolar vermekle suçlanıyor. 
     Appel'in Yunanistan'daki emlak projesini desteklemesi için Başbakan Yardımcısı Ehud Olmert'e de 1990'larda Kudüs Belediye Başkanı olduğu sırada rüşvet vermekle suçlandığı iddianamade, Şaron'un oğlu Gilad'ın da Yunanistan projesi için danışman olarak işe alındığı ve ücreti olarak 3 milyon dolar aldığı iddia ediliyor. 
     Savcılar bu paranın Şaron'a rüşvet vermek için kullanıldığına inanıyorlar. 
     Şaron seçim kampanyasının finansmanında yolsuzluk yapmakla suçlanmış, ancak bu iddiaları reddetmişti. 
     Muhalefet "istifa" istiyor 
     İsrail'de muhalefetteki İşçi partisi milletvekilleri, bir işadamı hakkında Başbakan Ariel Şaron'a rüşvet vermekten dava açılması üzerine, Başbakan'ın istifasını istedi. 
     İşçi Partisi'nden eski Maliye Bakanı Avraham Şocat, ''Başbakan görevinden istifa etmelidir. Önceki olayların ışığında çok önceden istifa etmiş olmalıydı. Atmosferi kirletiyor'' dedi. 
     Yediot Ahronot gazetesi ise iktidardaki Likud Partisi milletvekillerinin muhtemel bir liderlik mücadelesine hazırlandığını ileri sürdü. 
     İsrail Radyosu'nun hukuk yorumcusu Moşe Negbi ise, ''Başbakan'ın bu paranın kendisine niçin verildiğini bilmemesi mantıklı değil. Bir suçlama durumunda, Başbakan görevlerine ara vermek zorundadır'' dedi. 
     Siyasi yorumcu Emmanuel Rosen ise İsrail Ordu Radyosu'na yaptığı açıklamada, ''Şaron suçlanmasa bile, kamuoyu baskısı ve Likud Partisi içindeki kızgınlık onu istifaya zorlayabilir'' ifadesini kullandı. 
     Emlakçı ve Likud Partisi içinde etkili bir kişi olan David Appel hakkında Şaron'a başbakanlığı öncesi ve sonrasında rüşvet vermek suçundan bugün dava açılmıştı. 
     İddianamede, 1998-1999 yıllarında Appel'in ''kamusal görevlerinin yerine getirilmesiyle bağlantılı etkinliklere karşılık Ariel Şaron'a rüşvet verdiği'' ileri sürüldü. 
     İddianamede, Appel'in, Şaron'un Necef çölündeki çiftliğine 100 bin dolar ve 2,6 milyon şekel 590 bin dolar ödediği, ayrıca Appel'in iki seçim kampanyası sırasında Şaron'u destekleme sözü verdiği belirtildi. 
     Appel'in sözcüsü Moşe İsrael suçlamaları reddederek, ''Suçsuz olduğundan hiçbir kuşku yok'' derken, Başbakan Şaron'un bürosundan herhangi bir tepki verilmedi. 
     Ancak Yediot Ahronot gazetesi, Şaron'un bürosundaki bazı yetkililerin suçlamayı önemsemediklerini ve işlerin normal seyrinde gideceğini tahmin ettiklerini yazdı. 
     Şaron hakkında dava açılması için, savcıların rüşvetin suç işleme kastıyla alındığına ikna olması gerekiyor. 
     Şaron, daha önce de seçim kampanyasının yasadışı yollardan finanse edildiği suçlamalarıyla karşılaşmış, ancak hakkında dava açılmamıştı. 
     Savcılar, yabancı işadamlarının 1999'daki parti başkanlığı seçimi sırasında Şaron'a 1,5 milyon dolar kredi verdiklerinden kuşkulanıyorlardı. 
     
</TEXT>
</DOC>
