<DOC>
<DOCNO> 228133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy09.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yunanistan Nobel'i kaçırdı' 
</HEADLINE>
<TEXT>

   Christian Science Monitor gazetesi, Karamanlis'in Rum liderin etkisinde kaldığını, Kıbrıs konusunda anlaşmaya varmayarak hata yaptığını yazdı 
   SEMA EMİROĞLU New York 

   
   ABD'de yayımlanan Christian Science Monitor gazetesi, Rum - Yunan tarafının Bürgenstock'ta Türkiye'yle anlaşmaya varmamakla hata ettiğini, Nobel Barış Ödülü'nün bu yüzden kaçırıldığını savundu. Gazete, Yunanistan Başbakanı Kostas Karamanlis'in Rum liderinin etkisi altında kaldığını yazdı. 
   "Dünyanın birleşik bir Kıbrıs'a ihtiyacı var" başlıklı başyazıda, ABD Dışişleri Bakanı Colin Powell ve üst düzey AB yetkililerinin, 24 Nisan'daki referandumlardan önce adaya gitmeleri ve halka barış planını anlatmaları istendi. "Bu bir Nobel Barış Ödülü anı olabilirdi Yunanistan'ın yeni ve iş yapabilen başbakanı, Türkiye'nin pragmatik ve hoşgörülü Müslüman başbakanıyla Kıbrıs adasının 30 yıllık bölünmüşlüğünü sona erdirecek plan üzerinde anlaşabilirdi" diyen gazete, bu fırsatın, büyük ölçüde Kıbrıs Rum liderinin etkisinde kalan Yunan başbakanının planı reddetmesinden dolayı kaçırıldığını savundu. 
   Birçok Kıbrıs Rumunun yabancıların kendilerine çözüm empoze etme çabasını durdurmasını istediğini kaydeden gazete, "Rumlar yanılıyor. Birleşik Kıbrıs'ın dünya için anlamı, 800 bin Kıbrıslının kendisi için olduğundan daha önemli" ifadesini kullandı. 
   
   
   
</TEXT>
</DOC>
