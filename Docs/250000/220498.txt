<DOC>
<DOCNO> 220498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko02.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta, işlemeyen teşvik kaldırıldı... 
</HEADLINE>
<TEXT>

     İhracatta fazla uygulama olmayan ve ilgi görmeyen ''patent, faydalı model ve endüstriyel tasarım tescili harcamalarının desteklenmesi''ne ilişkin ihracatta devlet yardımı kaldırıldı. 
     Para Kredi ve Koordinasyon Kurulu'nun 1998 yılında uygulamaya giren ''Patent, Faydalı Model ve Endüstriyel Tasarım Tescili Harcamalarının Desteklenmesine İlişkin Tebliği'', yürürlükten kaldırıldı. 
     İptal edilen tebliğ uyarınca, ihracat potansiyeli bulunan, teknoloji yoğun yeniliklerin, yeni ürünlerin ve yöntemlerin geliştirilmesinin desteklenmesi amacıyla, Türkiye'de yerleşik gerçek kişiler tarafından yapılan çalışmalar sonucunda Patent Faydalı Model Belgesi ve Endüstriyel Tasarım Tescili ile sonuçlanan bir buluş veya tasarımın tesciline ilişkin harcamaların bir bölümü devlet tarafından karşılanıyordu. 
     Tebliğ kapsamında bugüne kadar, 93 kişiye faydalı model belgesi harcamaları için 54.7 milyar lira, 44 kişiye de endüstriyel tasarım tescili harcamalarının desteklenmesi için 8.4 milyar lira olmak üzere toplam 137 kişiye 63.2 milyar lira destek sağlandı. 
     Söz konusu desteğin işleyişi konusunda Türk Patent Enstitüsü ile yapılan değerlendirmede, faydalı model ve endüstriyel tasarım tescili harcamalarının kaldırılması, sadece patent tescil harcamalarının desteklenmesinin yararlı olacağı, KOSGEB'in de KOBİ'lere aynı nitelikte destekler verdiği görüşü dile getirildi. 
     Değerlendirme sonucunda, söz konusu desteğin 5 yıl boyunca, uygulama sonuçlarının çok düşük kalması, KOSGEB'in de aynı nitelikte destekler sağlaması nedeniyle, uygulamadan kaldırılmasına karar verildi. 
     Yetkililer, patent ve model tasarım desteğinin gerçek anlamda üretime dönüşme kabiliyetine sahip olan buluş ve ya da endüstriyel tasarımlara verilip verilmediği ve buna bağlı olarak ihracata olumlu bir yönde katkısının gözlenememesi nedeniyle de tebliğin uygulamadan kaldırılması yönünde karar verildiğini belirttiler. 
     
</TEXT>
</DOC>
