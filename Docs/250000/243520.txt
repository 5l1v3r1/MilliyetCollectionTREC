<DOC>
<DOCNO> 243520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun45.html </URL>
<DATE> 2004/05/28/ </DATE>
<TIME> 20.34 </TIME>
<AUTHOR>  </AUTHOR>
<HEADLINE>
De Soto "Rumlar Kıbrıs'ta ne istediklerine karar versinler" 
</HEADLINE>
<TEXT>

     BM Kıbrıs Özel Temsilcisi Alvaro De Soto, ''Rumların Annan planıyla ilgili kararlarını gözden geçirerek, Adanın geleceği ile ilgili gerçekte ne istediklerine karar vermeleri gerektiğini'' söyledi. 
     Resmi olmayan bir ziyaret için Yunanistan'da bulunan De Soto, Selanik'te düzenlediği basın toplantısında Kıbrıs konusuna değinerek, Annan planıyla ilgili referandum sonuçlarını değerlendirdi. 
     De Soto, Kıbrıslı Türklerin referandumda Annan planına ''evet'' diyerek, Adanın yeniden birleşmesini istediklerini açıkça ortaya koyduklarını, ancak Rum tarafının tutumunun ''anlaşılabilir bir tutum olmadığını'' belirtti. 
     Alvaro De Soto, ''Kıbrıslı Rumların bu konudaki kararına saygı duyuyoruz ancak bunun nedenini anlayabilmiş değiliz. Zaman içerisinde bu kararın değişebileceğini umuyorum. Kıbrıslı Rumlar, planı değerlendirerek, Adanın geleceği konusunda gerçekte ne istediklerine karar vermeliler'' dedi. 
     Kıbrıs'ta yeni bir çözüm planından söz etmek için henüz çok erken olduğunu belirten De Soto, Kıbrıs konusu ve referandum sonuçlarıyla ilgili değerlendirmelerin halen sürdüğünü ve BM Genel Sekreteri Kofi Annan'ın bu konudaki raporunu iki hafta içerisinde Güvenlik Konseyi'ne sunacağını açıkladı. 
     Gazetecilerin ısrarlı sorularına rağmen raporun içeriği konusunda ayrıntı vermeyen De Soto, ''Sadece şunu söyleyebilirim, rapor çok ayrıntılı, objektif ve adil olacaktır'' dedi. 
     De Soto, Kıbrıs'taki referandum sonuçlarından sonra BM'nin KKTC'nin tanınmasına yardımcı olup olmayacağına ilişkin bir soru üzerine, Kıbrıslı Türklerin referandumda ''evet'' demekle bir anlamda Adanın bölünmesine ''hayır'' dediklerini ve bundan başka bir anlam çıkmadığını söyledi. 
     De Soto, ''Güvenlik Konseyi 25 yıldan beri iki kesimli, iki toplumlu bir federe devletini desteklemektedir. Acaba, Adada gerçekten olması istenilen bu mudur Yapılacak değerlendirmelerin bunu ortaya çıkarmasını bekliyoruz. BM Genel Sekreteri'nin halkların kararına saygısı vardır. Bizim anlamak istediğimiz, yapılan seçimdeki nedenlerdir. Bunun ileride olası herhangi yeni bir planının kalıcı olup olmayacağıyla yakından ilişkisi vardır'' dedi. 
     Alvaro De Soto, Kıbrıs'ta BM Barış gücünün görevinin uzatılıp uzatılmayacağına ilişkin bir soruyu da, ''Genel Sekreter, Kıbrıs'taki barış gücünün görevinin 6 ay daha uzatılmasına ilişkin bir rapor sunacaktır. Ancak, bu konudaki nihai karar Güvenlik Konseyi'ne aittir'' şeklinde yanıtladı. 
     
</TEXT>
</DOC>
