<DOC>
<DOCNO> 239275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun09.html </URL>
<DATE> 2004/05/12/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
KKTC Başbakanı Talat Denktaş geri çekilmiş konumda 
</HEADLINE>
<TEXT>

     Züleyha Karaman 
KKTC Başbakanı Mehmet Ali Talat, Cumhurbaşkanı Rauf Denktaş'ın ''geri çekilmiş konumda'' olduğunu söyledi. 
     ''Bugünkü Denktaş'ın eski Denktaş olmadığını'' söyleyen Talat, ''Ama eski Denktaş'lığa hazırlanma dönemi mi yaşıyor, bunu ayıramıyor insan'' dedi. 
     Talat, Bayrak Televizyonu'nda BRT bu akşam canlı yayımlanan ''Akis'' programında, ''Cumhurbaşkanı Denktaş'la diyaloğunun nasıl olduğu '' sorusunu yanıtlarken, Cumhurbaşkanı Denktaş'la diyaloğunda bir sıkıntı olmadığını ve küs olmadıklarını kaydederek, şunları söyledi 
     ''Cumhurbaşkanı kırgın bir noktada, geri çekilmiş konumda. Ama bana göre Cumhurbaşkanı, bizim anayasamıza göre bir cumhurbaşkanının yapması gerektiği gibi davranıyor şu anda. Bu yüzden bir sıkıntı yok.'' Cumhurbaşkanı Denktaş'ın, şu anda, ''yüzde 65'in 'evet' dediği bir vizyonun dışında'' bir çalışma yapmadığını kaydeden Talat, böyle devam ettiği ve yetkiyi hükümete bırakmayı kabul ettiği sürece bir sorun olmayacağını belirtti. 
     Talat, yenilenen Ercan Havalanı'nın dün yapılan açılışında Cumhurbaşkanı Denktaş'ın konuşma yapmamasını ''ilginç olay'' diye niteyelerek, Denktaş'ın katıldığı böyle bir törende ilk kez konuşmadığına dikkati çekti. 
     Başbakan Talat, konuşma yapacakların ismi okunduğunda ve Cumhurbaşkanı Denktaş'ın ismi okunmadığında hayret ettiğini de sözlerine ekledi. 
     Denktaş'ı konuşma yapması için ikna etmeye çalıştığını, ancak Denktaş'ın konuşmayı kabul etmediğini söyleyen Talat, ''Hayır konuşmayacağım' dedi. Ve konuşmadı. Yani bu değişiklik tabi. Eski Denktaş değil, görünen o. Ama eski Denktaş'lığa hazırlanma dönemi mi yaşıyor, ayıramıyor insan'' diye konuştu. 
     Talat, Cumhurbaşkanı Denktaş'la dün öğle yemeğinde bir araya geldiklerini ve yurtdışı temasları hakkında bilgi verdiğini de söyledi. 
     
     ''DİPLOMATİK ATAĞI SÜRDÜRMEK ZORUNDAYIZ'' 
     Başbakan Talat, Cumhuriyetçi Türk Partisi CTP -Demokrat Parti DP koalisyon hükümetinin durumuna da değinerek, yeni hükümet arayışlarının zaman kaybı olacağını, hükümetin durumunun sağlamlaştırılması gerektiğini, arkadaşlarının bu yönde çalıştığını bildirdi. 
     Hükümet ortağı, Dışişleri Bakanı ve Başbakan Yardımcısı Serdar Denktaş'la uyum içinde olduğunu belirten Talat, ''Hükümet arayışları olsa da diplomatik çabalarımız hız kesmeyecek. Yapılacak çok iş var. Diplomatik atağı sürdürmek zorundayız'' dedi. 
     
     ''EROĞLU'NUN ÇÖZÜM VİZYONU YOK'' 
     Başbakan Talat, eski başbakan ve anamuhalefet Ulusal Birlik Partisi Genel Başkanı Derviş Eroğlu'nun, ''çözüm vizyonu olmadığını'' belirterek, Eroğlu'nun kuracağı hükümetin, kendisinin kurduğu hükümet kadar dünyada kabul görmeyeceğini söyledi. 
     UBP ile hükümet kurmasının zor olduğunun altını çizen Talat, ''Şu anda UBP ile hükümet kurmak diplomatik atağımızı baltalar'' diye konuştu. 
     ''İzolasyondan kurtulmak için uluslararası alanda destek ararken, içte de kendi kendimizin ayağına kurşun sıkmayacağız'' diyen Talat, çok ciddi diplomatik atak başlattıklarını, halktan ve meclisten destek beklediklerini ifade etti. 
     Talat, ''Daha işin başındayız, sabırlı ve dikkatli olmalıyız'' dedi. 
     
</TEXT>
</DOC>
