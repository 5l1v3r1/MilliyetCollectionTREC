<DOC>
<DOCNO> 238610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo12.html </URL>
<DATE> 2004/05/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Denizlispor-Fenerbahçe maçından notlar... 
</HEADLINE>
<TEXT>

     Birinci Süper Lig'de yapılacak Denizlispor-Fenerbahçe maçı öncesinde, 2 kulübün yöneticileri biraraya gelmekten kaçınırken, ''dedikodulara meydan verilmemesinin amaçlandığı'' öğrenildi. 
     Fenerbahçe kafilesinin dün Denizli'ye gelmesine ve 2 takım da Karahayıt'ta kamp yapmasına karşın, kulüp yöneticileri biraraya gelmedi. Denizlispor Kulübü Profesyonel Futbol Şubesi Başkanı Turgut Dalaman, bunun gerekçesi konusunda, ''Şampiyonluğun kaderini etkileyecek bir maç. Çıkabilecek çirkin dedikodulara meydan vermemek için Fenerbahçe kampını ziyaret etmedik'' dedi. 
     Fenerbahçe maçı nedeniyle Denizli'ye İzmir, Aydın, Muğla, Manisa, Bursa ve Konya'dan 272 polis geldi. 
     Ekiplerin sevk ve idaresini Denizli Emniyet Müdürü İhsan Ünal yaptı. Stat içinde 7 emniyet müdür yardımcısı ve 943 polis, stat dışında ise 300 emniyet mensubu görev aldı. 
     Takımlarını bu önemli maçta yalnız bırakmak istemeyen Egeli sarı-lacivertli taraftarlar, Denizli'ye adeta akın etti. Ayrıca, bugün İstanbul'dan 3 özel uçakla Fenerbahçeli taraftarlar Denizli'ye geldi. 
     Güvenlik güçleri, 2 takımın taraftarlarını karşılaştırmamak için olağanüstü çaba harcadı. İl dışından gelen Fenerbahçe taraftarları, kent girişinde durduruldu ve toplu olarak araçlarla Atatürk Stadı'na getirildi. Denizlispor'un 57 Gençlik ve Çamlıklılar taraftar grupları da polis kontrolunda stada götürüldü, ardından da üst aramaları yapıldıktan sonra da kendilerine ayrılan tribünlere alındı. 
     Atatürk Stadı'nın kapıları planlanandan yarım saat önce açılırken, sahte bilet satışı yapılmasını önlemek için Denizli Polisi yoğun çaba harcadı. Güvenlik görevlileri, bilet satış gişeleri önünde adeta kuş uçurtmadı. 
     
</TEXT>
</DOC>
