<DOC>
<DOCNO> 223749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko22.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Rize'de yetiştirilen bütün kivileri satınalacak... 
</HEADLINE>
<TEXT>

     Rize Kivi Birliği Başkanı Nevzat Paliç, Yunanistan'ın Zeuz firması yetkililerinin bu yıl Rize'de üretilen kivilerin tamamını almayı düşündüklerini belirttiklerini söyledi. 
     Paliç, Rize halkının kivi yetiştirme konusunda çok istekli olduğunu, ancak bir çok üreticinin üretim konusunda çok da bilinçli olmadığını belirterek, ''Rize'de çaydan sonra en çok önem verilen ürün olan kivinin üretiminden pazarlanmasına kadar bir çok konuda bilgilendirme seminerleri vereceğiz'' dedi. 
     Türkiye'de üretilen kivinin 5 bin ton, tüketilen kivinin ise 20 bin ton dolayında olduğunu dile getiren Paliç, ''Her geçen gün tüketim miktarı artmaktadır. Devletimizden kivi üreticilerine kredi vermesini istiyoruz. Üreticiler bu krediyi alabilirse, hem Rize ekonomisine hem ülke ekonomisine katkı sağlayacak kivi tarımı gelişecektir'' diye konuştu. 
     Üreticilere de bazı görevler düştüğünü ifade eden Paliç, ''Üreticimizdeki en büyük sıkıntı, yetiştirdiği ürünü satamama korkusu. Oysa yetiştirilen kivilerden 75-80 gram ağırlığındakileri ihraç etme şansımız var. Üreticilerimizin bu durumda kivinin olgunlaşmadan koparılmamasına dikkat etmelidir'' uyarısında bulundu. 
     Paliç, Rize'de üretilen kiviye yurt içinden ve yurt dışından talep olduğunu kaydederek, ''Yunanistan'ın Zeuz firması yetkilileri ilimize gelerek inceleme yaptı ve 2004 yılında üretilen kivilerimizin tamamını alma düşüncesinde olduklarını bize söylediler'' diye konuştu. 
     
</TEXT>
</DOC>
