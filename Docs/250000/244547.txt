<DOC>
<DOCNO> 244547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur19.html </URL>
<DATE> 2004/06/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Başkent'te NATO ve ABD karşıtı eylem .. 
</HEADLINE>
<TEXT>

     Kızılay'da toplanan ''Bush'a, NATO'ya ve Emperyalizme Karşı Ankara Platformu''ndan bir grup, İstanbul'da yapılacak NATO zirvesini protesto etti. 
     KESK Ankara Şubeler Platformu, DİSK Bölge Temsilciliği, Ankara Tabip Odası, Emeğin Partisi, Türkiye Komünist Partisi, Yeni Türkiye Partisi ve çeşitli sivil toplum kuruluşları ve öğrenci derneklerinden oluşan grup, Kızılay'da NATO ve ABD karşıtı eylem yaptı. 
     Kızılay Meydanı'ndaki YKM önünde toplanan grup, polis tarafından Güvenpark yanına alındı. ''Coni hoşgelmedin, canlı dönmeyeceksin'', ''Katil ABD Ortadoğu'dan defol'', ''NATO'dan çıkılsın üsler kapatılsın'', ''Direnen halklar kazanacak'' şeklinde sloganlar atan grup, adına basın açıklaması yapıldı. 
     Açıklamada, ABD'nin, Irak savaşını dünyaya egemen olma, enerji kaynakları ve geçiş yollarını kontrol altına alma amacıyla başlattığı ifade edildi. 
     İsrail'in Filistin'e yönelik saldırılarının da ABD tarafından desteklendiği belirtilen açıklamada, ABD'nin Ortadoğu ile yetinmeyeceği kaydedildi. 
     Türkiye'yi yönetenlerin NATO'nun dayanağı olarak bölgede önemli görevler üstlenmeye hevesli olduğu savunulan açıklamada, Afganistan ve Irak'a asker gönderilmesinin yeniden gündeme gelmesinin yapılan gizli pazarlıkların sonucu olduğu öne sürüldü. 
     Türkiye'nin Afganistan, Irak ya da başka bir ülkeye asker göndermemesi talep edilen açıklamada, NATO zirvesinin Türkiye'de yapılmasına da karşı çıkıldı. 
     Açıklamada, NATO zirvesine karşı 26 Haziran'da Ankara'da miting yapılacağı bildirildi. 
     
</TEXT>
</DOC>
