<DOC>
<DOCNO> 205575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/soneko02.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurumu üyeliklerinde geri sayım... 
</HEADLINE>
<TEXT>

     Rekabet Kurumu'nda üye yenilenmesi sürecinde geri sayım başlarken, Kurul'da yenilenecek 5 üyelik için Sanayi ve Ticaret Bakanlığı, Yargıtay, Danıştay ve TOBB, belirleyecekleri 2'şer adayı, 6 Ocak 2003 tarihine kadar Kurum'a bildirecek. 
     Alınan bilgiye göre, 5 Mart 1997 tarihinde göreve başlayan 5 Rekabet Kurulu üyesinin görev süreleri, 5 Mart 2003 tarihinde sona erecek. 
     Kurum, görev süreleri sona erecek Prof. Dr. Tamer Müftüoğlu'nun yerine aday belirlemesi için Sanayi ve Ticaret Bakanlığı'na, Dr. Kemal Erol'un yerine aday belirlemesi için Yargıtay Başkanlığı'na, Nejdet Karacehennem'in yerine aday belirlemesi için de TOBB'a durumu bildiren yazılar gönderdi. 
     Rekabet Kurulu üyelerinden İsmet Cantürk'ün yaş haddinden 5 Ekim 2002 tarihinde emekli olarak görev süresinin sona ermesi nedeniyle Danıştay Başkanlığı'na aday belirlemesi için daha önce yazı gönderilirken, Kurum kontenjanından Kurul'a üye olan Kubilay Atasayar'ın yerine aday belirlemesi de Rekabet Kurulu'nca yapılacak. 
     
     KURUMLAR ADAYLARI 6 OCAK TARİHİNE KADAR BELİRLEYECEK 
     Üyelik için aday belirleyecek kurumlar 6 Ocak 2003 tarihine kadar belirleyecekleri 2'şer adayı Rekabet Kurumu'na bildirecek. 
     Rekabet Kurumu da, 27 Aralık 2002 tarihine kadar kontenjanından Rekabet Kurulu üyesi olmak isteyenlerin başvurularını kabul edecek, daha sonra bu başvurular arasından 2 isim Kurul üyesi adayları olarak belirlenecek. 
     Belirlenen adaylar Kurum tarafından Bakanlar Kurulu'na bildirilecek. 
     
     KURUL 11 KİŞİDEN OLUŞUYOR 
     Rekabet Kurulu, biri başkan, biri ikinci başkan olmak üzere toplam 11 üyeden oluşuyor. Bakanlar Kurulu, dört üyeyi Rekabet Kurulu'nun, iki üyeyi Sanayi ve Ticaret Bakanlığı'nın, bir üyeyi Devlet Planlama Teşkilatı Müsteşarlığı'nın bağlı olduğu Devlet Bakanlığı'nın, birer üyeyi ise Yargıtay, Danıştay, Üniversitelerarası Kurul ile TOBB'un her boş üyelik için kendi kurumları içinden veya dışarıdan göstereceği ikişer aday arasından seçip atıyor. 
     Bakanlar Kurulu ayrıca, Kurul'un göstereceği üç aday arasından birisini Başkan olarak görevlendiriyor. İkinci Başkanı ise kurul üyeleri kendi aralarından seçiyor. 
     Kurul Başkanı ve üyeleri, hukuk, iktisat, mühendislik, işletme veya maliye dallarında yurtiçi ya da yurtdışında en az 4 yıllık yüksek öğrenim görmüş, mesleki açıdan yeterli bilgi ve deneyime sahip bulunan ve meslekleri ile ilgili kamu veya özel sektörde en az 10 yıl çalışmış olanlar arasından atanıyor. Üyelerin ayrıca, 657 sayılı Devlet Memurları Kanunu'nun ilgili maddelerindeki şartları taşıması da zorunlu. 
     Kurul üyelerinin üçte biri, iki yılda bir yenileniyor. Yenilenme sırasında kurulun teşekkülüne ilişkin hükümlerdeki sayılar ve oranlar dikkate alınıyor. 
     





</TEXT>
</DOC>
