<DOC>
<DOCNO> 228488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonyas08.html </URL>
<DATE> 2004/04/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
18 yaşındaki kız, 37 yaşındaki annesi için 'taşıyıcı annelik' yapacak 
</HEADLINE>
<TEXT>

     İngiltere'de 18 yaşındaki bir kadının, 37 yaşındaki annesi için taşıyıcı annelik yapmayı kabul ettiği bildirildi. 
     Kendisi de bir çocuk annesi olan 18 yaşındaki Nicola Hunter'ın, ikinci eşiyle evliliğinden çocuğu bulunmayan annesi için bebek doğurmak üzere bir klinikle anlaştığı açıklandı. 
     37 yaşındaki anne Celena Anderson'ın iki hamileliğinin düşükle sonuçlanması üzerine, kızından yardım istediği ve anne-kızın birlikte Surrogacy UK adlı kuruluşa başvurup, yardım istedikleri bildirildi. 
     Anne-kıza iki yöntem önerildiği, bunlardan birinin annesi ve üvey babasının laboratuvar koşullarında döllenmiş olan embriyosunun genç kadının rahmine yerleştirilmesi, diğerinin ise üvey babasından alınacak spermlerin bir operasyonla genç kızın yumurtalığına enjekte edilmesi olduğu açıklandı. 
     Anne Anderson, ''Birden doğurmak için çok geç kaldığımı hissettim. Ancak ikinci evliliğimden de bir çocuğum olmasını istedim. Kızım da bana yardımcı olmayı kabul etti'' dedi. 
     İngiliz basını ise genç bir kadının annesi için doğum yapmasının İngiltere'de yeni bir tartışma başlatacağını yazdı. 
     İngiltere'de taşıyıcı anneliğe, para karşılığı yapılmaması ve taşıyıcı annenin karşı taraftan sadece doğum masraflarını alması koşuluyla izin veriliyor. 
     1985 yılından bu yana taşıyıcı annelik yöntemiyle yaklaşık 500 bebeğin dünyaya geldiği İngiltere'de, bir genç kızın annesi için doğum yapmasının ise ilk olduğu bildiriliyor. 

     
</TEXT>
</DOC>
