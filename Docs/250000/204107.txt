<DOC>
<DOCNO> 204107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/kohen.html </URL>
<DATE> 2003/12/24/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Libya örneği... 
</HEADLINE>
<TEXT>

   
   YILLAR boyunca devrimini kendine özgü yöntemlerle yürütmeye çalışan, bu arada ABD başta olmak üzere Batı'ya kafa tutan, uluslararası terörizme aktif destek veren ve ülkesini bir nükleer savaşa hazırlayan Libya lideri Muammer Kaddafi'nin, sonunda pes edeceğini kim tahmin edebilirdi 
   Devrim liderinin, ülkesindeki tüm kitle imha silahları ve nükleer programlarına son vermeye, sınırlarını her türlü denetime açmaya ve ABD başta olmak üzere uluslararası camia ile işbirliği yapmaya karar verdiğine ilişkin açıklaması, gerçekten büyük bir süpriz oldu. 
   Dokuz ay süren gizli temaslardan sonra, Kaddafi eskisinden çok farklı daha aklı başında ve gerçekçi bir lider profili ile ortaya çıktı. 
   Tabii bu, bütün dünyayı sevindirecek ve rahatlatacak olan bir profil. 
   Ama şimdi bunun esas keyfini süren, onu yola getirmeyi başaran ABD ve İngiltere'dir. 
   Tevekelli değil, Anglo - Amerikan basını Kaddafi'nin sürprizini Başkan Bush ve Başbakan Blair için bir "Noel hediyesi" olarak nitelendiriyor... 
   
   KADDAFİ'nin son açıklaması, Libya'nın gerçekten kimyasal ve biyolojik silah üretimine ve nükleer silah hazırlığına yönelik programlar geliştirdiğini doğrulamış oldu. Oysa şimdiye kadar devrim lideri bunu inkar ediyordu. Tıpkı, uzun süre, Libya'nın terörizme destek verdiğini yalanladığı gibi. Oysa başta Pan - Am uçağının bombalanması dahil, birçok terör eylemlerinde Libya'nın parmağı olduğu saptandı ve sonunda Kaddafi bunu da kabul etmek zorunda kaldı... 
   Kaddafi'nin akıllı yanı, daha fazla dayatamayacağını anlayıp zamanında tornistan yapmasıdır. Zaten izlediği politikalar, Libyalılara yeterince pahalıya mal oldu Libya ağır yaptırımlara maruz kaldı, "haydut ülkeler" listesinde yer aldı, petrol zengini bir ülke olduğu halde büyük sıkıntıya düştü... 
   Diktatörlüklerde, halka pahalıya mal olan hataların düzelmesi, eğer bir darbe veya ihtilal olmazsa ancak koltuğunda kalan diktatörün politikasını değiştirmesi ile mümkün olur. Bu sık rastlanan bir olay değil, ama Kaddafi şimdi bu nadir örneklerden biri sayılabilir. 
   Kaddafi'nin etrafındaki gerçekleri iyi teşhis ettiğini belirtmek lazım. Libya lideri ülkesini izolasyona sürükleyen politikalarla daha ileriye gidemeyeceğini anladı. Özellikle ABD'nin Irak müdahalesinden sonra, terörizm ve kitle imha silahları ile ilgili tutumunu mutlaka değiştirmesi gerektiğini fark etti. Bu kez ABD'ye ve Batı'ya meydan okumak yerine ona yaklaşmak ve diyalog kurmak yolunu yeğledi... 
   
   BU olaydan çıkarılabilecek önemli sonuçlar var. 
   Yukarıda belirttiğimiz gibi, diktatörler çoğu zaman ülkelerini kendi hırslarına alet ediyor ve yanlış yola götürebiliyor. Kaddafi biraz geç de olsa, "zararın neresinden dönülse k r sağlayabileceğini" göstermiş oldu. Saddam öyle yapmadı . 
   Diplomasi ile en zor görülen anlaşmazlıkların çözümlenmesi mümkün. Tony Blair'in dediği gibi "tehdide karşı mücadelede sadece askeri güçle değil, barışçı yöntemlerle de başarı sağlanabilir"... Irak'ta öyle yapılmadı ... 
   Libya örneği şimdi "Liberation" gazetesinin deyişi ile bir "domino" etkisi yapabilir. Kuzey Kore, İran ve Suriye gibi ülkeleri işbirliğine teşvik edebilir. Kaddafi de CNN'e demecinde, kendi deneyimine dayanarak şu tavsiyede bulunuyor "Başkaları da Libya'yı örnek almalı. Böylece halklarının felakete uğramasını önlemiş olurlar"... 
   
      
   
   
</TEXT>
</DOC>
