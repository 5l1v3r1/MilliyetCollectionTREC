<DOC>
<DOCNO> 206151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/spor/spo01.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SERGEN büyüdü 
</HEADLINE>
<TEXT>

      
   KARTAL'IN yıldız oyuncusu Sergen Yalçın, geçmiş yıllarda yaşadığı olaylar sonrası basının kendisine yakıştırdığı bir imaj olduğunu belirterek, "Asi çocuk devirleri benim için geçti, artık büyüdüm" dedi. Sergen Beşiktaş Kulübü'nün resmi dergisinin ocak sayısında yer alan açıklamasında "Artık yaşım 30'un üzerinde. Şımarıklık bana göre değil" diye konuştu. 
   YILDIZ oyuncu, "Ben ikinci bahar yaşadığımı düşünmüyorum. Çünkü bundan önce oynadığım takımlarda da yararlı olduğuma inanıyorum" dedi. Sergen Yalçın, taraftarları tribüne çekmenin zor olduğunu, ancak kendisinin bunu başardığını da sözlerine ekledi, "Seyirci güzel hareketler bekliyor. Bunları koşarak ve mücadele ederek yapamazsınız" ifadelerini kullandı. 
   
   Zago yol ayrımında    Ücreti düşecek 
   BEŞİKTAŞ ile iki yıl daha nikah tazelemek isteyen Zago'nun menajerinin, yönetimin belirlediği fiyata sıcak bakmadığı belirtildi. Brezilyalı oyuncuya yeni sözleşmede daha az para vermeyi düşünen Siyah - Beyazlı yönetimin bu konuda geri adım atmayacağı ve gerekirse bu oyuncuyla yollarını ayıracağı bildirildi. 
   
   Luce onay verdi 
   TEKNİK Direktör Lucescu'dan da onay alan Beşiktaş yönetiminin, İstanbul'a döndükten sonra Zago ve menajeri ile bir kez daha masaya oturacağı ve anlaşma sağlanmaması halinde iplerin kesinlikle kopacağı öğrenildi. Bu arada İtalya'da bulunan Lucescu'nun da gelecek yıl için bazı oyuncularla temas kurduğu belirtildi. 
   
   Altınsay'a yeni görev    YÖNETİM, Antalya kampında takımın başında yönetici İbrahim Altınsay'ın bulunmasına karar verdi. Yıldırım Demirören'in Futbol Şube Sorumluluğu'ndan istifa etmesinden sonra kafile başkanlığını üstlenen Altınsay'a amatör branşlardan sorumlu olan Ahmet Kavalcı'nın da eşlik edeceği belirtildi. 
   
   Yağcı'nın yerine Özgen    BEŞİKTAŞ'I temsilen Futbol Federasyonu yönetiminde bulunan Bayram Yağcı'nın yerine yeni dönemde Ferhat Özgen'in görevlendirileceği öğrenildi. Başkan Serdar Bilgili ile yakın ilişkileri olan Yağcı'nın federasyondan istifa edip İsmail Ünal'ın yerine Beşiktaş'ın yeni yönetiminde görev alacağı bildirildi. 
   
   Girgin de aday olmuyor    SON seçimde Hasan Arat'ın listesinde bulunan Ömer Faruk Girgin'in yapılan tüm baskılara rağmen başkan adaylığı için olumsuz yanıt verdiği öğrenildi. Muhalefetin bunun üzerine yöneldiği kongrenin etkili isimlerinden Hasan Bozkurter, "Beşiktaş kültürüne yakışır demokratik bir seçim istiyoruz" dedi. 
   
   Brescia diretiyor    ORHAN YILDIRIM 

   GİUNTİ'NİN 4 milyon Euro'luk bonservis ücretinde bir milyon Euro indirime giden İtalya'nın Brescia Kulübü, Beşiktaş'ın bu rakamı daha da aşağıya çekme çabalarına olumsuz yanıt verdi. Siyah - Beyazlı kulübün tecrübeli oyuncuyu yine kadrosunda kiralık oynatma planları da suya düştü. Brescia'nın, Beşiktaş'a "Ya bonservis ücretini ödeyin, ya da bu işin peşini bırakın" mesajını yolladığı öğrenildi. 
   BRESCİA'NIN, Giunti konusunda geri adım atmamasının arkasında, bu oyuncuya İtalya ve İspanya'dan birçok kulübün talip olmasının rolü bulunduğu öğrenildi. İstanbul'daki terör olayları ve son olarak Ahmet Dursun ile yaşanan kavganın ardından Giunti'nin ailesinin de geri dönmekte ısrar etmesi sorun yaratıyor. Ancak İtalyan futbolcunun eşini ikna ettiği ve Lucescu'ya kalacağına dair söz verdiği belirtildi. 
   
   Tatar Rauf öldü    SİYAH - Beyazlı kulüpte 18 yıldır altyapıya oyuncu bulan ve Osman Arpacıoğlu, Ziya Şengül'ün yanısıra Nihat Kahveci gibi yıldızları Türk futboluna kazandıran Rauf Başer Tatar Rauf vefat etti. Yıldırım Beyazıt Lisesi'nin on yıl Türkiye ve bir de Dünya Şampiyonu olmasında büyük katkısı olan Başer'in ölümü spor camiasında üzüntü yarattı. 73 yaşında vefat eden Başer'in cenazesi bugün Galip Paşa Camii'nde kılınıcak ikindi namazından sonra Karacaahmet Mezarlığı'nda toprağa verilecek. 
   
   
   
</TEXT>
</DOC>
