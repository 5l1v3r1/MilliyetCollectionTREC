<DOC>
<DOCNO> 212746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur05.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başesgioğlu SSK ve Bağ-Kur alacakları yeniden yapılandırıldı 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, 3.2 katrilyon lira SSK, 1.7 katrilyon lira da BAĞ-KUR alacağının yeniden yapılandırıldığını bildirdi. 
     Başesgioğlu'nun CHP Edirne Milletvekili Necdet Budak'ın yazılı soru önergesine verdiği yanıta göre, SSK'nın Mart 2003 tarihi itibariyle özel ve resmi sektörden prim ve gecikme zammı alacağı toplam 4.2 katrilyon lira. Bu alacaklardan 2 katrilyon 896 trilyon lirası özel sektöre ait. 
     4958 sayılı kanun ile getirilen prim ödeme kolaylığı için toplam 385 bin 381 başvuru yapıldı. Bu çerçevede toplam 3.2 katrilyon liralık kurum alacağı yeniden yapılandırıldı. 
     İşverenler ile isteğe bağlı sigortalılardan asgari ödeme tutarı olarak bugüne kadar toplam 98 trilyon 257 milyar lira tahsil edildi. Bakan Başesgioğlu'nun verdiği bilgiye göre, Bağ-Kur Genel Müdürlüğü sigortalılarının borçlarının yeniden yapılandırılması uygulamasında 500 bin sigortalının 2 katrilyon lira borcunun yeniden yapılandırılması planlandı. Ancak, 421 bin 937 sigortalı başvurarak 1.7 katrilyon lira tutarındaki borçlarının yapılandırılması talebinde bulundu. 
     Başesgioğlu, borç yapılandırmasının yeni başladığını, dolayısıyla prim tahsilatının hangi oranda gerçekleşeceğinin henüz belirlenemediğini ifade etti. 
     Başesgioğlu ayrıca, prim gelirleri ile ilgili ödeme kolaylığı ihtiva edecek herhangi bir hazırlık çalışmasının bulunmadığını bildirdi. 
     
</TEXT>
</DOC>
