<DOC>
<DOCNO> 224528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy20.html </URL>
<DATE> 2004/03/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kemal Derviş CHP beklenilenin çok üzerinde oy alacak 
</HEADLINE>
<TEXT>

     CHP İstanbul Milletvekili Kemal Derviş, partisinin 28 mart yerel seçimlerinde beklenenin çok üzerinde oy alacağını iddia etti. 
     Partisinin belediye başkan adayı Prof. Dr. Gültekin Rodoplu'ya destek vermek üzere Yalova'ya gelen Derviş, gazetecilere yaptığı açıklamada, Türkiye'nin dört bir yanında, CHP'nin oylarını artırdığını gözlemlediğini belirtti. 
     Derviş, seçime bir hafta kala işlerin daha da iyiye gideceğini düşündüğünü ifade ederek, ''CHP, beklenenin çok üzerinde oy alacak. Ben de biraz anlıyorum bu işlerden. Göreceksiniz, daha iyi sonuç alacağız'' dedi. 
     İstanbul'da bazı arkadaşlarıyla yaptığı toplantıyla ilgili çıkan haberlerin kendisini üzdüğüne de değinen Derviş, ''Biliyorsunuz, biz yazar-çizer takımı arada biraraya gelip, tartışmaktan hoşlanırız. Partiyle bir ilgisi yoktu. Çok yanlış yansıtıldı, çok üzüldük buna. Görüyorsunuz buradayız, çalışıyoruz bütün CHP'liler gibi'' diye konuştu. 
     Derviş, CHP'nin beklenilenin altında oy alması halinde solda yeni bir oluşum olup olmayacağı yönündeki sorulara üzerine, şunları kaydetti 
     ''Hayır, CHP çatısı altındayız. Tabi ki solda bir birlikteliğin sağlanmasını istiyoruz. Bütün sosyal demokratların biraraya gelmesini isteriz. Türkiye'de, hatta dünyada bunun olmasını istiyoruz. Türkiye'de, sosyal demokrat parti CHP'dir. Sosyal demokratların CHP çatısı altında birleşmeleri, yenilikleri, güzellikleri orada geliştirmeleri doğaldır. Onu istiyoruz, onu bekliyoruz. Herkese kucağınızı açmanız gerekir. Farklı düşünen arkadaşlara hep bunu anlatmaya çalışıyorum. Özellikle aydınlarla toplantılarda, ben CHP çatısı altında buluşmanın önemine dikkat çekiyorum.'' 
     
</TEXT>
</DOC>
