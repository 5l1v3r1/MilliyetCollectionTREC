<DOC>
<DOCNO> 201017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/magazin/amag.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkücüler'den Tatlıses'e boykot 
</HEADLINE>
<TEXT>

   Televizyonda Kürtçe türkü söyleyen Tatlıses'i protesto eden Ülkücüler, 'Kasetlerini almama' çağrısı da yaptı 
      
   Ülkü Ocakları, bir televizyon programında Kürtçe şarkı söyleyen İbrahim Tatlıses'i protesto ederek boykot başlattı. Tatlıses'in radyo ve televizyonunun bulunduğu Seyrantepe'deki binanın önüne gelen grup, "İbo şaşırma, sabrımızı taşırma", "Bir gece ansızın gelebiliriz" sloganları attı. İstanbul Ülkü Ocakları Başkanı Levent Temiz, Tatlıses'in "Türklüğü istilaya uğratma çabalarına ortak olma gayreti içinde" bulunduğunu söyledi. Tatlıses'in Kürtçe şarkı söyledikten sonra, "Bakın korkuyordunuz, ilk hamle yapıldı ama bölünmedik. Şimdi ilk ayağın yanına, diğer ayağın da gelmesini bekliyoruz" dediğini anlatan Temiz şunları söyledi 
   "Biz Tatlıses'in 'diğer ayağın yanına gelmesini' istemekteki kastını biliyoruz. Fakat malumu ilan etmek adına ne demek istediğini açıkça söylemelidir. Bu ülkenin ekmeğini yiyerek başkasının davulunu çalmaya kalkan Tatlıses'i protesto ediyor, ürettiği kaset ve malzemelerini almayarak, konserlerine gitmeyerek, milli refleksimizi ortaya koyan boykotu başlatıyoruz." 
   Öte yandan İzmir Ülkü Ocakları İl Başkanlığı da Tatlıses'i "programında bölücülüğe çanak tuttuğu" iddiasıyla protesto etti. 
   
   Magazin gazetecilerinden kınama    MAGAZİN SERVİSİ 
   İbrahim Tatlıses'e bir protesto da Magazin Gazetecileri Derneği'nden geldi. MGD Yönetim Kurulu üyeleri, Kanal D ve Milliyet binası önünde yaptıkları yazılı açıklamayla, magazin basınına yönelik tavırları nedeniyle Tatlıses ve Seda Sayan'ı kınadı. MGD Yönetim Kurulu, tavırlarından vazgeçmedikleri ve kamuoyu önünde özür dilemedikleri sürece Tatlıses ile Sayan'ı "Altın Objektif Ödülleri" değerlendirmesine almama kararı aldı. TGRT'de yayınlanan "Magazin Dünyası"nın yapımcıları da, programda Tatlıses'i protesto ederek, bundan böyle haberini yapmama kararı aldı. 
   
   
</TEXT>
</DOC>
