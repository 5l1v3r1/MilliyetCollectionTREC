<DOC>
<DOCNO> 205450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur12.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Freni patlayan servis otobüsü eve girdi, bir kişi öldü... 
</HEADLINE>
<TEXT>

     Bursa'da, freni patlayan servis otobüsü eve girdi. Evin önünde bekleyen bir kişi, otobüsün altında kalarak öldü. 
     Davutkadı Caddesi'nden Sinandede Mahallesi'ne giden Ahmet Aydın'ın kullandığı 16 S 1207 plakalı servis otobüsünün frenleri patladı. 
     Kırmızı ışıkta duramayarak, Aslan Koşaner yönetimindeki 16 S 3621 plakalı servis minibüsüne çarpan otobüs, daha sonra yolun karşısında bulunan Erdoğan Altınay'a ait eve girdi. 
     Ev sakinlerinin büyük bir gürültüyle uyandığı kazada, çalıştığı fabrikaya gitmek üzere evin önünde servis bekleyen işçi Besim Göktepe otobüsün altında kalarak hayatını kaybetti. 
     Otobüste sıkışan sürücü Ahmet Aydın, çevredekiler tarafından yaralı olarak çıkarılarak SSK Şevket Yılmaz Hastanesi'ne götürüldü. 
     Ev sahibi Erdoğan Altınay, çocukları Okan, Hakan, Furkan ve eşi Rafiye Altınay ile büyük bir gürültüyle uyandıklarını belirterek, ''Birden deprem oluyor sandık. Gözlerimizi açtığımızda, otobüs evin içindeydi. Otobüsün girdiği duvarın yakınında oğlum Okan vardı. Neye uğradığımızı şaşırdık'' dedi. 
     Kazanın ardından olay yerine gelen Besim Göktepe'nin ağabeyi Nuri Göktepe ve yakınları, fenalık geçirdiler. 
     
</TEXT>
</DOC>
