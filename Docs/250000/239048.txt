<DOC>
<DOCNO> 239048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko27.html </URL>
<DATE> 2004/05/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Pınar, balık marketi açtı... 
</HEADLINE>
<TEXT>

     Pınar, İzmir'de balık ve hazır balık yemeklerinin satışa sunulduğu bir balık marketi açtı. 
     İzmir'in Güzelyalı semtindeki marketin açılışında konuşan Yaşar Holding İcra Kurulu Başkanı Hasan Denizkurdu, balık tüketiminde yeni bir konsept yaratacaklarını kaydetti. 
     Tüketicilerin, Pınar Deniz Ürünleri tarafından yetiştirilen balıkları ve kısa sürede pişebilen hazır balık yemeklerini bir arada bulacağı marketlerin sayısını artıracaklarını bildiren Denizkurdu, ''Bu yeni bir konsept, alacağımız tepkiye göre bu marketleri İstanbul ve tüm Türkiye'ye yayacağız'' dedi. 
     Denizkurdu, marketin açılışını, Pınar Karşıyaka basketbol takımı kaptanı İnanç Koç ve oyuncular Domercant ve Johnson ile birlikte yaptı. 
     
</TEXT>
</DOC>
