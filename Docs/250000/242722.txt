<DOC>
<DOCNO> 242722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo14.html </URL>
<DATE> 2004/05/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Demirören, İnterli Okan ve Sırbistan-Karadağ'dan Ivic ile anlaştı... 
</HEADLINE>
<TEXT>

     Beşiktaş'ta, 30 Mayıs'ta yapılacak olağanüstü kongre öncesi başkan adayları transfer çalışmalarını sürdürürken, adaylardan Yıldırım Demirören, İtalya'nın İnter takımında forma giyen Okan Buruk ile Sırbistan-Karadağ takımında oynayan Partizanlı İvic ile anlaştığını açıkladı. 
     Demirören, seçim çalışmaları kapsamında kongre üyelerine ve gazetecilere cep telefonlarından mesaj göndererek, Okan Buruk ve İvic ile kesin anlaştığını bildirdi. 
     Yıldırım Demirören mesajında, Arsenalli Wiltord ile görüşmelerin son aşamaya geldiğini de kaydetti. 
     
     "DEMİRÖREN KAZANIRSA OKAN BURUK BEŞİKTAŞ'TA" 

     Beşiktaş Kulübü başkan adaylarından Yıldırım Demirören'in kurmaylarından Kıvanç Oktay, İnter'de top koşturan Okan Buruk ile her konuda anlaştıklarını söyledi. 
     Kıvanç Oktay, Okan'ın menajeri Ahmet Bulut ile birlikte Paris'ten döndü. Oktay, Atatürk Havalimanı'nda yaptığı açıklamada, Okan ile 10-12 gün önce Milano'da biraraya geldiklerini, daha sonra Lothar Matthaeus ile de görüştüklerini ve isteği doğrultusunda, seçimden sonra sözleşme imzalamak üzere her konuda prensipte anlaştıklarını bildirdi. 
     ''İnşallah Okan artık Beşiktaşlı. Şu anda Beşiktaş Kulübü adına hiçbir imza atmaya yetkimiz yok. Ancak seçimden sonra atabiliriz'' diyen Oktay, menajer Ahmet Bulut'un her konuda yetkili olduğunu, Yıldırım Demirören başkan seçildiği takdirde, Okan'ın Beşiktaş formasını giyeceğini kaydetti. 
     Oktay, gazetecilerin, ''Emre Belezoğlu ile de görüştünüz mü'' sorusuna, ''Hayır, Emre ile görüşmemiz olmadı'' yanıtını verdi. 
     Kıvanç Oktay, bir başka soru üzerine de Fransız futbolcu Wiltord ile dün görüştüklerini, görüşmelerin sürdüğünü açıkladı. 
     Okan Buruk'un menajeri Ahmet Bulut da ''Kıvanç Oktay bize bir teklif yaptı. O tekliften, Okan ile gurur duyduk. O da Beşiktaş'ta top oynamak isteğini iletti. Okan'ın bir sene daha mukavelesi var. Onun için şu an prensipte anlaştık'' diye konuştu. 

     
</TEXT>
</DOC>
