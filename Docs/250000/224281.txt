<DOC>
<DOCNO> 224281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur11.html </URL>
<DATE> 2004/03/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gazeteci Sinan Kara tahliye oldu... 
</HEADLINE>
<TEXT>

     Eski başbakanlardan Tansu Çiller'in oğlu Mert Çiller'in korumalarını ''basın yoluyla tehdit ettiği'' gerekçesiyle hakkında verilen hapis cezasını tamamlayan gazeteci Sinan Kara, Urla Kapalı Cezaevi'nden tahliye oldu. 
     Çağdaş Gazeteciler Derneği Ege Şubesi Başkanı Macit Sefiloğlu, cezaevi kapısında Kara'yı karşılayarak, çiçek verdi. 
     Kara hakkında cezaevindeyken 5 dava daha açıldığını belirten Sefiloğlu, Adalet Bakanlığı'na çağrıda bulunduklarını kaydederek, ''Kara'nın davaları Türkiye'deki basının tehdit altında olduğunun bir göstergesi. Özellikle de yerel basın kıskaç altında'' dedi. 
     Sinan Kara'nın cezaevine girerken, 2'si kesinleşen 29 davası olduğunu hatırlatan Sefiloğlu, Kara'nın şikayet üstüne şikayet edildiğini ve tüm şikayetlerin ''yargılama'' biçiminde değerlendirildiğini söyledi. 
     Sinan Kara da Urla Cezaevi'nde geçirdiği 5 aylık sürede iki kitap daha yazdığını açıkladı. Daha önce ''Sinan'ın Kara kitabı'' adlı kitabının yayınlandığını hatırlatan Kara, 2 ay sonra yayınlamayı planladığı ilk kitabında, yaşanılan hukuki süreci anlattığını bildirdi. Kara, ''Bu kitabı daha çok Avrupa Birliği ülkelerine, AP üyesi parlamenterlere ve sivil toplum örgütlerine göndermeyi düşünüyorum. Çünkü, Türkiye'deki bu alandaki yargılama sürecinin nasıl işlediğinin bilinmesi gerekiyor'' diye konuştu. 
     İkinci kitabında da yolsuzlukları işlediğini dile getiren Kara, ''Cezaevinde bir oy için tavuk rüşvet teklif ettiler. Yolsuzluk artık ruhumuza işlemiş'' dedi. 
     Muğla'nın Datça ilçesinde yerel ''Datça Haber'' gazetesinin sahibi ve ulusal basındaki bazı gazetelerin temsilciliğini yürüten Sinan Kara, İlçe Kaymakamı Savaş Tuncer tarafından şikayet edilmiş ve bugüne kadar hakkında 34 dava açılmıştı. 
     21'i Kaymakam Tuncer tarafından yapılan şikayetlerde ''Kaymakamlığa iki nüsha gazete vermemek'' suçundan daha önce 3 ay hapis cezasına mahkum olan Sinan Kara, bu cezasını Muğla'nın Ula Cezaevi'nde 26 Aralık 2003 tarihinde tamamlamıştı. Kara, daha sonra, Mert Çiller'in korumalarını tehdit ettiği iddiasıyla yargılandığı davada, hüküm giyince 27 Ekim 2003 tarihinde Urla Kapalı Cezaevi'ne konulmuştu. 
     
</TEXT>
</DOC>
