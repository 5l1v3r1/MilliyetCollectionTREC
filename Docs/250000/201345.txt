<DOC>
<DOCNO> 201345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun27.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'nın 350 yaşındaki en büyük ağacı kazaya kurban gitti 
</HEADLINE>
<TEXT>

     Avustralya'nın 79 metre yüksekliğindeki en büyük ağacı, orman korucularının bakım çalışmalarında kazara yok edildi. 
     ''Devler Vadisi'' adı verilen bir bölgede bulunan Tazmanya ormanındaki ''El Grande'' adlı 350 yaşındaki okaliptüs ağacı, geçen Nisan ayındaki bakım çalışmaları sırasında dikkatsizlik nedeniyle yandı. 
     Tazmanya Orman Genel Müdürü Kim Creak, ''ağacın yaşayıp yaşayamayacağını görmek için ilkbaharı beklediklerini, ancak ilkbaharın artık sona erdiğini, bilim adamlarının ağacın durumunu değerlendirdiğini ve ne yazık ki ağacın öldüğünü'' açıkladı. 
     Bölgenin ulusal park kapsamına alınmasını isteyen ve bu dikkatsizliği protesto eden çevre koruma örgütleri, yaklaşık 8 ay önce bu ağacın öldüğüne dair bir belge yayımlamıştı. Ancak orman idaresi, ağacın hayata dönüp dönemeyeceğini görmek için ilkbahara kadar beklemek istemişti. 
     
</TEXT>
</DOC>
