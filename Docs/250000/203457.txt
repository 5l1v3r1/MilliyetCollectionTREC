<DOC>
<DOCNO> 203457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/siyaset/siy04.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alemdaroğlu tartışması... 
</HEADLINE>
<TEXT>

   Tabipler Birliği'nin 2 ay meslekten men cezası verdiği profesör Alemdaroğlu için Tabipler Odası eski yönetimi, "Karar laikliğe saldırı" dedi 
      ŞÜKRAN PAKKAN İstanbul 

   
   Türkiye Tabipler Birliği'nce, yayın etiğine aykırı hareket ettiği gerekçesiyle İstanbul Üniversitesi Rektörü Prof. Dr. Kemal Alemdaroğlu'na verilen iki aylık meslekten men cezasına tepki, yine aynı birliğe mensup bir grup doktordan geldi. İstanbul Tabip Odası eski yönetiminden oluşan Güçbirliği ekibi, kararı "laikliğe saldırı" olarak niteledi. Alemdaroğlu'nun iki bilim adamıyla birlikte 1995'te yazdığı "Laparoskopik Cerrahi" adlı kitabın ABD'de yayımlamış bir eserden aynen kopya edildiği iddia edildi. Türkiye Tabipler Birliği Onur Kurulu, geçen ay Alemdaroğlu'nun "bilimsel hırsızlık" yaptığına karar verdi. Güçbirliği ekibi, bu cezayı sert bir bildiriyle eleştirdi. Eski oda başkanı Prof. Dr. Orhan Arıoğlu, Prof. Dr. Süha Göksel, eski genel sekreter Doç. Dr. İrfan Gökçay, Doç. Dr. Kürşat Yıldız, Dr. Turgut Adatepe ve Dr. Rıfat Yücel'in imzasının bulunduğu bildiride şu ifadeler yer aldı "Bu kararı cumhuriyet devrimlerini ve milli devleti koruma kararıyla öne çıkan Alemdaroğlu'nun kişiliğinde Türkiye Cumhuriyeti'nin kendini savunma iradesinin önderliğine yönelik saldırı olarak değerlendiriyoruz. " 
   
   'Görev ihmali' 
   İstanbul Tabip Odası Genel Sekreteri Şebnem Korur Fincancı da, Alemdaroğlu'na ilişkin şik yetin Güçbirliği döneminde yapıldığını, ancak dosyanın beş ay işlem görmediğini söyledi. Fincancı, "Bu görevi ihmaldir. Bu yüzden tedirginler. Onur Kurulu bağımsız bir karar verdi. Ancak onlar için Alemdaroğlu'nun Atatürkçü olduğunu beyan etmesi yeterli. 'Hata yapsa da gizlemek uygundur' düşüncesi ağır basıyor" dedi. 
   
   İşleme gerek görmedik 
   Prof. Dr. Orhan Arıoğlu, konuyla ilgili şöyle konuştu "Pozitif delilleri gözeterek düşünmek, karar vermek yerine, politik perspektiften değerlendiriyorlar. Türban, laiklik, Cumhuriyet'in kazanılmış değerlerini koruma konusunda İstanbul Üniversitesi'nin duruşu belli. Bunu fırsat bilerek, İÜ'yü yıpratmak, saldırmak, aşağılamak amacı güdüldü. Bizim dönemimizde şik yet oldu, işleme gerek görmedik." 
   
   
   
</TEXT>
</DOC>
