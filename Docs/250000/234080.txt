<DOC>
<DOCNO> 234080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/zbirand.html </URL>
<DATE> 2004/04/23/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Rumlar hayır demeye hazır 
</HEADLINE>
<TEXT>

      
   GÜNEY KIBRIS 
   
   Bilimsel bir araştırma yapmanıza gerek yok. Sokakta dolaşmanız yetiyor. Rumların kafaları çok karışık. Annan planının neler getirip, neler götüreceğini bilemiyorlar ve işte en büyük korkuları da bu Bilinmeyenlerden korkuyorlar. 
   Şu anda ellerindekini biliyorlar ve bugünkü refahlarını kaybedeceklerini sanıyorlar. Yön göstermeleri için siyasi liderlelerine döndükleri zaman da, statükonun devamını isteyen HAYIR'cı cephenin etkili kampanyasıyla karşılaşıyorlar. 
   EVET'çiler çok geç kalmışlar. Kampanyaları etkisiz. 
   Rum toplumu bir çözüm olabileceğine hiç inanmamış. Çözüm için ortam hazırlanmamış, "Nasıl olsa Türk tarafı hayır der" diyerek kendilerini oyalamışlar. Ankara ilk defa bu oyunu bozunca Rumlar açıkta kalıvermiş durumdalar. 
   Bu beklenmedik sonuçta, AKEL'in tutum değiştirmesi hayati rol oynamış durumda. Her ne kadar "son dakikaya kadar birşey belli olmaz. Tarafsızların sayısı yüksek. Onların kararları önemli" deniyorsa dahi, bir mucize olmazsa veya AKEL birden bire tutum değiştirmezse, Güney'den HAYIR çıkacağına mutlak gözüyle bakmak gerekiyor. 
   Rum toplumundaki şaşkınlığı her yerde görebiliyorsunuz. Sık sık "Bu plan biraz daha değiştirilsin, ilerde kabul ederiz" cümleleriyle karşılaşıyorsunuz. 
   Neyi bekliyorsunuz, sorusuna her kafadan ayrı bir ses çıkıyor. 
   Kimi, Türkiye'ye güvenmediklerini Ankara'nın plana uymayacağını, askerini çekmeyeceğini ileri sürüyor. 
   Kimi, bu planın emperyalist güçler tarafından ABD ve İngiltere sırf Türkiye'yi memnun etmek için hazırlandığını, küçücük Kıbrıs'ın direnmesi gerektiğini söylüyor. 
   Diğerleri, 40 yıllık devletlerini kaybedeceklerini, refahlarını Türklerle paylaşmak zorunda kalacaklarını vurguluyorlar. 
   Özetle, Rum toplumu hazır değil. Bu havanın değişmesi de son derece güç görülüyor. 
   Rumlar yarın akşam pişman olacaklar. 
   "Biz ne yaptık " diye dövünecekler. 
   Ancak artık çok geç olacak. 
   Türk tarafı da kaybedecek, ancak Rumlar Kıbrıs'ı kendi elleriyle bölecek ve siyasi liderlerinin uzun yıllardır kazdıkları tuzağa düşecekler. 
   Yine tekrarlamak gerekirse, kendi düşen ağlamamalı... 
   
   
   
   RUMLAR BİZLERİ KOMPLEKSTEN KURTARACAK    Kıbrıs Rumları HAYIR oyu vererek bir açıdan bizlere çok yardımcı olacaklar. 
   Acaba yanlış mı düşünüyorum 
   Eğer sizlerde benim gibi, yıllarca Uluslararası toplantılarda, konferanslarda veya Uluslararası Parlamentolarda bir Türk gazeteci-gözlemci olarak Kıbrıs sorununu izleseniz veya tartışmacı olsaydınız, şu anda duyduğum rahatlamayı mutlaka benimle paylaşırdınız... 
   Hepimiz kompleks duyardık. 
   Hem haklıydık, hem de haklı olduğumuzu anlatamazdık. 
   1974 müdahelesi son derece haklı bir gerekçeye dayalı idi. Türkiye özellikle 1 inci harekatta 2 incisinde değil bütün dünya tarafından desteklenmişti. 
   Ancak yine de, yıllar içinde ne istilacılığımız, ne küçücük bir ülkeyi yok etmek isteyen emperyalist güç olarak nitelenmemiz kalmıştı. Rum lobisi dünyanın neresinde bir Türk politikacı veya gazeteci yakalasa canına okumuştu. 
   Kendileri yetmiyormuş gibi, Ermenileri ardından da Kürtleri kışkırtmışlar ve tam bir cephe kurmuşlardı. Nereye gidilse, nerede Türk bayrağı görülse, bu cephe orada karşımıza dikilirdi. 
   "Katiller hesap verin..." 
   Protestolar hala kulağımda çınlar... 
   Ooh... 
   Yarın akşamdan itibaren artık hepimiz rahatlayacağız. 
   Kıbrıslı Rumlar HAYIR deseler de, EVET oyu kullansalar de, artık bu kabus bitiyor. 
   BM'de kazanılamayan oylamalar olmayacak. 
   Avrupa Parlamentosu veya Avrupa Konseyinde Rum-Yunan veya bazı Avrupa Parlamenterler tarafından dövülmeyeceğiz. 
   Kıbrıs Rumları HAYIR derlerse, bizi artık işgalcilikle suçlayamayacaklar... EVET edrlerse de söyleyecek lafları kalmayacak. 
   Bugüne kadar bu moral lüksünü Rumlar ve Yunanlılar yaşadılar, bundan sonra ise biz yaşayacağız. 
   Bu kadarı dahi, dıyarda Türkiye için titreyen kalplere yeter... 
   Gerisini artık Kıbrıslı Rum liderlik düşünsün... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 
   
      
   
</TEXT>
</DOC>
