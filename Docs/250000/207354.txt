<DOC>
<DOCNO> 207354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur10.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı nedeniyle binin üzerinde köy yolu ulaşımı kapalı 
</HEADLINE>
<TEXT>

     Yurdun büyük bölümünde etkili olan kar yağışı nedeniyle binin üzerinde köy yolu ulaşıma kapandı. 
     Soğuk hava ve kar yağışı, yaşamı olumsuz etkilerken, pek çok yerleşim birimiyle ulaşım sağlanamıyor. 
     Yoğun kar yağışı sonucu Samsun, Ordu, Amasya ve Sinop'ta 673 köy yolunun ulaşıma kapandığı bildirildi. 
     Edinilen bilgiye göre, Samsun'da özellikle Vezirköprü, Ayvacık, Salıpazarı ve Havza'da etkili olan kar yağışı günlük yaşamı olumsuz etkiliyor. İl genelinde halen 161 köy yolu ulaşıma kapalı bulunuyor. Amasya'da 152, Sinop'ta ise 10 köyle ulaşım sağlanamıyor. 
     Ordu'da ise Akkuş, Mesudiye, Gölköy, Korgan, Gürgentepe ve Kabadüz ilçelerine bağlı 350 köy yolu ulaşıma kapandı. 
     
     İZMİT ADAPAZARI 
     Kocaeli ve Sakarya'da kar yağışı nedeniyle toplam 141 köy yolunun ulaşıma kapalı olduğu bildirildi. 
     Köy Hizmetleri İl Müdürlüğü'nden alınan bilgiye göre, 3 gündür süren kar yağışı yüzünden İzmit merkeze bağlı 27, Karamürsel'de 10, Gölcük'te 13, Kandıra'da 27, Gebze'de 11, Körfez'de 10 ve Derince İlçesi'nde de 4 köy yolu ulaşıma kapandı. 
     Sakarya'da da 39 köy yolunun ulaşıma kapalı olduğu bildirildi. 
     Özellikle yüksek kesimlerde etkisini gösteren kar yağışı nedeniyle Hendek İlçesi'nde 13, Akyazı'da 11, Karasu'da 8 ve Kaynarca'da 7 köy yolunun ulaşıma kapalı olduğu kaydedildi. 
     Ulaşıma dün açılan köy yollarının, gece yağan kar ve tipi nedeniyle tekrar kapandığı öğrenildi. 
     
     VAN HAKKARİ 
     Van ve çevresinde etkili olan kar yağışı nedeniyle bazı yollarda buzlanma meydana geldi. 
     Karayolları 11. Bölge Müdürlüğü yetkilileri, kar yağışının ardından Van-Hakkari karayolundaki Güzeldere, Van-Bitlis karayolundaki Kusgunkıran ile Gürpınar-Çatak arasında bulunan Görentaş geçitlerinde buzlanma meydana geldiğini bildirdiler. 
     Yetkililer, bu yollarda geçişin Karayolları Bölge Müdürlüğü ekiplerinin denetiminde kontrollü olarak sağlandığını belirttiler. 
     Köy Hizmetleri Bölge Müdürlüğü yetkilileri de kar yağışı nedeniyle Hakkari'de 105, Van'da ise 145 köy yolunun ulaşıma kapandığını belirttiler. 
     
     ÇANKIRI 
     Çankırı merkez ve ilçelerinde kar yağışı nedeniyle ulaşıma kapanan 180 köy yolundan 124'ü ulaşıma açıldı. 
     Köy Hizmetleri Müdürlüğü yetkilileri, 14 ekibin 24 saat aralıksız çalıştıklarını, ulaşıma kapanan köy yollarının da en kısa zamanda açılacağını bildirdi 
     
     ADAPAZARI 
     Sakarya Emniyet Müdürü Mustafa Aydın, yaptığı açıklamada, etkili kar yağışının trafiğini ağırlaştırdığını söyledi. Özellikle TEM, D-100 ve E-25 karayollarının Sakarya kesiminde trafiğin yoğun olduğunu ifade eden Aydın, bu konuda gerekli önlemlerin alındığını açıkladı. 
     Yolların ulaşıma açık olduğunu ancak zaman zaman buzlanma görüldüğünü bildiren Aydın, ''Yollardaki buzlanmalara karşı sürücüler dikkatli olmalı'' dedi. 
     
     ADIYAMAN 
     Adıyaman'ın Çelikhan İlçesi Kaymakamı Mustafa Sarıkaya, kapanan Çelikhan-Adıyaman ve Çelikhan-Malatya yollarının ulaşıma açılması için yetkililerle görüştüklerini söyledi. 
     Sarıkaya, ''İlk etapta Mutlu Köyü grup yolunu açmak için çalışmalara başladık. Vatandaşlarımızın herhangi önemli bir problemle karşılaşmaması için elimizden gelen her şeyi yapacağız'' dedi. 
     
</TEXT>
</DOC>
