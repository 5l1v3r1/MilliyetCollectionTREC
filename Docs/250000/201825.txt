<DOC>
<DOCNO> 201825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun24.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de propaganda süresi sona erdi 
</HEADLINE>
<TEXT>

     Kuzey Kıbrıs Türk Cumhuriyeti'nde yarın yapılacak milletvekilliği genel seçimi öncesinde, siyasi partilerin propaganda süresi saat 18.00'da sona erdi. 
     Seçim nedeniyle aylardır hareketli günler yaşanan KKTC'de, siyasi partiler son hazırlıklarını bugün yaptı. Partiler kent merkezlerinde konvoylar oluşturarak, seçmene son mesajlarını vermeye çalıştı. 
     İktidarın büyük ortağı Ulusal Birlik Partisi UBP , seçmene cep telefonlarından mesaj göndererek de ulaşmaya çalıştı. UBP, cep telefonlarına, ''Çocuklarınıza Annan'ın yolunda değil, Anavatan'ın yolunda bir KKTC bırakın. Oylarınızı UBP'de toplayın. Sevgilerimizle'' mesajı geçti. 
     Propaganda süresinin sona ermesi nedeniyle, siyasi partiler sustu, artık konuşma sırası seçmende. 
     Seçmen, yarın saat 08.00'dan itibaren sandık başına giderek, saat 18.00'a kadar oyunu kullanabilecek. 
     Seçim yasakları yarın saat 19.00'a kadar sürecek. Seçim sonuçlarının saat 23.00'dan itibaren netleşmesi bekleniyor. 
     Seçimde 141 bin 832 seçmen 554 sandıkta oy kullanarak, Cumhuriyet Meclisi'nin 50 yeni üyesini belirleyecek. 
     
</TEXT>
</DOC>
