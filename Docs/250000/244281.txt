<DOC>
<DOCNO> 244281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur30.html </URL>
<DATE> 2004/05/31/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Film gibi şantaj... 
</HEADLINE>
<TEXT>

     Bursa'da, internette tanıştığı bir kadınla ilişkisi olan evli mühendisten, hazırladıkları senaryo ile şantaj yaparak para almaya çalıştıkları iddiasıyla 4 kişi yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, Bursa'daki bir firmada makine mühendisi olarak çalışan İlker K'nın 34 , 3 ay önce internette tanıştığı Gebzeli bir öğretmenle ilişkisi olduğunu aynı işyerinde çalışan ağabeyinden öğrenen Ali K., genç mühendisten para alabilmek için bir senaryo hazırladı. 
     Arkadaşı Suat N.'yi, öğretmenin akrabası olarak tanıtarak İlker K. ile telefonla görüştüren ve ölümle tehdit ettiren Ali K., senaryo gereği bir buluşma ayarladı. Ali K., Murat K. ve mühendis İlker K., Suat N. ile Bursa Şehirlerarası Otobüs Terminali yakınlarında, bir otomobilde buluştu. 
     
     KURUSIKI İLE ATEŞ EDİLDİ, ÖLÜ TAKLİDİ YAPTI 

     Otomobilde İlker K'yi tehdit eden Suat N., iddiaya göre, daha sonra kurusıkı tabancayı bu kişinin başına dayadı. Bu sırada, İlker K'ye yardım etmeye çalışıyormuş gibi görünen Ali K., rol gereği üzerine atladığı Suat N. ile boğuşmaya başladı. Suat N'nin elindeki silahı alan Ali K., tabancayla 2 el ateş etti. Suat N., ölmüş gibi davranırken, Ali K. de, İlker K'nin göremeyeceği şekilde, kestiği elinden akan kanı, ölü rolü yapan Suat N'nin üzerine sürdü. 
     Ali K., daha sonra kardeşi Murat K. ile birlikte Suat N'yi terminalin arkasındaki çalılıklar arasına bırakırken, olayda kullandıkları tabancayı da Çeltik Köyü yakınlarında attı. 
     Olaydan korkan mühendis İlker K'ye, Bilecik'te cinayeti üstlenecek birini tanıdıklarını söyleyen Ali K., bu kişinin cezaevinde bakılması ve ailesine verilmesi için iki kez 400'er milyon lira istedi. Ali K'ye Sırameşeler Caddesi'ndeki bir alt geçitte bu paraları veren İlker K., zanlının daha sonra şantajla 14 milyar lira daha istemesi üzerine durumu polise bildirdi. 
     İlker K., polise verdiği ifadesinde, olayın ardından gazeteleri ve internet sitelerini takip ettiğini, ancak herhangi bir cinayet haberine rastlamaması üzerine dolandırıldığını anladığını söyledi. 
     Genç mühendisin ifadesi üzerine harekete geçen güvenlik güçleri, Ali K. kardeşi Murat K., Muammer P., ve Suat N'yi gözaltına aldı. 
     Sorgulamalarında, haklarındaki suçlamaları kabul ettikleri öğrenilen zanlılar, ''Cürüm işlemek için teşekkül oluşturmak, oluşturulan teşekkül ile planlayarak ve tasarlayarak alıkoymak, silah teşhir ve tevciinde bulunmak, şantaj ve tehdit yoluyla para istemek ve almak'' suçlarından adliyeye sevk edildiler. 
     
</TEXT>
</DOC>
