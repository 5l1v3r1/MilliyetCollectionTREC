<DOC>
<DOCNO> 221064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur18.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar Atatürk barajı'nı doldurdu, çevredeki evler boşaltılıyor 
</HEADLINE>
<TEXT>

     Atatürk Barajı başta olmak üzere Fırat Nehri üzerindeki barajlarda su seviyesindeki hızlı yükselme nedeniyle alarm verildi. Atatürk Barajı'nda yapımından bu yana kapaklarının açılması ilk kez gündeme gelirken, Şanlıurfa ve Gaziantep'in ilçe ve köyleri su taşkınlarına karşı uyarıldı, Dışişleri Bakanlığı kanalıyla durum Suriye'ye de iletildi. 
     
     KAPAKLAR AÇILACAK 

     DSİ 9. Bölge Müdürlüğü yetkilileri, doluluk oranı üst seviyede olan Keban, Karakaya, Atatürk ve Birecik barajlarının Dolusavak Tahliye Kapakları'nın açılma ihtimalinin gündeme geldiğini söylediler. 
     Özellikle son bir ay içerisinde barajlara gelen su miktarının arttığını kaydeden yetkililer, barajların enerji ünitelerinin tam kapasite ile çalıştırıldığını belirttiler. 
     Suyun israf edilmemesi için son 10 gündür kömürle çalışan Afşin- Elbistan, Kangal, Ankara Nallıhan ve diğer Termik Santrallerinde üretim yapılmadığını bildiren yetkililer, şöyle dediler 
     ''Keban Barajı'nın su kodu 845 metre iken şu andaki kodu 834 metre. Karakaya'nın 693, Atatürk Barajının 542 metre. Karakaya Barajı'nın dolmasına yaklaşık 60 santimetre kaldı. Atatürk Barajı'nda ise su, şu anda 7 metreye ulaştı. Barajların kapaklarının açılması durumu olabilir. Bunun için DSİ Genel Müdürlüğü'nden emir bekliyoruz. Havzada bulunan Karkamış Barajının ise tahliye kapakları açıldı.'' 
     
     VATANDAŞLAR UYARILDI 

     Bu arada, Fırat Nehri çevresindeki ilçe ve köylerde gerekli uyarıların yapıldığı belirtildi. 
     Şanlıurfa Valisi Şükrü Kocatepe, vatandaşları baraj çevresine yaklaşmamaları konusunda uyardıklarını söyledi. Kocatepe, su kodunun yüksek seviyede olduğunu, baraj kapaklarının açılmasının ise Şanlıurfa kent merkezinde herhangi bir risk oluşturmayacağını kaydetti. 
     Birecik Kaymakamlığı, belediye ve cami hoparlörleri aracılığıyla vatandaşlara baraj çevresine yaklaşmamaları için uyarıda bulunuyor. Bölgedeki Jandarma ekipleri ise baraj çevresindeki köy ve yerleşim birimlerini dolaşarak, vatandaşları uyarıyor. 
     Bazı köyler ile risk taşıyan diğer yerleşim yerlerinde yaşayan vatandaşlar ise uyarılar üzerine evlerini boşaltıyor. 

     
</TEXT>
</DOC>
