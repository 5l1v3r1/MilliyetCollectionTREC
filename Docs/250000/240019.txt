<DOC>
<DOCNO> 240019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy16.html </URL>
<DATE> 2004/05/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
ODTÜ öğretim üyeleri ve öğrencileri YÖK yasasını protesto etti 
</HEADLINE>
<TEXT>

     ODTÜ öğretim üyeleri ve öğrencileri, rektörlük önünde yaptıkları basın açıklamasıyla YÖK Yasası'nı protesto ettiler. 
     Rektörlük önüne ellerinde dövizler taşıyarak ve sloganlar atarak gelen gruptan bir öğrenci, ''Üniversite Konseyleri'' adına hazırlanan basın açıklamasını okudu. YÖK Yasası üzerinden yürütülen tartışmada öne çıkan taraflar ve bu tartışmanın konusu hakkında bir kafa karışıklığı olduğu ifade edilen açıklamada, şöyle denildi 
     ''Tartışmanın öne çıkan tarafları AKP hükümeti ve üniversiteyi temsil eden unsurlar olarak sunulmaktadır. Bir tarafta AKP'nin durduğu doğrudur, ancak, YÖK ve onları destekleyen çevrelerden oluşan cephenin üniversiteyi temsil ettiği doğru değildir. 
     Bu iki taraf arasındaki tartışmanın konusu da hiçbir şekilde yüksek öğrenimin niteliği değildir. İki taraf da üniversitemizin, üniversitelerimizin gericileştirilmesi konusunda kararlıdır.'' Açıklamada, ''üniversitelerin karanlığa itilmesine'' karşı çıkılarak, İmam Hatip Lisesi mezunlarının üniversiteye girişte önünün açılmasına karşı çıkmanın yeterli olmadığı, ''İmam Hatip Liselerinin kapatılması gerektiği'' savunuldu. 
     Eğitimin gericileştirilmesi ve özelleştirilmesi arasında güçlü bir bağ olduğu öne sürülen açıklamada, bugün Türkiye'de ilk öğrenimden üniversiteye eğitimin bütün aşamalarında gerici bir müfredatın milyonlarca çocuğa ve gence dayatıldığı kaydedildi. 
     Açıklamada, ''Türkiye'de eğitim birliği çoktan ortadan kalkmıştır'' denildi. 
     Özelleştirmenin eğitimde gericileştirmeyi hızlandırdığına da yer verilen açıklamada, ''üniversitenin sermaye sınıfının çıkarlarına göre yeniden yapılandırılmasının gericilik olduğu'' belirtildi. 
     
</TEXT>
</DOC>
