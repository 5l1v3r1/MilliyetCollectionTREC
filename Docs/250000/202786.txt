<DOC>
<DOCNO> 202786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur06.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Işılay Saygın İzmir'den Belediye Başkanlığı için teklif aldım 
</HEADLINE>
<TEXT>

     Eski Devlet Bakanı Işılay Saygın, İzmir Büyükşehir Belediye Başkanlığı konusunda bütün partilerden ''adaylık teklifi'' aldığını belirterek, ''Adaylığımı ilan etmiş değilim'' dedi. 
     Saygın, adaylık teklifinde bulunan siyasi partilerin yöneticilerine teşekkür ettiğini, ''henüz düşünmeyi sürdürdüğünü'' belirtti. 
     ''İllaki belediye başkanı olayım'' diye bir fikre sahip olmadığını kaydeden Saygın, ''Sürekli adaylığım gündeme getirilip, ismim üzerinde masa başı yargılama yapılmasına üzülüyorum. Adaylığımı ilan etmiş değilim'' diye konuştu. 
     İzmir Büyükşehir Belediye Başkanlığı ''koltuğuna'' bir dönem ANAP, bir dönem de DYP'den seçilen Burhan Özfatura ise bu kez ''İzmir'den kesin aday olmadığını'' bildirdi. 
     Özfatura, aylar önce, Işılay Saygın'ın AK Parti'den ''İzmir Büyükşehir Belediye Başkan adayı'' olması durumunda ona destek vereceğini açıkladığını ve bu düşüncesini koruduğunu söyledi. 
     Başbakan Recep Tayyip Erdoğan ile yıllara dayanan bir dostlukları olduğunu kaydeden Burhan Özfatura, şöyle dedi 
     ''Başbakan olması, Recep Tayyip Erdoğan Bey'in tavrını değiştirmedi. Zaman zaman kendisiyle görüşüyoruz. Yapısal reformlarda bildiğimiz konularda görüşlerimizle yardımcı oluyoruz. Işılay Saygın Hanım'ın adını da biz söyledik. Onun aday yapılması halinde çalışacağımızı belirttik. Ben, İzmir'de kesinlikle aday olmayacağım.'' Sadece AK Parti'nin değil, hiçbir partinin henüz ''resmi olarak'' İzmir büyükşehir belediye başkanı adayını açıklamadığını hatırlatan Özfatura, ''Bu açıklamalar toptan olur. Yılbaşına kadar İstanbul, Ankara, İzmir gibi büyükşehir belediye başkanlarının açıklanacağını tahmin ediyorum'' dedi. 
     AK Parti İzmir İl Yönetim Kurulu Üyesi ve büyükşehir belediyesi aday adayı Taha Aksoy da şu ana kadar aday adaylığıyla ilgili olumsuz bir tepkiyle karşılaşmadığını söyledi. 
     
</TEXT>
</DOC>
