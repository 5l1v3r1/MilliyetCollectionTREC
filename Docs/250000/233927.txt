<DOC>
<DOCNO> 233927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur11.html </URL>
<DATE> 2004/04/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Ders kitaplarında cinsiyet ayrımcılığı .. 
</HEADLINE>
<TEXT>

     ''Ders Kitaplarında İnsan Hakları Projesi'' çerçevesinde değerlendirilen, arasında Milli Eğitim Bakanlığı Yayınları'na ait olanların da bulunduğu 190 ders kitabında, cinsiyet ayrımcılığına neden olabilecek ifadelere yer verildiği belirlendi. 
     Tarih Vakfı'nın Türkiye Bilimler Akademisi desteğiyle başlattığı ''Ders Kitaplarında İnsan Hakları Projesi'' çerçevesinde, akademisyenler, öğretmenler, lisansüstü ve lise öğrencilerinden oluşan 287 kişi, ilköğretim ve liselerde okutulan 190 ders kitabını taradı. İnsan Hakları Evrensel Beyannamesi ölçüt alınarak yapılan taramada, bazı ders kitaplarında kullanılan ifadelerin cinsiyet ayrımcılığına neden olarak insan haklarını ihlal ettiğini ortaya çıkardı. 
     Tarama sonuçları ise Tarih Vakfı, Türkiye Bilimler Akademisi, Avrupa Komisyonu İnsan Hakları ve Demokrasi Gelişimi Fonu ve Açık Toplum Enstitüsü'nün destekleriyle oluşturulan kitapla kamuoyuna sunuldu. 
     Kitapta tarama sonuçlarına göre ''Ders kitaplarında cinsiyet ayrımcılığı'' konusunu değerlendiren Galatasaray Üniversitesi İletişim Fakültesi Öğretim Görevlisi Hülya Tanrıöver, cinsiyet ayrımcılığına her türlü ders kitabında rastlanabildiğine dikkati çekti. 
     
     COĞRAFYADAN MÜZİĞE CİNSİYET AYRIMCILIĞI... 
     Tarama sonuçlarına göre 68 ilköğretim, 75 lise ders kitabında cinsiyet ayrımcılığı içeren ifadelere rastlandığını tespit eden Tanrıöver, ''Coğrafyadan biyolojiye, matematikten müziğe kadar hemen hiçbir ders kitabı yoktur ki çocuklara ve gençlere cinsiyet ayrımcılığı aktarılmasın'' ifadesini kullandı. 
     Taramada, en çok cinsiyet ayrımcılığı içeren ifadeye 58 öge ile Türkçe kitaplarında rastlandığının tespit edildiğini vurgulayan Hülya Tanrıöver, ikinci sırada 29 öge ile matematik, üçüncü sırada ise 18 öge ile hayat bilgisi kitaplarının bulunduğunu vurguladı. 
     
</TEXT>
</DOC>
