<DOC>
<DOCNO> 228460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo20.html </URL>
<DATE> 2004/04/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Lav Hedefimize bir adım daha yaklaştık... 
</HEADLINE>
<TEXT>

     Konyaspor Teknik Direktörü Tevfik Lav, alınan galibiyetle hedefe bir adım daha yaklaştıklarını söyledi. 
     Lav, Çaykur Rizespor maçının çok keyifli geçtiğini ve heyecanı nedeniyle yerinde duramadığını kaydetti. 
     Gençlerbirliği maçından sonra ilk kez bir oyundan bu kadar zevk aldığını ifade eden Lav, şunları söyledi 
     ''Çaykur Rizespor, son haftalarda performansı sürekli yükselen bir takım. 4 haftadır etkili futbol orataya koyarak istediği sonuçları sahadan almayı başardı. Biz de yerinde ve zamanında yapılan değişikliklerle kendi sahamızda galip gelmeyi bildik. Alınan 3 puanla hedefimize bir adım yaklaştık.'' Çaykur Rizespor Teknik Direktörü Yılmaz Vural ise kazanmak istediklerini ancak yakaladıkları pozisyonları değerlendiremediklerini kaydetti. 
     Eşit puanların mücadelesinde her iki takımın da çıkış yakalamak için galibiyet parolası ile sahaya çıktığını vurgulayan Vural, şöyle konuştu 
     ''Biz deplasman, kendi sahamız ayrımı yapmadan oynayıp kazanmak istiyoruz. 13. dakikada golü atan Altan, 3 metreyle ofsayttaydı. İnşallah ben yanılıyorumdur, hakem hata yapmamıştır. Ama hakem hata yaptıysa da canı sağolsun. 64. dakikadaki golden önce ise gol pasını veren Cem, orta sahada topu eliyle aldı.'' Vural, futbolcularının sahada elinden geleni yaptığını, alınan mağlubiyete karşın oyuncularını kutladığını sözlerine ekledi. 
     
</TEXT>
</DOC>
