<DOC>
<DOCNO> 214073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko31.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     New York'ta gerçekleştirilecek Kıbrıs görüşmeleri tedirginliğine bağlı gerilemeyle haftanın ilk işlem gününe başlayan Borsa, Özelleştirme Yüksek Kurulu'nun ÖYK Tüpraş kararı ve Fitch'in not artırımıyla moral buldu. 
     İstanbul Menkul Kıymetler Borsası'nda İMKB işlem gören hisse senetleri bugün ortalama yüzde 3.98 değer kazandı. 
     1. seansın başında 16,565.68 puana kadar gerileyen Ulusal 100 Endeksi, ÖYK'nın Tüpraş'ın satışını onaylamasının ardından toparlandı ve seansı 35.24 puan kayıpla, 16,930.59 puandan kapattı. 
     Uluslararası derecelendirme kuruluşu Fitch'in Türkiye'nin ''B'' olan uzun vadeli yerel ve döviz cinsinden kredi notunu ''B ''ya çıkarması ve Türk bankalarının da döviz ve Türk lirası cinsinden uzun dönem kredi notlarını artırmasının ardından, Borsa 2. seansta yükselişe geçti. 
     Endeks, 2. seansta 710.39 puan ve yüzde 4.20 artışla 17,640.97 puandan günü tamamladı. 
     1. seanstaki 35.24 puanlık kayıp dikkate alındığında, endeks, günlük bazda yüzde 3.98 ve 675.14 puan yükseldi. 
     Hisse senetleri piyasasında 888 trilyon 978 milyar 300 milyon liralık işlem hacmi kaydedildi. 
     
     DÖVİZ YÜKSELDİ 
     Merkez Bankası, doların bugünkü efektif kurunu alışta 1 milyon 341 bin 194 lira, satışta ise 1 milyon 350 bin 629 lira olarak açıkladı. 
     Böylece dolar, Merkez Bankası'nın Cuma günü açıkladığı kurlara göre alışta 9 bin 326 lira, satışta 9 bin 391 lira yükseldi. 
     Kapalıçarşı'da Cuma günü 1 milyon 343 bin liradan kapanan dolar, güne 1 milyon 347 bin liradan, 1 milyon 700 bin liradan kapanan euro ise 1 milyon 710 bin liradan başladı. 
     Kapanışta, doların satış fiyatı 1 milyon 352 bin lira, Euro'nun satış fiyatı 1 milyon 718 bin lira oldu. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda 23 Mart 2005 vadeli, bugün valörlü tahvilin basit getirisi yüzde 25.49, bileşik getirisi yüzde 25.14 oldu. 
     Bu kağıdın aynı gün valörlü işlemlerinin bileşik getirisindeki artış 0.38 puan olarak belirlendi. 
     İMKB Tahvil ve Bono Piyasası Repo Pazarı'nda gecelik faiz ortalama yüzde 23.99 olarak belirlendi. 
     
</TEXT>
</DOC>
