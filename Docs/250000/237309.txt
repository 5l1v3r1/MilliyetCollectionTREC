<DOC>
<DOCNO> 237309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur33.html </URL>
<DATE> 2004/05/04/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Taciz olayından sonra Çorum Valisi tüm okullarda soruşturma başlattı 
</HEADLINE>
<TEXT>

     Çorum Valiliği, Sungurlu İlçesi'nde yaşanan fiili livata yoluyla tecavüz olaylarının başka okullarda da olup olmadığının belirlenmesi ve aynı olayların tekrarlanmaması için il genelindeki tüm okullarda araştırma başlattı. 
     Vali Erhan Tanju, Valilik Özel Kalem Müdürlüğü aracılığıyla yaptığı açıklamada, 30 Nisan 2004 Cuma günü Sungurlu Kaymakamlığı'nda il ve ilçe üst düzey yöneticileri ve sosyal hizmet uzmanları ile yaptığı toplantıda, Sungurlu Fevzi Çakmak İlköğretim Okulu'nda bazı öğrencilere karşı yapılan gayri ahlaki davranışların değerlendirildiğini ve bazı kararlar alındığını bildirdi. 
     Tanju'nun açıklamasına göre, İl ve İlçe Milli Eğitim Müdürlükleri, olayda mağdur olan öğrencilerin davranışlarının okullarda yönetici, öğretmen ve okul-aile birlikleri tarafından takibe alınmasını sağlayacak. Sanık ve mağdur öğrencilerin yerlerinin değiştirilmesi konusu çocukların psikolojik durumu açısından değerlendirilecek. 
     İl ve İlçe Emniyet Müdürlükleri'nce Sungurlu ve diğer ilçelerde başka okullarda benzer olayların olup olmadığının araştırılacağı belirtilen açıklamada, şu ifadelere yer verildi 
     ''Sosyal Hizmetler Müdürlüğü'nce Sungurlu'daki öğrencilerin halen bulunduğu okul ya da okullarının değiştirilmesi halinde öğrenim göreceği okul müdürlükleri ile işbirliği içerisinde, çocukların aileleri ile olan ilişkileri takip edilecek. Mağdur öğrencilere gerekli ilgiyi göstermeyen ailelerin çocuklarının yetiştirme yurduna alınması için koruma kararı çalışması yapılacak. Çocukların sosyal durumlarının iyileştirilmesi için sosyal hizmet uzmanı ve öğretmenleri işbirliği içerisinde çalışacak. 
     İl Müftülüğü'nce de bu tür gayri ahlaki davranışlar konusunda toplumun uyarılması için vaaz ve hutbe hazırlanarak, halk aydınlatılacak.'' Çorum'un Sungurlu İlçesi'nde Nisan ayı başında ortaya çıkan olayda, ilçede ikamet eden bazı kişilerin yaşları 13 ile 15 arasındaki 4 erkek çocuğa 5 yıl boyunca fiili livata yoluyla tecavüz ettikleri belirlenmiş ve olaya karışan 16 kişi tutuklanmıştı. 
     
</TEXT>
</DOC>
