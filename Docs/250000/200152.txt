<DOC>
<DOCNO> 200152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/spor/spo04.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Trabzon kaybetti" 
</HEADLINE>
<TEXT>

   Erol Tuna ve birkaç yöneticiye ateş püsküren Samet Aybaba, "Sümer'in gidişi sonrasında sistem kayboldu. Kulüp yerine beni yönetmeye kalktılar. Ama bu işte kazanan çıkmadı" dedi 
      
   
   'Çok acı çektim' 
   TRABZONSPOR'DAN istifa eden Samet Aybaba, bugüne kadar yaşadığı olayları ve ayrılmasının perde arkasını MİLLİYET'e anlattı. Bordo - Mavili takımda çalıştığı sürecin, hayatında en acı çektiği dönem olduğunu vurgulayan Aybaba, özellikle Özkan Sümer istifa ettikten sonra sistemin değiştiğini, Erol Tuna'nın kişisel kaprislerinin düzeni bozduğunu savundu. Sümer'in ayrılmasının ardından da gitmeyi düşünen Aybaba, Özkan Sümer'in buna engel olduğunu vurguladı. 
   
   'Trabzon'a küsmedim' 
   ÖZKAN Sümer'in gidişinin ardından yönetimle bağların koptuğunu da vurgulayan Aybaba, "Maneviyat kalmadı. Kulübü değil, beni yönetmeye kalktılar. Kazanan kimse olmadı ama Trabzon kaybetti" diye konuştu. Takımla aynı otobüse binmesi ve aynı otelde kalması yasak yöneticilerin, 2-2'lik Diyarbakır maçından sonra otelde içki içip sarhoş bile olduğunu belirten Samet hoca, "Ben Trabzon'a ve Trabzonlular'a küsmedim. Sadece birkaç insana kırgın olarak ayrıldım" dedi. 
   
   Artılar, eksikler 
   BUGÜNE kadar parayı hiç ön plana çıkarmadığını ifade eden Samet hoca, "Eğer bize daha mutlu bir ortam yaratılsaydı, Trabzonspor çok daha başarılı olurdu" dedi. Aybaba geçmişin muhasebesini ise şöyle yaptı "Türkiye Kupası alındı. İlk gittiğimizdeki tablo çok kötüydü. Ama geçen yıl mükemmele yakın bir oyun ortaya koyduk. Şu anda son yedi yılın en iyi puan durumuna sahiptik. Şampiyonlar Ligi hedefine ulaşabilirdik. Sadece bulunduğumuz süre içinde derbi maçı kazanamadık." 
   
   'Adam gibi adamlar' 
   YENİ yönetimin istemesi durumunda bile artık dönüşünün mümkün olmadığını ifade eden Samet Aybaba, alacakları için Futbol Federasyonu'na da başvurmayacağını vurguladı. Futbolcularıyla vedalaşan Trabzonspor eski Teknik Direktörü, "Takımımda adam gibi adam olmayan bir tane oyuncu yoktu. Çok üst düzey isimler var. Ama Trabzonspor Gökdeniz'i, Fatih'i, Hüseyin'i kabullenemiyor. Kendi içinden çıkmış çocukları kıskanıyorlar ve kabullenemiyorlar" diye konuştu. n HAKAN CAN 
   
   Yeni sorumlu Semercioğlu    TRABZONSPOR, Samet Aybaba'nın istifasının ardından teknik direktörlüğe, altyapı sorumlusu Turgay Semercioğlu'nu getirdi. Semercioğlu ile sezon sonuna kadar sözleşme imzalandı. Futbol Şube Sorumlusu Kenan Atalay, Turgay Semercioğlu'nun yardımcılıklarını İhsan Derelioğlu, Orhan Çıkrıkçı ve Bilal Çetinkaya'nın yapacağını açıkladı. 
   YÖNETİMİN görevinin 21 Aralık'ta tamamlanacağını ifade eden Atalay, teknik heyetin devam edip etmeyeceğinin yeni oluşacak yönetimin tasarrufunda olduğunu vurguladı. 20 yıldır Trabzonspor camiasının içinde bulunduğunu söyleyen Semercioğlu "Futbolculuğumda olduğu gibi, şimdi de Trabzon'u en iyi şekilde temsil etmeye çalışacağım" açıklamasını yaptı. 
   
   Üç puan ümidi    YENİ teknik heyetle bugün Gaziantepspor maçına çıkacak olan Trabzonsporlu futbolcular, Aybaba'nın istifasıyla yaşanan depremden kurtulmak için çalışıyor. Hocalarının ayrılmasının kendilerini etkilediğini belirten Gökdeniz, "Ama işimizi yapmak zorundayız. Antep'i yenerek yerimizi korumak istiyoruz" dedi. Bordo-Mavililer'de Tayfun, Mehmet Kahraman, Van de Paar ve Emrah'ın sakatlıkları devam ediyor. 
   
   
   
</TEXT>
</DOC>
