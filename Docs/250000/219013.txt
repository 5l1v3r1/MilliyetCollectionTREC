<DOC>
<DOCNO> 219013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo22.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolu çıkan Volkan'ın Gençlerbirliği'ne yetişmesi zor 
</HEADLINE>
<TEXT>

     Galatasaray'ı yenerek 90 hafta sonra liderlik koltuğuna oturan Fenerbahçe, izin yapmadan Gençlerbirliği maçı hazırlıklarına başladı. 
     Samandıra Tesisleri'nde gerçekleştirilen idman öncesi teknik direktör Christoph Daum, futbolcularla yaklaşık yarım saat süren bir toplantı yaptı. Alman teknik adamın, dünkü galibiyet nedeniyle futbolcularını kutladığı ve liderliğin kendilerini rehavete sokmamasını istediği öğrenildi. 
     Galatasaray maçında forma giyen oyuncuların koşu ve rejenarasyon çalışması yaptığı idmanda, diğer futbolcular ise antrenör Roland Koch yönetiminde çift kale maç oynadı. 
     Antrenmana Brezilya'dan gelen ailesini karşılamak için izin alan Marco Aurelio ile hafif sakatlıkları nedeniyle tedavilerine başlanan Ali Güneş, Fatih Akyel ve dünkü maçta kolundan sakatlanan kaleci Volkan Demirel katılmadı. 
     Fenerbahçe Futbol Takımı İdari İşler Sorumlusu Volkan Ballı, kaleci Volkan'a dün konsültasyon yapıldığını ve tedavisinin sürdüğünü belirterek, ''Gençlerbirliği maçında oynaması zor gözüküyor. Yapılacak tedavi ve kontrollerin ardından durumu netlik kazanacak'' dedi. 
     Yarını dinlenerek geçirecek olan sarı-lacivertliler, Gençlerbirliği maçı hazırlıklarını, 3 Mart Çarşamba akşamı yapacağı idmanla sürdürecek. 
     
</TEXT>
</DOC>
