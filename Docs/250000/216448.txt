<DOC>
<DOCNO> 216448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun07.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston Referandumun KKTC'de başarısız olacağına inanmak güç 
</HEADLINE>
<TEXT>

     ABD Dışişleri Bakanlığı'nın Kıbrıs Özel Koordinatörü Tom Weston, ''Makul bir anlaşmaya ulaşılması durumunda referandumun Kuzey Kıbrıs'ta başarısız olacağına inanmak çok güç. Kıbrıslı Türklerin, bu sürecin başarısını ve AB'ye girmeyi istediklerinden şüphem yok'' dedi. 
     Amerika'nın Sesi radyosunda VOA Kıbrıs'ta müzakere sürecinin yeniden başlaması dolayısıyla düzenlenen bir panele katılan Weston, Kıbrıs'ta çözüm için Kıbrıs Türk tarafının göstereceği liderliğin önemli olduğunu belirtti. Weston, Kıbrıslı Türklerin sürecin başarısını istediğinden şüphesi olmadığını ve bunun gerçekleşebilmesi için çözüm anlaşmasıyla referandumun geçmesinin şart olduğunu söyledi. 
     Makul bir çözüm anlaşması ve referandumun Kuzey Kıbrıs'ta başarısız olacağına inanmanın kendisi için güç olduğuna işaret eden Weston, aynı şeyin Rum kesimi için de geçerli olduğunu belirtti. Weston, Annan planına yönelik referandumun Kıbrıs Türk tarafında kabulüne karşın Rum tarafında reddedilmesi durumunda ne olacağının sorulması üzerine, spekülatif yorumlar yapmayacağını, sürecin başarısı üzerine odaklandıklarını kaydetti. 
     
     ''CHP'NİN SANDALYESİ AZ'' 

     Yunanistan'da iktidar ve muhalefetin, Kıbrıs konusunda aşağı yukarı aynı çizgide olmasına karşılık, Türkiye'de AK Parti iktidarı ile muhalefetteki CHP arasında farklılık bulunduğu belirtilerek, bu durumun ABD'de endişe yaratıp yaratmadığının sorulması üzerine Weston, bunun çözüm önünde engel teşkil etmediğini ifade ederken, ''Zaten CHP'nin mecliste çok az sandalyesi var'' dedi. 
     Kıbrıs'ta çözümü herkesin istediğini belirten Weston, iki liderin buluşmasının önemine işaret etti ve ''Erken yargıya varmamak lazım. New York'ta çok güçlü bir anlaşmaya ulaşıldı ve bu bana göre iyi işaret. Kıbrıs'taki görüşmelerde, Türkiye ve Yunanistan'ın devreye girmesinden önce bir kazanım ortaya çıkabilir'' dedi. Weston, BM Genel Sekreteri Kofi Annan'ın, kendisinin boşlukları doldurmasına gerek kalmadan liderlerin anlaşmasını istediğini de kaydetti. 
     New York'taki görüşmelerin başarısından Türkiye'ye önemli ölçüde pay çıkardığını belirten Weston, sonuçta referandumla, Kıbrıs halkının kendi kaderini belirleyeceğini söyledi. 
     
     TÜRKİYE'NİN AB'DEN BEKLENTİSİ 

     Weston, Kıbrıs'ta çözüme karşın Türkiye'nin Avrupa Birliği'nden beklentisinin gerçekleşmemesi durumunda büyük bir hayal kırıklığı oluşup oluşmayacağı yönündeki soruya karşılık da, varsayımlar üzerine konuşmak istemediğini kaydetti. 
     Tom Weston, ABD'nin, Türkiye'nin AB üyeliğini desteklediğini ve Kıbrıs'ın bu üyelik için kriter olmadığını belirtti. AB'nin kararını, Türkiye'nin Kopenhag kriterlerini uygulamasına göre vereceğini belirten Weston, Kıbrıs sorununun çözülmesi için Türkiye'nin elinden geleni yapmasının, AB'nin Türkiye'ye yönelik değerlendirmelerinin yanı sıra AB halklarının da Türkiye konusundaki görüşünü olumlu yönde etkileyeceğini söyledi. Türkiye'nin reform çabalarını öven Weston, AB sürecinin başarısı için birlikte çalışmak gerektiğini kaydetti. 
     Amerika'nın Sesi radyosunun Türkiye bölümü başkanı Taçlan Süerdem ve Yunanistan bölümü başkanı George Bistis'in yönetiminde yapılan panele, Türk gazeteci Ümit Enginsoy ve Yunanlı gazeteci Dimitris Apokis de katıldı. 
     
</TEXT>
</DOC>
