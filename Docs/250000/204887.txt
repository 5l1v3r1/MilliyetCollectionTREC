<DOC>
<DOCNO> 204887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/yasam/yas05.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede infaz 
</HEADLINE>
<TEXT>

   Boğaziçi Üniversitesi'ndeki 'sosyete' kantinini işleten Yılmaz, işten çıkardığı çaycı tarafından kurşun yağmuruna tutuldu 
      OSMAN KARA İstanbul 
   
   Boğaziçi Üniversitesi BÜ Güney Kampusü'ndeki 'sosyete' kantinini işleten Şeref Yılmaz 45 , emekli olduğu için işten çıkardığı çayçı Recep Kara 52 tarafından dün üniversitenin içinde kurşun yağmuruna tutularak öldürüldü. 
   İddiaya göre olay şöyle gelişti Kantinci Yılmaz, 5 ay önce emekli olan Kara'yı yaşlandığı için işten çıkardı. Tekrar işe girmek isteyen, ancak sürekli Yılmaz'dan olumsuz yanıt alan Kara, dün 16.00'da üniversiteye gitti. Kendisini tanıyan güvenlik elemanlarının üzerini aramaması yüzünden silahıyla içeri girebilen Kara, kantinin yanındaki spor salonunda görevliyle sohbet eden Yılmaz'a kurşun yağdırdı. 
   
   6 kurşun isabet etti 
   Kafasına 2, vücudunun çeşitli yerlerine de 4 kurşun isabet eden Yılmaz, kanlar içinde yere yığılırken Kara kaçtı. Revir görevlilerince İstinye Devlet Hastanesi'ne kaldırılan Yılmaz, tüm müdahalelere rağmen kurtarılamadı. Bir süre sonra Arnavutköy Polis Merkezi'ne giden Kara, cinayeti itiraf ederek teslim oldu. Kara, olayda kullandığı tabancayı ise denize attığını söyledi. 
   Yılmaz'ın, çevresine, tekrar işe almadığı için Kara'nın kendisine kin beslediğini söylediği öğrenildi. 
   
   
</TEXT>
</DOC>
