<DOC>
<DOCNO> 234606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun07.html </URL>
<DATE> 2004/04/25/ </DATE>
<TIME> 10.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Rumlar, AB'deki gelişmelerden endişeli 
</HEADLINE>
<TEXT>

     Senem Yazıcı 

Kıbrıs'ta dün yapılan referandumlarda Annan planına yüksek oranda ''hayır'' diyen Güney Kıbrıs Rum Yönetimi, bu kararın AB içinde getirebileceği bazı sonuçlardan endişeli. 
     Rum kesimindeki gazetelerin büyük bölümü, dün ve bugün yaptıkları değerlendirmelerde, Brüksel'deki ortamın ''olumsuzluğuna'' dikkat çekerek, Rum yönetimi lideri Tasos Papadopulos'un kısa süre içinde önemli sorunlarla karşılaşabileceğini belirtti. 
     Rum kesiminde yapılan analizler çerçevesinde, ''Papadopulos'un üstesinden gelmesi gerektiği belirtilen sorunlar'', ana başlıklar halinde şöyle 
     -AKEL ile işbirliğinin geleceği Annan planının değerlendirilmesi aşamasında, AKEL ile Papadopulos arasında ideolojik çatlakların oluştuğuna işaret eden uzmanlar, Papadopulos'un, AKEL ve aşırı sağ ile olan işbirliğinde denge araması gerekeceğini kaydediyorlar. 
     -Kıbrıslı Türklerle ilişkiler AB'nin KKTC'ye yönelik bazı açılımlar hazırlığında olduğunu bilen Papadopulos'un, bu önlemlerin önüne geçebilmek amacıyla, yeni önlemler paketi ilan edeceği belirtiliyor. 
     -Kıbrıs sorununa ilişkin inisiyatifin geleceği Uzmanlar, Papadopulos'un Annan planına ''hayır'' denmesinin müzakerelerin biteceği anlamına gelmediğini söylediğini, ancak bundan sonrası için nasıl bir strateji izleneceği konusunda da net tavır sergilemediğini ifade ediyor. Papadopulos'u bekleyen bir diğer ''engel'' de uluslararası toplumun ilgi ve sempatisini tekrar Kıbrıs konusuna çekebilmek. 
     -AB ile ilişkiler Uzmanlar, Rum yönetimi ile AB arasındaki ilişkilerin ciddi şekilde zedelendiğini kaydediyor ve yarın yapılacak AB dışişleri bakanları toplantılarıyla birlikte, Rum kesiminin AB içinde çok sayıda eleştiriye maruz kalacağını belirtiyor. 
     -Yunanistan ile ilişkiler Yunanistan Başbakanı Kostas Karamanlis, Yunanistan-Türkiye ilişkilerinin Kıbrıslıların referandumda neye karar vereceklerinden bağımsız olarak ilerleyeceğini açıklamıştı. Öte yandan uzmanlar, Annan planında otonom politika takip eden Papadopulos'un, ''Yunanistan'ın, Kıbrıs sorunu ve Türkiye ile ilişkileri birbirinden ayırmasına alışması gerekeceği'' fikrini savunuyor. 
     -ABD ile ilişkilerde çatlak Papadopulos'un geçmişten bu yana kötü olan ABD ile ilişkileri, Rusya'nın BM Güvenlik Konseyi karar tasarısını veto etmesinden sonra daha da kötüleşmiş gibi görünüyor. ABD'nin, Rum yönetimi hükümetinin perde arkasından müdahale ettiğini düşündüğünü belirten uzmanlar, ilişkilerdeki güven bunalımının aşılması için adımlar atılması gerektiğine işaret ediyor. 
     -Yeşil hattın yönetimi Uzmanlar, yeşil hattın 1 Mayıs'tan sonra AB'nin sınırı olarak belirlenmesinin, ''adanın bölünmesinin tescili'' olarak değerlendirilebileceğine dikkat çekiyor. 
     -BM Barış Gücü Uzmanlar, bu konuya ilişkin görüşlerini şöyle değerlendiriyorlar ''Papadopulos, Annan planını reddederek, BM Genel Sekreteri ile, bürokrasiyle, uluslararası örgütlerle ve Güvenlik Konseyi'nin en önemli üyeleriyle karşı karşıya geldi. Kıbrıs sorununa ilişkin argümanların yıllardır dayandığı BM kararlarının ciddiyeti azalacak, Kıbrıs'taki BM Barış Gücü'nün UNFICYP Kıbrıs'tan gitmesi olasılığı doğabilecek.'' -Ekonomi Rum kesiminin ekonomisi, son yıl içinde, pek çok temel göstergeye göre, Maastricht kriterlerinin altında seyrediyor. Irak savaşı nedeniyle şu ana kadar düşük seyreden turizm gelirleri, geçen yılki düzeyin yüzde 20 altında. Uyum maliyeti, AB'nin baskısı ve yaratılan kötü ortam nedeniyle 1974'ten beri ilk kez ciddi bir ekonomik kriz tehlikesi oluşuyor. Rum gazeteleri ve strateji uzmanları, diğerleriyle karşılaştırıldığında, Papadopulos'un en büyük zorluğu, ekonomi alanında yaşayabileceğini belirtiyor. 
     
</TEXT>
</DOC>
