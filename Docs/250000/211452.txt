<DOC>
<DOCNO> 211452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko13.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kredi kartı cenneti 
</HEADLINE>
<TEXT>

     Türkiye genelindeki toplam 5922 şubesiyle müşterilerine daha kaliteli hizmet vermeye çalışan 50 bankanın, alışveriş ve istenilen dövizi çekme gibi birçok kolaylığı müşterilerine sunan sayısız türde kredi kartı bulunuyor. 
     Son yıllarda önemli bir gelişme sağlayan bankacılık sektöründe, daha fazla sayıda müşteri kazanabilmek için büyük bir yarış gözleniyor. 
     Özellikle hazine borçlanmasının önümüzdeki dönemlerde cazibesini yitirmesi beklentisi nedeniyle reel sektöre ve kendi müşterilerine yönelme hazırlıkları içinde olan bankaların kredi kartı işlemleri kar oranları açısından büyük önem taşıyor. 
     Bu nedenle bankalar, geliştirdikleri stratejilere paralel olarak sürekli yeni kredi kartlarıyla tüketicinin karşısına çıkarken, çocuklardan üniversite gençliğine, çalışanlardan, tatili sevenlere kadar her kesimden kişiyi kart sahibi yapıyorlar. 
     Bankaların önemli bir kısmı tarafından kefilsiz verilen kredi kartları, indirimli ve uzun vadeli taksitli alışveriş, anında döviz çekme, taraftarı olunan takıma ya da herhangi bir yardım kurumuna destek, internette güvenli alışveriş gibi çok sayıda avantajı sunuyor. Bu tür imkanların sağlanması nedeniyle, ülke genelinde kredi kartı kullananların sayısı 19 milyon 863'e ulaştı. 
     Akbank, alışveriş kolaylığı sağlayan Axess kredi kartının yanı sıra American Ekspress, Master Cart ve Visa gibi kartlarla da müşterisine alternatif sunuyor. Tüketicisine, alışveriş yaptıkça para kazandırdığı belirtilen Axess MasterCard'ın geçerli olduğu Türkiye'de 400 bin, dünyada 21 milyon mağazada, yapılan alışverişler müşteriye kazandırıyor. 
     Garanti Bankası da, üye firmalarda taksitli ve peşin alışverişlerde yüzde 20'lere varan kazanç sağlayan Bonus Kart ile uçak yolculuğunu sık aralıklarla yapanlar için hazırlanmış Shop Miles ve alışverişin yanı sıra nakit çekme kolaylığı sağlayan farklı özelliklerdeki Garanti Card'larla rekabette söz sahibi olmaya çalışıyor. 
     Türkiye İş Bankası, 10 farklı kredi kartıyla tüketicisiyle buluşuyor. Taksitli alışverişten seyahat hizmetine ve sigortaya kadar çok sayıda hizmet sunan Maximum Kart ile ülkedeki 26 bini aşkın üye firmadan taksitli alışveriş yapılabiliyor. 
     Toplanan puanların paraya dönüştüğü bu kartın yanı sıra Türkiye İş Bankası, Avrupa Para Birliği'ne üye 12 ülkede kullanımında kur riski yaratmayan ''Premier Kredi Kartı-EUR'' gibi değişik kredi kartlarıyla da müşterilerine seçenekler sunuyor. 
     Yapı Kredi Bankası ise, değişik olanaklar sunan 8 kredi kartıyla müşteri memnuniyetini kazanmaya çalışıyor. Türkiye'de 10 bini aşkın anlaşmalı firmada 12 aya varan vadelerle alışveriş olanağı sağlayan, Taksitcard ile Turkcell faturalarında ödeme kolaylığı sunan ve puan kazandıran Turkcell kredi kartıyla bu sektörde iddiasını sürdürüyor. 
     12 farklı kredi kartı veren Vakıfbank gibi daha birçok banka benzer kolaylıklar sağlayarak, rekabette yerini almaya çalışırken, bu kuruluşların önemli bir kısmı da bazı mağazalarda geçerli olan, indirim ve taksit imkanı sunan özel kredi kartları da verebiliyor. 
     Öte yandan, bankalar son yıllarda hızla gelişen internete paralel olarak internette güvenli alışveriş imkanı sağlayan sanal kredi kartlarıyla da müşterisinin karşısını çıkıyor. İnternetten güvenli alışveriş yapmak isteyenler, Garanti Bankası'ndan Bonus Sanal Kart, Türkiye İş Bankası'ndan Maxinet, Yapı Kredi Bankası'ndan Telewebcard ya da Akbank'tan e-kart alarak, evden alışverişin tadını çıkarıyorlar. 
     
     KARTIN TÜKETİM ÜZERİNDEKİ ETKİSİ 
     Öte yandan, Tüketiciler Birliği Genel Başkan Yardımcısı Kemal Özer, mağazaların tahsilatlarının önemli bir kısmını kredi kartlarının oluşturduğunu belirtti. 
     Bugün dünya üzerinde kredi kartının en kolay alındığı ülkelerin başında Türkiye'nin geldiğini belirten Özer, ''Bankalar tüketicilerin ihtiyacına göre kredi kartı çıkartıyor. Bir mağazada kasada çok sayıda bankanın sıralanmış şekilde kredi kartı makinelerini görmek mümkün. 12 yaşındaki çocuğunuza bile kredi kartı alabiliyorsunuz'' dedi. 
     Özer, özellikle Hazine borçlanmasının cazibesini yitirmeye başladığı dönemlerde bankaların tek çıkış yolunun kredi kartları olduğunu vurgulayan Özer, ''Bugün, şube ne kadar fazla kredi kartı verirse o kadar başarılı görülüyor. Bize en fazla bu konuda şikayet geliyor. İsteyen istediği bankadan kredi kartı alıyor. Sonra da büyük borçlarla karşı karşıya kalıyor'' diye konuştu. 
     Özer, kredi kartlarının yaygınlaşmasının tüketimi körükleyen faktörler arasında yer aldığını belirterek, vatandaşların belki hayatı kolaylaştırdığını ancak, hesapsız borçlanmanın önünü açarak ay sonlarında sahibini ödeme sıkıntısına soktuğunu sözlerine ekledi. 
     
</TEXT>
</DOC>
