<DOC>
<DOCNO> 227818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yasam/yas01.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Evren 'hayat' dolu 
</HEADLINE>
<TEXT>

   Astronomlara göre, 20 yıldızdan birinin yörüngesinde yaşama elverişli gezegenler var ve 10 yıl içinde bu gezegenleri saptayacak teleskoplar yapılacak 
      DIŞ HABERLER SERVİSİ 
   
   İngiliz astronomlar, her 20 yıldızdan birinin yörüngesinde yaşama elverişli gezegenler olabileceğini öne sürdü. 
   Open Üniversitesi araştırmacıları, yıldızların yörüngesinde dönen ve yıldızla arasındaki mesafeye göre yaşama elverişli gezegenlerin sayısının sanılanın çok üzerinde olduğunu belirtti. Kraliyet Astronomi Kurumu konferansında konuşan araştırmacılar, yıllar süren araştırmalarında Güneş Sistemi'ne benzeyen 9 bilinen sistemin bilgisayar ortamında modelini oluşturarak, yıldızların yörüngesinde dönen Dünya'nın onda birinden 10 katına kadar çeşitli boyutlarda gezegenlerin modelini yarattıklarını söyledi. 
   
   Sanılandan çok daha fazlalar 
   Araştırmacılar, gezegenlerin "Goldilock" adı verilen bölgede bulunmasının ne çok sıcak ne çok soğuk olmalarını sağladığını, böylece yaşama elverişli olarak nitelendiklerini belirtti. Dünya'ya yakın yıldızların en az yüzde 10'unun bir gezegen sistemine sahip olduğunun sanıldığını da söyleyen astronomlar, "Bu sistemlerin en azından yarısında Goldilock bölgesinde kayalık bir gezegen olması, her 20 yıldızdan birinin yörüngesinde yaşama elverişli bir gezegen olduğunu gösterir" diyerek, bu rakamın sanılanın çok üzerinde olduğunu vurguladı. 
   10 yıl içinde bu gezegenlerin görülmesini sağlayacak teleskopların geliştirileceğini belirten araştırmacılar, bu sayede bu gezegenlerin daha yakından incelenebileceğini söyledi. 
   
   
   
</TEXT>
</DOC>
