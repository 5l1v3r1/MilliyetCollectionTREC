<DOC>
<DOCNO> 216247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko20.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 2 binden fazla hipermarket var 
</HEADLINE>
<TEXT>

     Türkiye'de 400 metrekare ve daha büyük değerlerde 2 binin üzerinde hipermarket bulunurken, bu sayının 2005 yılında 5 bin seviyelerine ulaşacağı tahmin ediliyor. 
     Edinilen bilgiye göre, 2000 ve 2001 yıllarında yaşanan ekonomik kriz ortamından önceki dönemde plansız ve programsız bir şekilde faaliyete geçen büyük mağazalara rekabet çerçevesinde bir çeki düzen vermek, halen Başbakanlıktaki ''Büyük Mağazalar Kanunu Taslağı'nın, en önemli genel gerekçesini oluşturuyor. 
     Büyük mağazalar, kalite, güvence, fiyat istikrarı, ambalajlama, hijyenik yönden sağlık kurallarına uyum, servis kolaylığı, müşteri memnuniyeti, kayıtdışı ticaretin önlenmesi, maliye ve sosyal sigortalar açısından vergi kayıplarının önlenmesi, kayıtlı istihdam ve iş güvenliği gibi önemli kazanımlar sağlıyor. 
     
     KRİZ GELİŞİMİ YAVAŞLATTI 
     Türkiye'de şu anda 400 metrekare ve üzerinde 2 binden fazla hipermarket bulunurken, gelişim sürecinin kriz öncesi ivmesini kazanması durumunda bu sayının 2005 yılında 5 bin seviyelerini bulacağı tahmin ediliyor. 
     Kriz ortamından önceki dönemde plansız ve programsız bir şekilde faaliyete geçen büyük mağazalardaki bu gelişim süreci ekonomik kriz sebebiyle yavaşlarken, bu gelişim süreci beraberinde bazı sorunları da ortaya çıkardı. 
     Özellikle yerleşim merkezlerinde kurulan ve büyük mağaza olarak adlandırılan alışveriş merkezlerinin, yeterli otoparklarının olmaması, özellikle akşam saatlerinde yoğunlaşan müşteri yoğunluğu ve araç hareketleri sonucu trafik karmaşası ve karışıklığa sebep oluyor. Bunun yanında, sahip oldukları piyasa hakimiyeti sebebiyle ürünleri kendi markaları ile pazarlama eğilimleri içerisinde olan büyük mağazalar, çevrelerinde yerleşik çeşitli meslek ve sanat kollarında faaliyette bulunan bakkal ve diğer esnaf ve sanatkarlar ile KOBİ'lerin yapılarının bozulmasına ve ekonomik faaliyetlerini terk etmek zorunda kalmalarına da neden oluyor. 
     
     TASARI YASAL BOŞLUĞU GİDERECEK 
     Kanun tasarısı ile bu konudaki yasal boşluğun giderilmesi, ticari hayatın daha sağlıklı hale gelmesi, kamu yararının korunması ve Rekabet Hukuku açısından esnaf ve sanatkarlar ile büyük mağazaların, hukuki zeminde rekabet şartlarına uygun olarak, Avrupa Birliği normları da nazarı itibara alınarak, çağdaş bir ortamda ticari faaliyetlerini sürdürmeleri amaçlanıyor. 
     Ayrıca, Anayasa'da yer alan ''Devlet esnaf ve sanatkarı koruyucu ve destekleyici tedbirler alır'' amir hükmü ile 5 Yıllık Kalkınma Planı'nda bulunan büyük alışveriş merkezlerinin şehir dışında faaliyet göstermelerinin sağlanacağı yönündeki politika çerçevesinde hazırlanan tasarı ile 400 metrekareden fazla satış alanlı büyük mağazaların kurulmasına ilişkin usul ve esaslar öngörülüyor. 
     Tasarı gerekçesine göre, 400 metrekarenin üzerinde olan alışveriş merkezlerinin faaliyete geçmesi, asgari 15-20 civarında esnaf ve sanatkarın ya da küçük ve orta boy işletmenin ticari faaliyetten ayrılmasına neden oluyor. 
     Bu nedenle, söz konusu tasarı ile büyük mağazaların kuruluşlarını izne bağlanmak suretiyle, hem esnaf ve sanatkarlar ile KOBİ'lerin korunup kollanması, hem de kendilerine rekabet kuralları içerisinde çeki düzen verilmesi arzulanıyor. 
     
</TEXT>
</DOC>
