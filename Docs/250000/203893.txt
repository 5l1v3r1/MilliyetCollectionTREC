<DOC>
<DOCNO> 203893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun12.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ı Castro da uyarmış... 
</HEADLINE>
<TEXT>

     Küba lideri Fidel Castro, Irak'ın devrik lideri Saddam Hüseyin'i 1990 işgalinden sonra Kuveyt'ten çekilmesi konusunda defalarca uyardığını söyledi. 
     Venezüella Devlet Başkanı Hugo Chavez ile görüşmek için Caracas'a giden Castro, her fırsatta Saddam'ı Kuveyt'ten çekilmeye ikna etmeye çalıştığını belirterek, ''bunu yapmazsa sadece Batılı ülkeler değil, Arap ülkelerinin kendisine sırtını çevireceği ve savaş çıkacağı'' uyarısında bulunduğunu anlattı. 
     Castro, Venezolana de Television'daki röportajında, Irak'ın İran'a savaş açmasını haksız olarak nitelendirirken, Kuveyt'i işgalinin de ''hiçbir zaman yapılmaması gereken diğer büyük hata'' olduğunu söyledi. 
     Ancak Castro, ABD öncülüğündeki ''önleyici'' saldırının, uluslararası orman kanununu zorla geçerli kıldığını belirterek, ABD'yi Küba'yı işgal etmek için bahane aramakla da suçladı. 
     
     CASTRO-CHAVEZ GÖRÜŞMESİ 
     Chavez de, Orchila adasında Castro ile görüşmesinden sonra yaptığı açıklamada, ''Ele almadığımız önemli mesele kalmadı'' dedi. 
     Her iki liderin, 10 binden fazla Kübalı doktorun Venezüella'nın yoksullarına yardımcı olması ve Küba'nın yöntemlerinden alınan ilhamla yapılacak okuma-yazma kampanyasının ele alınan konular arasında olduğu belirtildi. 
     Muhalifler Chavez-Castro yakınlaşmasının, Venezüella'yı Küba tarzı bir diktatörlüğe doğru götürme planının parçası olduğunu öne sürerek eleştiriyorlar. 
     Chavez ise bu suçlamaları reddederek, Küba ile güçlü ilişkilerin serbest pazar ve sosyalizm arasında bir denge sağlama çabalarında çok önemli olduğunu söylüyor. 
     Castro, Chavez'in 1999'da iktidara gelmesinden beri dördüncü kez Venezüella'yı ziyaret ediyor. 
     
</TEXT>
</DOC>
