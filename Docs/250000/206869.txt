<DOC>
<DOCNO> 206869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur21.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyango efsanesinde son... Meçhul şahıs 2.5 trilyonu aldı 
</HEADLINE>
<TEXT>

     ANKARA Milliyet 

Talihli olduğunu iddia eden Volkan Ateş'in çelişkili açıklamaları ve Turhal halkının yoğun ilgisi sonucu oluşan piyango efsanesi, dün geride yeni soru işaretleri bırakarak sonlandı. Turhal halkı Ateş'in kapısında beklerken, meçhul bir kişi Ankara'ya gelerek 2.5 trilyon liralık ikramiyeyi aldı. Ancak, talihlinin başka bir kişi mi olduğu yoksa Ateş adına mı parayı aldığı anlaşılamadı. 
     10 trilyonluk büyük ikramiyeyi paylaşan Aydın, Eskişehir ve Batmanlı talihlilerin ardından Turhal'da satılan biletin ikramiyesi de, 5196322 numaralı çeyrek bileti önceki akşam saatlerinde Milli Piyango İdaresi Genel Müdürlüğü'ne getirerek ibraz eden şahsa ödendi. Yetkililer, ödeme yaptıkları kişinin, çekilişin yapıldığı günden bu yana kamuoyunda tartışma konusu olan Volkan Ateş olmadığını belirtirken, bileti getiren kişinin isminin açıklanmamasını istediğini bildirdi. Yetkililer, ödeme yapılan şahsın Ateş ile bir yakınlığı olup olmadığı sorularını da yanıtsız bıraktı. 
     
     Yeni bir söylenti 

     Öte yandan "talihli bekçi" Volkan Ateş'in, Ankara'daki hemşehrileri arasında yeni bir söylenti yayıldı. Bu söylenti şöyle aktarıldı 
     "2.5 trilyon lira Volkan Ateş'in sahip olduğu bilete çıktı. Ateş, bunu açıklayınca Almanya'da bulunan babası çok kızdı. Baba, oğlunu arayarak azarladı. Babasından çekinen Ateş, azar işittikten sonra çelişkili açıklamalarda bulunmaya başladı. Baba müdahale etti ve güvendikleri bir yakınları, Ankara'ya gelerek ikramiyeyi aldı." 
     
     SAVCILIK SORUŞTURMA BAŞLATTI 

     Çekilişin ertesi günü ikramiyenin kendisine isabet ettiğini söyledikten sonra ''bileti kaybettiği, çaldırdığı'' gibi çelişkili beyanlarda bulunan 25 yaşındaki belediye işçisi Volkan Ateş'in avukatı Bilgin Bayramcı aracılığıyla dün Cumhuriyet Savcılığı'na suç duyurusunda bulunmasının ardından savcılık konuyla ilgili soruşturma başlattı. 
     Bu kapsamda Turhal Cumhuriyet Başsavcılığı'na çağrılan Ateş'in bacanağı Ahmet Ün ve büyük ikramiyenin satıcısı Zümrüt Şarküteri'nin sahibi Mehmet Güngör ile kız kardeşi Şerife Güngör'ün ifadeleri alındı. 
     Mehmet Güngör olayla hiçbir ilgisinin olmadığını, sadece büyük ikramiyenin isabet ettiği bileti sattığını belirterek, ''Bildiklerimi söyledim. Talihliye hayırlı olsun. Umarım çıkan para işine yarar'' dedi. 
     Soruşturmayı yürüten Cumhuriyet Savcısı Murat Şabanbaş ise kendilerine gelen şikayet üzerine soruşturmaya başladıklarını belirterek, aralarında bazı basın mensuplarının da bulunduğu kişilerin ifadelerine başvuracaklarını söyledi. 
     Şabanbaş, büyük ikramiyeyi alan talihlinin Volkan Ateş olması veya bir yakınına aldırması durumunda ise şikayetçi olan Ateş hakkında kendilerini oyaladığı gerekçesiyle işlem yapılabileceğini vurguladı. 
     
</TEXT>
</DOC>
