<DOC>
<DOCNO> 234982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo34.html </URL>
<DATE> 2004/04/26/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yanal Milli Takımı dünya birincisi yapmak istiyoruz... 
</HEADLINE>
<TEXT>

     A Milli Futbol Takımı'nın yeni teknik direktörü Ersun Yanal, Türk Milli takımı olarak her maçı kazanacak güçleri bulunduğunu belirterek, ''Özel maçta da olsa, her maçı kazanmak için sahaya çıkacağız'' dedi. 
     Düzenlediği basın toplantısında, herkese örnek olmasını istediği Milli Takımı dünya birincisi yapma arzusunu dile getiren Yanal, süreklilikte belli bir noktaya gelindiğini, bunu devam ettirerek üstüne çıkmayı amaçladıklarını söyledi. 
     Sistem konusunda çalışmaları bulunduğunu, oyuncularla bunu paylaşacaklarını anlatan Ersun Yanal, bunun sonucu yeni bir sistemle ortaya çıkacaklarını, çok keyifli ve zevkli bir takım olacaklarını kaydetti. 
     Aynı geminin içindeyken, ''Benim kamaram su almaz' deyip başka bir kamarayı delmenin, geminin batması anlamına geldiğini belirten Yanal, ''Hep beraber güzel bir yolda yürüyecek, bu yolda da başarılı olacağız'' diye konuştu. 
     Lig yarışındaki spekülasyonlar ve geçen sezon yaptığı ''Bizim önümüz kapandı'' şeklindeki demeciyle ilgili sorulara Yanal, şu yanıtı verdi 
     ''Bunlar dedikodu. Önümüzün kapandığı görüşüne katılmıyorum. Biz gururumuzla mücadele ettik. Türkiye'de birçok faktör var. Elbette bu faktörlerin İstanbul takımlarının lehine oluşmasından hepimiz rahatsızız. Başka takımların başarılı olmasını, şampiyon olmasını hepimiz istiyoruz. Önümüz kesilmedi, bu sinerjiye mağlup olduk. Şampiyon olan Beşiktaş'ın sinerjisi, açıkçası ne medyada, ne toplumda ne de bizim içimizde vardı. Onlar bu atmosferi yaşayıp, haklı bir şampiyonluk yaşadılar. Bu yıl ise Gençlerbirliği son maçını Trabzonspor ile oynayacak. Çıkıp, sonuna kadar kazanmak için oynayacağız. Bu sene çok değişik bir yıl yaşadık. Uzun yıllar böyle lig yaşamadık. Beşiktaş, 16 puanlık ciddi bir fark yaşadı. Bu atmosferin, oyunculara yansıyacağını düşünmüyorum.'' 
     
     HAKAN'IN YAPTIĞI AÇIKLAMA 
     Ersun Yanal, Hakan Şükür'ün daha önce yaptığı ''Milli Takıma yabancı hoca daha yararlı olur'' şeklindeki açıklamasının hatırlatılması üzerine, ''Hakan'ın düşüncesi hepimizin performansı içindir. Türkiye'nin performansı içindir. Herkesin görüşlerini açıkça ifade edebilmesi ve bu konuda cesaretli olması, alkışlanacak bir harekettir'' dedi. 
     Hakan'ın, Avrupa'daki en önemli birkaç oyuncudan biri olduğunu, deneyimi bulunduğunu kaydeden Yanal, ''O, tüm enerjisini bugüne kadar olduğu gibi yine verebilecek karakter ve yetenekte bir oyuncudur. Düşüncelerle uygulamalar farklıdır. Biz de önyargılı değiliz. O düşünceleri paylaşabilecek, en önemli kısımlarını kullanabilecek kişileriz'' şeklinde konuştu. 
     
</TEXT>
</DOC>
