<DOC>
<DOCNO> 233009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/siyaset/asiy.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'a protesto 
</HEADLINE>
<TEXT>

   Denktaş, Rum tarafına geçecek Yeşilırmak'ta halkı 'hayır' demeye ikna etmek istedi. Ancak, "Evet, evet, evet", "Kıbrıs'ta barış engellenemez" sloganlarıyla uğurlandı 
      DIŞ HABERLER SERVİSİ 

   
   KKTC Cumhurbaşkanı Rauf Denktaş, cumartesi günü yapılacak referandum için "hayır" kampanyası yürütürken, yarım yüzyıldır mücadele verdiği adada önceki gün kendisi açısından acı tepkilerle karşılaştı. Denktaş, Annan Planı'nda Rum tarafına bırakılması öngörülen Yeşilırmak'ı bile, köylülerin "Plana evet", "Kıbrıs'ta barış engellenemez" sloganları arasında terk etmek zorunda kaldı. 
   Olay, Denktaş'ın, "Annan Planı'na hayır" kampanyasını sürdürmek üzere köylere yaptığı habersiz ziyaretlerinden birinde meydana geldi. 
   NTV'nin özel haberine göre, Denktaş, pazar günü, plan kabul edildiği takdirde Rum idaresine geçecek olan Yeşilırmak köyüne gitti. İdaresi Rum kesimine geçse de topraklarından göç etmek zorunda kalmayacak olan Yeşilırmaklılar, Cumhurbaşkanı ile köy kahvesinde söyleştiler. Kahvenin bahçesindeki söyleşiye köy muhtarıyla birlikte yaşlılar da katıldı. 
   
   Kahveden çıkmayan da var 
   Denktaş Yeşilırmaklılara, "plana neden hayır demeleri gerektiğini" anlatırken, bazı köylülerin kahvehaneden çıkmayarak Cumhurbaşkanı'nı sessizce protesto etmeleri dikkat çekti. Denktaş karşıtlarıyla plan yandaşlarının çokluğunun dikkat çektiği Yeşilırmak'ta köylülerin "hesap soran" tutumları Denktaş'ı sinirlendirdi. Denktaş kızarak, "Gidin o zaman, kendi elinizle 'evet' deyin" derken, köydeki evetçilerle 'hayırcılar arasında tartışma çıktı. 
   Rum bölgesinde kalacak olan Yeşilırmak'ta Annan Planı'nı savunanların sayısının "hayır"cılara göre hayli fazla görünmesi karşısında hayal kırıklığına uğrayan Denktaş, yanındakilere "Haydi gidelim" diyerek köyden ayrılmaya karar verdi. 
   Köylülerden oluşan kadınlı erkekli grup, makam otomobiline binen Denktaş'ı, "Evet, evet, evet", "Kıbrıs'ta barış engellenemez" sloganlarıyla uğurladı. "Biz barış istiyoruz, huzur istiyoruz. Onun için referandumda 'evet' oyu vereceğiz" diyenlerle az sayıdaki "hayır"cı arasında köy meydanında başlayan tartışma, Denktaş'ın ardından bir süre daha devam etti. 
   
   
   
   
</TEXT>
</DOC>
