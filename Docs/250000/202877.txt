<DOC>
<DOCNO> 202877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/spor/ymese.html </URL>
<DATE> 2003/12/18/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Yedekleri gördük 
</HEADLINE>
<TEXT>

   
   Lider Beşiktaş, Türkiye Kupası'nda Kocaelispor engelini adıyla geçti. Lucescu'nun yedek ağırlıklı oyuncuları ilk on birde sahaya sürmesi bir anlamda bizler için de iyi oldu Rumen hocanın çanta gibi yanında taşıdığı bazı oyuncuları izleme şansı bulduk. Gökhan Zan... Maşallahı var, boylu poslu. Ne var ki, biraz acemi... Lucescu'nun maç süresince onu fırçalaması hiç de hoş değildi. Ümit Aydın... Orta sahada mücadele etti. Ondan umduğumuzu bulamadık. İlk yarıda forvette görev yapan Serdar Topraktepe fazla pozisyon bulamadı. İkinci yarıda sol kulvara çekilmesine karşın yine golünü attı. Tecrübeli futbolcu, fizik gücünü geliştirmesi halinde Beşiktaş'ın ligdeki gol sıkıntısına çare olacaktır. İlhan Mansız ikinci yarı girdi. Uzun bir aradan sonra gol attı. Ancak topun ağzındaki yıldız oyuncu, golün dışında hiçbir şey yapmadı. Nedense hakemle uğraştı 
   Bana göre dünkü maçın yıldızı Tümer Metin' di. Tecrübeli futbolcu çok çalıştı, orta sahadan ofansa iyi çıkışlar yaptı. Atılan iki golde de asistleri ön plandaydı. Yasin Sülün' ün yeteneğine bir şey diyeceğimiz yok. Ama bir de, tek top oynayıp, riske girmese her şey mükemmel olacak. 
   Benim asıl üzerinde durmak istediğim Lucescu'nun geleceğin yıldızı olarak sezon başında ön plana çıkardığı Serdar Özkan... Gerçekten hem teknik, hem de topla çok çabuk. Hele bir pozisyonu var ki, izlenmeye değerdi. 
   Konuk takım Kocaelispor'un Beşiktaş'ın yedek ağırlıklı kadrosunu eleyecek gücü yoktu. Skor 2 - 0, h l savunmasını kalabalık tutan, hücumu düşünmeyen böyle bir ekip nasıl tur atlardı 
   Bir çift sözüm de orta hakem Hakan Sivriselvi'ye olacak. Adını ilk kez duydum, boylu poslu, ancak inanılmaz hatalı kararlar verdi. İlk yarıda ceza alanı içinde topsuz alanda Beşiktaşlı oyunculara yapılan faulleri hiç görmedi. 
   
      
</TEXT>
</DOC>
