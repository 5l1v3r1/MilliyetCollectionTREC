<DOC>
<DOCNO> 225879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo13.html </URL>
<DATE> 2004/03/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Basketbol...Ataman 2 takım arasında motivasyon farkı vardı... 
</HEADLINE>
<TEXT>

     Basketbolda Erkekler Avrupa Ligi 2. tur G Grubu 4. hafta maçında, deplasmanda Litvanya'nın BC Zalgiris Kaunas takımına 95-72 yenilerek 4. yenilgisini alan Ülkerspor'da, antrenör Ergin Ataman, ''2 takım arasında motivasyon farkı vardı'' dedi. 
     Ergin Ataman, maçla ilgili yaptığı değerlendirmede, 2 takımın sahaya farklı düşüncelerle çıktığını belirterek, şöyle konuştu 
     ''Bu takımlardan biri 'Final Four' şansını elde etmeye çaba gösteren Zalgiris Kaunas, diğeri ise evinde yaptığı maçları da yitirerek motivasyonsuz kalan Ülkerspor. Buraya biz İbrahim, Rentzias ve Haluk gibi 3 önemli oyuncumuzdan yoksun geldik. Bu nedenle genç oyuncularımız 33-34 dakika gibi sürelerle oynamak zorunda kaldılar. 
     Karşılaşmanın sonunda Zalgiris Kaunas'ın deneyimi aradaki sayı farkını yaratırken, Litvanyalılar da oyunlarıyla büyülediler. Onlar daha çok koşarken, salondaki atmosfer de muhteşemdi.'' Ülkerspor'da, bu maçta en fazla sayı kaydeden oyuncu olan Petar Naumoski de grupta bu duruma gelmelerine, İstanbul'da yitirdikleri maçlarını etkili olduğuna değindi. 
     Makedon oyun kurucu, ''Evimizde çok önemli Pamesa Valencia ve Zalgiris Kaunas maçları yaptık. Bu maçlarda 19 ve 11 gibi sayı farklarına ulaşmamıza karşın bu avantajlardan yararlanamadık. Bu tip evinizde aldığınız yenilgiler şansınızı bir anda yokeder ve yarışma dışı kalırsınız. Bu gece takım olarak hücumda fena oynamadık, ancak rakibin hızlı hücumları bizi engelledi'' diye konuştu. 
     
</TEXT>
</DOC>
