<DOC>
<DOCNO> 228425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko10.html </URL>
<DATE> 2004/04/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tüzmen ABD ile olan dış ticaret hacminde 10 milyar doları hedefliyoruz 
</HEADLINE>
<TEXT>

     Devlet Bakanı Kürşad Tüzmen, ABD ile 7 milyar dolar olan dış ticaret hacmini, dengeli bir şekilde 10 milyar dolar seviyesine getirmeyi hedeflediklerini bildirdi. 
     Tüzmen, ABD'ye hareketinden önce Atatürk Havalimanı VIP Salonu'nda yaptığı basın toplantısında, Türk-Amerikan Konseyi'nin yıllık toplantılarına katılmak üzere bu ülkeye gittiğini belirtti. 
     Türkiye ile ABD arasındaki dış ticaret hacminin, bir dönem 2 milyar dolar seviyesinde ABD lehine açık verdiğini kaydeden Tüzmen, ''Ticaretin dengeli artırılması konusunda çeşitli stratejiler izlendi. Bugün geldiğimiz noktada, ABD'ye olan ihracatımız 2003 yılı sonu itibariyle 3.7 milyar dolar, ABD'den ithalatımız ise 3.4 milyar dolar. Yani toplam 7 milyar doların üstündeki dış ticaret hacminde Türkiye yaklaşık 300 milyon dolar fazla vermektedir'' diye konuştu. 
     Tüzmen, ABD'nin çok önemli bir pazar olduğunu vurgulayarak, ''Tamamlayıcı ekonomiler konusunda da çeşitli çalışmalarımız olacak. Türk-Amerikan Konseyi toplantılarındaki temaslarımızda, Türkiye'nin bütün ticari konuları gündeme gelecek. Haberleşme, ulaştırma, enerji ve sivil savunma gibi...'' dedi. 
     ABD'de ikili temaslarda da bulunacağını anlatan Tüzmen, Washington temaslarının ardından New York'a geçeceğini ve çalışmaları uzun zamandır süren Amerikan-Türk Ticaret Odası'nın resmi açılışını yapacağını söyledi. 
     Kürşad Tüzmen, New York'ta böyle bir odanın açılmasının Türkiye açısından çok önemli olduğunu ifade ederek, ''ABD ile olan dış ticaret hacmimizi, dengeli bir şekilde 10 milyar dolar seviyesine getirmeyi hedefliyoruz. Bunu da yapabileceğimizi görüyorum'' diye konuştu. 
     
     FAS'LA SERBEST TİCARET ANLAŞMASI 
     Devlet Bakanı Kürşad Tüzmen, Türkiye'nin 7 Nisan Çarşamba günü çok önemli bir serbest ticaret anlaşmasına imza atacağını kaydederek, ''Fas'la yapılacak bu serbest ticaret anlaşması ülkemizle Fas arasında çok ciddi bir ticaret ivmesi kazandıracaktır'' dedi. 
     Tüzmen, Türkiye'nin, Akdeniz ülkeleri arasında İsrail dışında başka bir ülkeyle henüz serbest ticaret anlaşması yapamadığını vurgulayarak, şunları kaydetti 
     ''Avrupa Birliği bir ülkeyle serbest ticaret anlaşması imzaladıktan sonra Türkiye o ülkeyle serbest ticaret anlaşması yapmakta zorlanıyor. AB ile bir gümrük birliği anlaşmamız var. Dolayısıyla otomatik olarak AB'nin serbest ticaret anlaşması yaptığı ülkelerle Türkiye'nin de serbest ticaret anlaşması yapması gerek. Ama bu konuda yaptığımız sabırlı, meşakkatli çalışmalar nihayet sonucunu veriyor. Biz artık ilk defa bir Arap ülkesiyle serbest ticaret anlaşması yapıyoruz. Daha öncesinde Filistin'le oldu, ama bu boyutta bir serbest ticaret anlaşması ilk olacak.'' Başbakan Recep Tayyip Erdoğan ile Fas Başbakanı'nın anlaşmayı beraber imzalayacağını anlatan Tüzmen, ''Bu bizim için çok önemli bir açılım olacak. Daha önceden Lübnan, Mısır, Ürdün ve Suriye ile sürdürdüğümüz serbest ticaret anlaşmalarına örnek olacak. Bizim artık Akdeniz'in bir serbest ticaret alanı olması konusundaki çalışmalarımızdaki son aşamadır'' dedi. 
     Tüzmen, THY'nin tarifeli uçağıyla saat 10.30'da Chicago'ya hareket etti. 
     
</TEXT>
</DOC>
