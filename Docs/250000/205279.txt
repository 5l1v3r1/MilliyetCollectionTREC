<DOC>
<DOCNO> 205279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/aspo.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
PATRON 'HAYIR' DEDİ 
</HEADLINE>
<TEXT>

   Özhan Canaydın, Mustafa Sarıgül'ün Ali Sami Yen teklifini reddetti. Başkan, Terim'in "Oyum dönmekten yana ancak son kararı başkan verir" sözleri hatırlatıldığında "İyi işte, ben de verdim" yorumunu yaptı 
      ERHAN TELLİ 

   
   Sabah stadı gezdi 
   ŞİŞLİ Belediye Başkanı Mustafa Sarıgül'ün, Ali Sami Yen projesi Galatasaray Başkanı Özhan Canaydın'dan geri döndü. Teknik Direktör Fatih Terim, Sarıgül'ün davetlisi olarak gittiği Ali Sami Yen Stadı'nda dün sabah incelemeler yaptı, ardından da Canaydın ile görüştü. Terim toplantı öncesi basına, "Geri dönme kararı benim verebileceğim bir karar değil. Ancak benim oyum tabii ki dönmekten yana" dedi. 
   
   'Bir yere sıkışacaklar' 
   TERİM, ayrıca "Galatasaraylılar'dan bir fedakarlık daha isteyebiliriz. Kimse bu benim locam, bu benim yerim demeden sezon sonuna kadar bir yere sıkışacak" ifadelerini de kullanarak tavrını ortaya koydu. Başkan Özhan Canaydın, Terim ve Mustafa Sarıgül ile bir süre konuştuktan sonra yönetim kurulunu topladı ve gelişmeleri değerlendirdi. Canaydın toplantı bitiminde önce Sarıgül'ün projesini önce basına açıklamasını yadırgadığını söyledi. 
   
   'Bu iş kolay değil' 
   GALATASARAY Başkanı daha sonra, "Seyrantepe projesinin gerçekleşmesi için önce devlete ait olan bu arazinin hükümet tarafından Şişli Belediyesi'ne verilmesi, ardından Galatasaray Kulübü Genel Kurulu'nun bu projeyi onaylaması gerekir. Ben bu şartların kısa bir zamanda yerine getirilmesinin kolay olmadığını belirtmeliyim. Sayın Sarıgül'ü yönetim kuruluna davet edeceğiz ve hep birlikte konuşacağız" ifadelerini kullandı. 
   
   'Sözler tutulmadı' 
   CANAYDIN, gelecek yıl Olimpiyat Stadı'nda oynamalarının da zor olduğunu belirtti, "Bize verilen sözler tutulmadı. Beklediğimiz kredi de gelmedi. İkinci yarı yine Olimpiyat Stadı'na gideceğiz. Çünkü kombinesi olan 35 bin kişiyi 15 bin kişilik yere götüremeyiz. Ancak gelecek sezon maçlarımızı Ali Sami Yen Stadı'nda oynayabiliriz. Stadı da bölüm bölüm yıkarak inşaa edebiliriz" diye konuştu. 
   
   Hararetli tartışma 
   BAŞKAN Özhan Canaydın, Fatih Terim'in Ali Sami Yen'e dönmek istediğinin ve "Son kararı başkan verecek" sözlerinin hatırlatılması üzerine "İyi ya işte, ben de kararımı verdim. Olimpiyat Stadı'nda oynamaya devam edeceğiz" diye konuştu. Bu arada yönetimde hararetli tartışmaların yaşandığı ve yöneticilerin Başkan'a, "Eğer Ali Sami Yen'e geri dönersek puan kaybederiz. Altından kalkamayız" dedikleri öğrenildi. 
   
   2 saatte çizilmis    Şişli Belediyesi eski başkanı Cüneyt Akgün, Sarıgül'ün projesine "Seyrantepe'ye stat yapılamaz. Ali Sami Yen başka amaçla kullanılamaz. İlçe belediyelerinin de imar yetkisi yoktur" diyerek karşı çıktı 
      HALİL ÖZER 

   ŞİŞLİ Belediye Başkanı Mustafa Sarıgül'ün yeni Ali Sami Yen Stadı projesi Sarı - Kırmızılı camiayı ayağa kaldırdı. Ancak Sarıgül'ün getirdiği teklifin ardında yatan sorunlar, bu stadın yapılmasının son derece güç olduğunu ortaya çıkardı. Şişli'nin ANAP'lı eski Belediye Başkanı Cüneyt Akgün dün Milliyet'e yaptığı açıklamada, "Hiç kimsenin Galatasaray kamuoyunu bu kadar kaosa sürüklemeye hakkı yok. Bu kamuoyunu yanıltmaktır. Gerçekten onur kırıcı bir olay" ifadelerini kullandı. 
   AKGÜN ilginç noktalara da değinirken, Mustafa Sarıgül'ün Seyrantepe'de önerdiği 300 dönümlük arsanın hazinenin malı olduğunu belirtti. Arsanın kullanım hakkının İçişleri Bakanlığı'na sadece lojman yapılması için verildiğini açıklayan Cüneyt Akgün, kendi dönemlerinde bu araziye uydu kent projesi yapmak için başvuruda bulunduklarını ancak İçişleri Bakanlığı'ndan sert bir "hayır" yanıtı aldıklarını kaydetti. Akgün "Bu yazı Şişli Belediyesi'nin evrakları arasında duruyor" dedi. 
   STADIN Seyrantepe'ye kaydırılmasının hukuksal birçok sorunu da beraberinde getireceğine dikkat çeken Cüneyt Akgün, "Bir kere Mecidiyeköy'deki arazi GSGM'nin malı. Galatasaray'a 49 yıllığına kiralanmış durumda. Anlaşma gereği amacının dışında kullanılamaz. Bu iki saatte çizilmiş bir proje. Söylediklerimin kıskançlıkla hiçbir ilgisi yok. Ben insanları asla yanıltmadım. Ayrıca 2002'deki Danıştay yasasına göre ilçe belediyelerinin böyle bir imar yetkisi de yok" diye konuştu. 
   YENİ kanuna göre bu projenin yaşama geçirilmesi için belediyenin değil, mülkiyet sahibinin başvuruda bulunması gerektiğini belirten Akgün, "Beden Terbiyesi bunu kabul eder mi Burada Galatasaray'ın bile söz hakkı yok. Ayrıca finansal sorun nasıl çözülecek Cevahirler, Mecidiyeköy'de yaptığı bina için 350 milyon dolar harcadı. Yıllardır sürüyor ve h l bitmedi. Her şeyin, her iznin alındığını farzedin, bu stat 10 yıldan önce bitmez. Keşke yapılsa. Yapılırsa takla atarım" görüşünü savundu. 
   
   Dost acı söyler    Galatasaray Futbol Şubesi eski sorumlusu, "Her maç öncesi Ali Sami Yen yıkılacak diye korkuyorduk" açıklamasını yaptı 
   ASLI ÖKTENER 

   'Neredeyse çökecekti' 
   GALATASARAY'IN eski Futbol Şube Sorumlusu Abdürrahim Albayrak, Ali Sami Yen Stadı ile ilgili çarpıcı açıklamalar yaptı. Albayrak, "Maçlara giderken stat yıkılacak diye korkuyorduk. Bodrumdan, yani alttan yukarıya baktığınız zaman betonları kırılmış, demirleri çıkmış haldeydi. Yani neredeyse çökecekti. Seyirci almak bile tehlikeydi" ifadelerini kullandı. 
   
   Nezaketen uyardılar 
   UEFA'NIN, Ali Sami Yen Stadı için "Burada maç oynanmaz" raporu verdiğine dikkat çeken Albayrak, "Biz çürük yerleri sürekli boyatarak durumu idare ediyorduk" dedi. Galatasaray Tesislerden Sorumlu Yönetim Kurulu üyesi Özkan Olcay da "UEFA bize nezaketen ikazda bulundu. Stadınız 40 sene evvelki mimari dizaynla yapılmış dedi" açıklamasını yaptı. 
   
   
   
</TEXT>
</DOC>
