<DOC>
<DOCNO> 220269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko09.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Enerji konusunda Suriye ile önemli bir işbirliği olabilir.. 
</HEADLINE>
<TEXT>

     Devlet Bakanı Kürşad Tüzman enerji konusunda Türkiye ile Suriye arasında çok önemli bir işbirliğinin olabileceğini düşündüğünü söyledi. 
     Türkiye ile Suriye arasındaki ticari ilişkileri ve işbirliği olanaklarını geliştirmek üzere yaklaşık 220 Türk işadamıyla bu ülkeye gelen Devlet Bakanı Tüzmen Şam'da temaslarına başladı. 
     Bakan Tüzmen ve beraberindeki heyet bugün ilk olarak Ekonomi ve Dış Ticaret Bakanı Ghassan El Rıfai'yi makamında ziyaret etti. 
     Burada konuşan Bakan Tüzmen, Suriye Devlet Başkanı Beşşir Esad'ın Ocak ayında Türkiye'ye yaptığı ziyaretin ardından iki ülke ilişkilerinin önemli bir ivme kazandığını kaydetti. 
     İki ülke arasındaki ilişkilerin her alanda en üst seviyeye çıkmasını arzu ettiklerini belirten Tüzmen, ''Bölgede güçlü ve etkin iki ülke arasındaki işbirliği Ortadoğu'da istikrarın bir sembolü olacaktır'' dedi. 
     Bakan Tüzmen, Türkiye ile Suriye arasında Serbest Ticaret Anlaşması'nın STA imzalanmasını çok arzu ettiklerini, fakat Suriye tarafının öne sürdüğü tereddütleri de anlayışla karşıladıklarını belirterek, şunları söyledi 
     ''Tereddütlerin hepsini anlayışla karşılıyoruz. Çok doğru büyük ekonomilere açılırken ülkeler kendi yerli sanayilerini düşünmek zorundadırlar. Bu konudaki çalışmalarımız iki ülkenin ortak çıkarlarına göre gerçekleşecektir. Bunu yıllar itibariyle basamaklar şeklinde iki ülkenin ekonomilerine zarar vermeyecek şekilde yapmak en büyük arzumuz.'' Konuşmasında iki ülke arasında yapılabilecek diğer işbirliği imkanlarına da değinen Tüzmen, yeni gümrük kapılarının açılması, organik tarımla ilgili çalışmalar ve turizm konusunda da güzel bir işbirliğinin kurulabileceğine dikkat çekti. 
     Enerji konusunun da önemli olduğunu anlatan Tüzmen, ''Enerji konusunda çok önemli bir işbirliği olacak diye düşünüyorum. Doğalgaz projeleri bizim çok önemli bir çalışma alanımız olacak'' diye konuştu. 
     Bakan Tüzmen iki ülke arasında ortak yapılacak çalışmalar için bir mutabakat zaptı imzalamayı da Bakan El Rıfai'ye teklif etti. 
     
     SURİYELİ BAKAN EL RIFAİ 
     Suriye Ekonomi ve Dış Ticaret Bakanı Ghassan El Rıfai ise Türkiye ile Suriye arasındaki ilişkilerin son dönemde bir ivme kazandığını belirterek, iki ülke arasındaki ticari faaliyetlere daha fazla işlerlik kazandırmak istediklerini söyledi. 
     Suriye Devlet Başkanı Esad'ın Türkiye ziyareti sırasında görüştüğü konuları hayata geçirmek için ortak bir çalışma komisyonu kurulmasını amaçlayan bir dosyayı Bakan Tüzmen'e sunacaklarını belirten Rıfai, şöyle konuştu 
     ''Sınır ticaret merkezlerinin kurulmasını biz de arzu ediyoruz. Bu nedenle önce Gaziantep-Halep arasında bir sınır ticaret merkezini örnek olarak oluşturmak istiyoruz. 
     İki ülke teknik heyetleri biraraya gelsin, bu konudaki detayları konuşsunlar. Özel sektör temsilcilerini de çalışmalarımıza ortak edelim. Çünkü kağıt üzerinde yazılı olanları uygulayacak kesim onlardır. 
     Ben Türk müteşebbislerinin Suriye'ye yatırım yapmalarının teşvik edilmesini istiyorum. Çünkü Suriye'de yatırım yapan Türk müteşebbisleri önümüzdeki yıllarda Suriye menşeli mallarla Arap pazarlarına hitap etmede çok şanslı olacaklardır.'' İki ülke arasında yapılacak işlerin zamanlama takvimini de içeren kapsamlı bir mutabakat zaptını Türkiye ile imzalamaya hazır olduklarını da bildirdi. 
     
</TEXT>
</DOC>
