<DOC>
<DOCNO> 222459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko18.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım Danışma Konseyi... CEO'lara Türkiye ekonomisi sunumu... 
</HEADLINE>
<TEXT>

     Önümüzdeki dönemde Türkiye'nin büyüme hızının yüzde 5 düzeyinde süreceği ve enflasyonun 2005 yılında tek haneli rakamlara düşmesinin beklendiği vurgulandı. 
     İstanbul'daki Yatırım Danışma Konseyi toplantısına katılan uluslararası şirketlerin CEO'larına, Türkiye ekonomisi hakkında sunum yapıldı. 
     Sunumda, 2004 yılı ve sonrasında reformların 3 ana eksende sürdürüleceği ifade edilirken, bunlar ''mali sektör reformlarının tamamlanması, daha dinamik bir özel sektör gelişiminin desteklenmesi ve daha küçük, daha etkin bir kamu sektörünün güçlendirilmesi'' olarak özetlendi. 
     Bu çerçevede mali sektör reformlarının tamamlanması, özel bankaların etkin bir biçimde regülasyonlarının sağlanması, tüm kamu bankalarının özelleştirilmesi ve daha etkin bir Kurumsal yeniden yapılanma konularının içeriği oluşturulduğu kaydedildi. 
     Özel sektörün gelişiminin, özelleştirmelerdeki ivme ve idari süreçlerin kolaylaştırılmasının, arazi temini ve işletme kurulması süreçlerinin hızlandırılmasını ve proaktif yatırım promosyonunu içeren daha istikrarlı ve cazip bir yatırım ortamı yaratmaya yönelik inisiyatiflerin destekleneceği vurgulandı. 
     
     HÜKÜMET, YATIRIMLAR KONUSUNDA İRADE SERGİLİYOR 
     Kamu sektörü reformlarında ise şeffaflığın arttırılması ve iyi yönetişim pratiklerinin kamu sektörünün daha geniş bir kısmına yayılmasının hedeflediği belirtildi. 
     Sunumda, hükümetin yatırım ve koşullarını iyileştirmeye yönelik güçlü bir irade sergilediği, bu amaçla 2003 yılı yatırımlarında yeni bir Yabancı Yatırımcılar Yasası çıkartılarak, yerli ve yabancı sermayeli kuruluşlara arasında hiçbir farkın kalmamasının sağlandığı, ayrıca vergi indirdikleri ve sübvansiyonlar içeren bir teşvik paketinin uygulanmaya konduğu hatırlatıldı. 
     
     MAKRO EKONOMİK GELİŞMELER 
     Sunumun makro ekonomik gelişmelerle ilgili kısmında ise son derece sıkı mali politikalara karşı, büyümenin sürmesinin beklendiği, 2004 yılı için öngörülen yüzde 5'lik büyüme hedefinin, sanayi, üretim, kapasite kullanımı gibi öncü göstergeler çerçevesinde kolayca yakalanabileceği belirtildi. 
     2003 yılındaki enflasyonun yüzde 18.4 olarak gerçekleştiği hatırlatıldığı sunumda, 2004 yılı için hedeflenen yüzde 12'lik hedefin, tüm göstergeler ve beklentiler çerçevesinde gerçekleşebilir olarak görüldüğü kaydedilirken, mevcut enflasyon oranın son 30 yılın en düşük düzeyde olduğu görüşü yinelendi. 
     
     İHRACATTAKİ ARTIŞ VE DÜŞÜK ÜCRETLER 
     Türk Lirası'nın değerindeki artışa karşın, yıl içerisinde ihracat rakamlarında önemli gelişmeler kaydedildiği, 2004 yılındaki toplam dış ticaret hacminin 135.5 milyar dolara ulaşmasının beklendiği vurgulanırken, bu başarılı performansın ardından, verimlilikte artış ve düşük ücretlerin yattığına dikkat çekildi. 
     Bu arada faiz oranlarının düşmeye başladığı 2003 yılında yüzde 70 olan referans hazine bonosunun faizinin, 2004'de yüzde 24'e düştüğü ifade edildi. 
     Ortalama yüzde 5'lik bir büyüme hızı ve Gayri Safi Milli Hasıla'nın yüzde 6.5'i oranında bir faiz dış fazla varsayıldığı belirtilirken, bunun kamu sektörü net borç stokunun 2006 da yüzde 58'e düşebileceğini gösterdiği de kaydedildi. 
     
</TEXT>
</DOC>
