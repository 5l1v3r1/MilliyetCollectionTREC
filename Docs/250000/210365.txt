<DOC>
<DOCNO> 210365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun31.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
UBP milletvekili "CTP-DP hükümetini AKP kurdurdu" 
</HEADLINE>
<TEXT>

     KKTC'de Barış ve Demokrasi Hareketi BDH Başkanı Mustafa Akıncı, Cumhuriyetçi Türk Partisi CTP -Demokrat Parti DP koalisyon hükümeti için yapılacak güven oylamasında çekimser kalacaklarını açıkladı. 
     Meclis genel kurulunda hükümet programıyla ilgili görüşmeler sürerken oy eğilimlerini açıklayan Akıncı, çekimser oy kullanmalarının, sorumluluğun gereği olduğunu söyledi. 
     Kuşku ve kaygılarına karşın çözüm sürecinde atılacak adımlara destek vereceklerini belirterek, hükümet krizi yaratmanın sakıncalar yaratacağını ifade eden Akıncı, ''Çekimser oy, sorumluluk gereğidir'' dedi. 
     Akıncı, Kıbrıs'la ilgili çözüm sürecinin önemi nedeniyle partisinin sorumlu davranacağını, hükümet krizlerine ''çanak tutmayacağını'' belirtti. 
     ''Türkiye'deki iktidar odakları arasında çatışma bulunduğunu'' söyleyen Akıncı, Türkiye'nin hala ''sancılı bir dönem'' yaşadığını ve Kıbrıs konusundaki tutumunu netleştiremediğini iddia etti. 
     ''Güvenoyu vermeyeceğiz, ama ayak oyunlarına da alet olmayacağız'' diyerek CTP-DP hükümetine çekimser oy kullanacaklarını yineleyen Akıncı, ''1 Mayıs'a dönük olarak çözüm yolunda atılacak her adıma, her türlü katkı ve desteği vereceğiz'' dedi. 
     Cumhurbaşkanı Rauf Denktaş'a güvensizlikleri nedeniyle hükümetle ilgili kaygılı bulunduğunu belirten Akıncı, ''rehavete'' kapılmadan, 1 Mayıs sürecini kaçırmamak için çalışmak gerektiğini söyledi. 
     
     ''ZORAKİ NİKAH'' 
     Ulusal Birlik Partisi UBP Lefkoşa Milletvekili Tahsin Ertuğruloğlu da CTP'nin seçim öncesi söylemlerine atıfta bulunarak, CTP'nin seçim sonrasında ''Türkiye sevdalısı kesildiğini'' kaydetti. 
     CTP-DP hükümetinin, AK Parti yönetimi tarafından kurdurulduğunu iddia eden Ertuğruloğlu, ''iki partinin zorla nikah kıydığını'' kaydetti. 
     Annan planının Kıbrıs Türklerine azınlık hakları bile vermediğini ifade eden Ertuğruloğlu, ''Hükümet olduğunuz iddiasındasınız. Meclis çoğunluğunuz da var. Haydi çözün, haydi referanduma gidin, hodri meydan'' diye konuştu. 
     BDH Milletvekili Hüseyin Angolemli ise, hükümete çekimser oy vermelerinin güvenoyu anlamına gelmediğini ifade ederek, ''böyle bir hükümet programına güvenoyu vermelerinin mümkün olmadığını'' söyledi. 
     ''Güvenoyu vermiyoruz, statükonun hükümeti bozma oyununa engel olacağız'' diyen Angolemli, 1 Mayıs'a kadar çözüm doğrultusunda atılacak adımlarda hükümetin yanında olacaklarını belirtti. 
     
</TEXT>
</DOC>
