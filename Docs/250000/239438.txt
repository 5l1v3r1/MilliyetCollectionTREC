<DOC>
<DOCNO> 239438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo35.html </URL>
<DATE> 2004/05/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Fenerbahçe-Malatyaspor maçı biletleri satışta... 
</HEADLINE>
<TEXT>

     Sezonun bitimine bir hafta kala şampiyonluğunu ilan eden Fenerbahçe'nin, Malatyaspor ile 14 Mayıs Cuma günü yapacağı son lig maçının satışa çıkarılan biletleri büyük ilgi görüyor. 
     Biletix gişeleri, Biletix'in internet sitesi ve Fenerbahçe Şükrü Saracoğlu Stadı'ndan satışa çıkarılan biletler, 16 Mayıs Pazar günkü şampiyonluk kutlamaları için de geçerli olacağından, taraftarlar bilet alabilmek için ilk günden büyük çaba gösteriyor. 
     Fenerbahçe Kulübü'nün resmi internet sitesinden bugün yapılan açıklamada da şampiyonluk kutlamaları sırasında tribünlere, sadece Malatyaspor karşılaşmasına bilet alan taraftarların alınacağı bildirilirken, biletlerin atılmaması ve ''bar code''ların yırtılmaması istendi. 
     Bu arada, bilet alabilmek için çabalayan taraftarların yoğun başvurusu nedeniyle, Biletix'in ''www.biletix.com'' adresli internet sitesi de zaman zaman kitlendi. Taraftarların alabileceği bilet sayısı da 2 ile sınırlandırıldı. 
     Fenerbahçe-Malatyaspor maçının bilet fiyatları, tribünlere göre şöyle 
     Maraton Üst................. 100 milyon TL. 
     Sarı Lacivert............... 90 milyon TL. 
     Numaralı.................... 70 milyon TL. 
     Migros ve Telsim............ 30 milyon TL. 
     Rakip taraftar.............. 70 milyon TL. 
     Özel Numaralı E, S, R Blok 130 milyon TL. 
     
     KOMBİNE KART ÇALIŞMALARI 

     Fenerbahçe'de, önümüzdeki sezon için kombine kart çalışmalarına başlandı. 
     Kulüpten yapılan açıklamada, 2004-05 sezonu için kombine kart çalışmalarına başlandığı belirtilirken, kısa sürede hazır olacak kartların satışa çıkarılacağı tarihin, kulübün internet sitesinden ve FBTV'den ayrıca duyurulacağı bildirildi. 
     
</TEXT>
</DOC>
