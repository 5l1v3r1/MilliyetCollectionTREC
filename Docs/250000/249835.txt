<DOC>
<DOCNO> 249835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/siyaset/axsiy01.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK'ya Avrupa markajı 
</HEADLINE>
<TEXT>


AB temsilcileri, TBMM'de TCK Yasa Tasarısı'nı inceliyor. AB Komisyonu Temsilcisi Kretschmer, "İfade özgürlüğüyle ilgili maddelerin değişmesini umuyoruz" dedi 

ANKARA Milliyet 


Avrupa Birliği AB , yasamayla ilgili bir konuda ilk kez Türkiye ile birebir temasa geçerek, TBMM Adalet Alt Komisyonu'nda son şeklini alan ve henüz komisyonda görüşülmeyen Türk Ceza Kanunu TCK Yasa Tasarısı'nı incelemeye aldı. 
Avrupa Konseyi ve Avrupa Komisyonu temsilcileri, tasarıyı görüşmek üzere dün TBMM Adalet Komisyonu üyeleriyle bir araya geldi. Toplantıya AB Komisyonu Türkiye Temsilcisi Hansjörg Kretschmer de katılırken, Adalet Komisyonu Başkanı Köksal Toptan, tasarının Türkiye için çok önemli olduğunu vurguladı. Toptan, "Avrupa'nın en çağdaş ceza yasasını yapmış olmanın heyecanını ve mutluluğunu yaşıyoruz" dedi. 

Gözden geçirme talebi 
Temel hak ve özgürlüklerle insan haklarının kendileri açısından önemli olduğunun altını çizen Kretschmer de, "Bu eksiklikleri kapatmayı amaçlayan TCK tasarısı, Avrupa standartları bakış açısından kanunun yeniden gözden geçirilmesini sağlayacaktır" diye konuştu. 
Tasarıdaki ifade özgürlüğüyle ilgili maddelerin değiştirilmesini ümit ettiklerini belirten Kretschmer, "159 ve 312. maddeler, devlete hakaretle ilgili maddeler ve özellikle bu hükümlerle ilgili mevzuatın Avrupa bakış açısından nasıl göründüğünü anlatacağız. CMUK ve cezaların infazıyla ilgili değişiklikler de gündeme gelecek" dedi. Komisyon üyelerinden, AB uzmanlarının yaptıkları tavsiyeleri göz önüne almalarını ve birtakım maddelerin yeniden gözden geçirmelerini isteyen Kretschmer, "Bu yasanın Avrupa standartlarında hazırlanması durumunda, 'Türkiye çok önemli bir gelişmeye daha imza attı' deme fırsatımız olacaktır" diye konuştu. 

'Türkiye, AB çabasını artırdı' 

The Washington Times gazetesi, Türkiye'nin, "İslamın ilerici ve modern yüzü" temasıyla, AB'ye girme çabalarını artırdığını yazdı. Gazete, Başbakan Recep Tayyip Erdoğan'ın, Türkiye'yi, "ağırlıklı olarak Müslüman nüfusa sahip ve yüzünü batıya dönmüş bir ülke" olarak tanımladığını ve İslam ile demokrasinin bir arada olabileceğini gösteren Türklerin, aralıkta müzakereleri başlatmaması halinde AB ile ilişkilerinin ciddi şekilde zedeleneceğini düşündüğü yönündeki tespitlerine yer verdi. Avrupa'da kamuoyu yoklamalarında Türkiye'nin üyeliğine karşı çıkılmasına rağmen, AB yetkililerinin, Türkiye'nin siyasi ve ekonomik ilerlemesini örnek göstererek, üyeliğe kabul yönünde konuştukları da kaydedildi. 


</TEXT>
</DOC>
