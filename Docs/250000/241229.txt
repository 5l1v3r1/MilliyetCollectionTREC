<DOC>
<DOCNO> 241229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur15.html </URL>
<DATE> 2004/05/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şanlıurfa'da 19 Mayıs... Protokoldeki türbanlılar yerlerinden kaldırıldı 
</HEADLINE>
<TEXT>

     Şanlıurfa'da, 19 Mayıs Atatürk'ü Anma Gençlik ve Spor Bayramı çeşitli etkinliklerle kutlandı. Açılışta, protokol sıralarında oturan bazı türbanlı kadınlar, uyarılar üzerine bulundukları yerden çıkarıldı. 
     Şanlıurfa'daki kutlamalar Vali Şükrü Kocatepe ve diğer yetkililer tarafından Vilayetteki Atatürk Anıtı'na çelenk sunulmasıyla başladı. 
     11 Nisan Şehir Stadyumu'nda devam eden etkinliklerde, Vali Kocatepe, 20. Zırhlı Tugay Komutanı Tuğgeneral Alaaddin Örsal ve Belediye Başkanı Ahmet Eşref Fakıbaba, öğrencilerin ve vatandaşların bayramını kutladı. 
     Bu sırada vali yardımcılarının bulunduğu protokol sıralarında oturan bazı türbanlı kadınlar, uyarılar üzerine oturdukları yerden kaldırılarak, başka yerlere alındı. 
     
     ''ULU ÖNDER'İN İZİNDE'' 

     Şanlıurfa Milli Eğitim Müdürü Mehmet Küçük, 19 Mayıs Atatürk'ü Anma Gençlik ve Spor Bayramı dolayısıyla yaptığı konuşmada Türk Milleti'nin, 19 Mayıs 1919'da zorluklar ve yokluklar içerisinde, şanlı bir mücadele sergileyerek, bağımsızlık savaşından anlının akıyla çıktığını söyledi. 
     Vatanın bölünmez bütünlüğüne karşı iç ve dış tehditlerin geçmişte olduğu gibi gelecekte de var olacağını anlatan Küçük, öğrencilere şöyle seslendi 
     ''Böylesi tehlikelere karşı muhtaç olduğumuz kudret damarlarımızdaki asil kanda mevcuttur. Bu zorlu yolda başarılı olmak için Ulu Önder Mustafa Kemal Atatürk'ün izinde ve Cumhuriyet'in erdemiyle hareket etmeniz gerekmektedir. Laik, demokratik, özgür ve düşünen bir neslin yetişmesi için öğrenci ve öğretmenlere çok iş düşüyor.'' Daha sonra çeşitli okullardan öğrencilerin hazırladığı gösteriler sunuldu. Havanın sıcak oluşu nedeniyle bazı öğrenci ve tribündeki seyirciler arasında fenalaşanlar oldu. İl Sağlık Müdürü Dr. Nevzat Yetkin ve 112 Acil Servis çalışanları, sıcaktan bunalanlara ilk müdahaleyi ambulansta yaptı. 
     Tören, 19 Mayıs Atatürk'ü Anma Gençlik ve Spor Bayramı temalı yarışmalarda dereceye girenlerin ödüllendirilmesi, halk oyunları gösterisi ve resmi geçitle son buldu. 
     
</TEXT>
</DOC>
