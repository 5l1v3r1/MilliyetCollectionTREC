<DOC>
<DOCNO> 204008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur15.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıfır otomobilde en düşük vergi 250 milyon lira... 
</HEADLINE>
<TEXT>

     -Motorlu taşıt vergisinde ağırlık-yaş yerine, silindir hacmi-yaş esasına geçiliyor 2004 yılında otomobillere ödenecek vergi miktarı yaşına ve silindir hacmine göre 60 milyon lirayla 9.5 milyar lira arasında değişiyor. 
     -Silindir hacmi 1300 santimetreküp ve daha düşük 3 yaşına kadar otomobillere 250 milyon lira vergi ödenecek. Trafikte en büyük yoğunluğu oluşturan 1301-1600 santimetreküp arası otomobillerden aynı yaş grubunun vergisi 400 milyon, 1601- 2000 santimetreküp arasındakilerin vergisi 1 milyar 200 milyon lira olarak belirlendi. 
     Her yıl ocak ve temmuzda olmak üzere iki taksitte ödenen motorlu taşıt vergisinde ağırlık-yaş kriteri yerine, silindir hacmi-yaş esasına geçiliyor. 2004 yılında otomobillere ödenecek vergi miktarı yaş ve silindir hacmine göre 60 milyon lirayla 9.5 milyar lira arasında belirlendi. 
     Sıfır otomobillerde ise en az 250 milyon lira vergi ödenecek. 
     Hükümetin TBMM'ye sunduğu yeni vergi tasarısında, motorlu taşıt vergisine ilişkin esaslarda da değişikliğe gidilirken, araçların yaş ve motor hacmine göre 2004 yılında ödenecek vergi miktarları da belirlendi. Buna göre 1300 santimetreküp ve daha düşük motor hacminde otomobil, kaptıkaçtı, arazi taşıtı ve benzerlerinden 1-3 yaş arasında olanlara 250 milyon lira vergi ödenecek. Aynı motor hacminde ancak 4-6 yaş arasında olanların vergisi 175 milyon, 7-11 yaş arasındakilerin 125 milyon, 12-15 yaş arasındakilerin 100 milyon, 16 ve daha yukarı yaştakilerin vergisi ise 60 milyon liraya düşüyor. 
     Trafikte en büyük yoğunluğu oluşturan motor hacmi 1300 santimetreküple 1600 santimetreküp arasındaki otomobillerin vergisi 3 yaşa kadar olanlar için 400 milyon, 4-6 yaş arası için 280 milyon, 7-11 yaşiçin 200 milyon, 12-15 yaş için 160 milyon, 16 yaş ve üzeri için 100 milyon lira olarak belirlendi. 
     Motor hacmi 1600 santimetreküpten büyük ancak 2000 metreküpü aşmayan otomobillerin vergisi de 3 yaşa kadar 1 milyar 200 milyon, 4-6 yaş arasında 840 milyon, 7-11 yaş arasında 1 milyar, 12-15 yaş arasında 800 milyon, 16 yaş ve üzerinde 300 milyon lira olarak alınacak. 
     Üç yaşa kadar otomobillerden motor silindir hacmi 2001- 2500 santimetreküp arasında olanların vergisi 2 milyar, 2501-300 santimetreküp arasındakilerinki 3 milyar, 3001-3500 arasındakilerin vergisi 4.5 milyar, 3501-400 arasındakilerin vergisi 6 milyar 750 milyon, 4000 metreküpün üzerindekilerin vergisi ise 9.5 milyar liraya çıkıyor. 
     
     OTOMOBİLLERE ÖDENECEK VERGİ 

     

Silindir Hacmi cm3 1-3 yaş 4-6 yaş 7-11 yaş 12-15 yaş 16 yaş 0-1300 250 175 125 100 60 1301-1600 400 280 200 160 100 1601-2000 1.200 840 600 480 300 2001-2500 2.000 1.400 1.000 800 500 2501-3000 3.000 2.100 1.500 1.200 750 3001-3500 4.500 3.150 2.250 1.800 1.150 3501-4000 6.750 4.750 3.400 2.400 1.700 4001 9.500 6.750 4.750 3.400 2.400 Vergi Miktarı Milyon TL      
     DİĞER TAŞITLAR 

     6 yaşına kadar olan minibüslere 300 milyon, 7-15 yaş 
     arasındakilere 200 milyon, 16 ve yukarı yaştakilere 100 milyon lira vergi ödenecek. Panelvan ve motorlu karavanların vergisi de söz konusu yaş kategorilerine göre sırasıyla 500 milyon, 300 milyon ve 150 milyon lira olarak belirlendi. Otobüs ve benzeri taşıtların vergisi de yaşına ve yolcu kapasitesine göre 200 milyon lirayla 1.2 milyar lira arasında değişiyor. Kamyon, kamyonet, çekici ve benzer taşıtlardan taşıma sınırına göre alınan vergi de yaşına göre 100 milyonla 1.5 milyar lira arasında belirlendi. Bu araçların vergilemesinde 2005 yılından itibaren istiap haddi yerine toplam ağırlık esasına geçilecek. 
     
     YAT, KOTRA, UÇAK 

     Yat, kotra ve motorlu özel tekneler için her bir beygir gücü başına ödenen vergi miktarı, aracın yaşı ve gücüne göre 2 milyon lirayla 45 milyon lira arasında belirlendi. 
     Uçak ve helikopterlerin vergisi de ağırlık ve yaşına göre yeniden belirlendi. 1150 kiloya kadar ve 11 ve daha yukarı yaşta bir uçak ya da helikopteri olanlar 800 milyon lirayla otomobil vergisi düzeyinde bir vergi ödeyecek. Uçak ve helikopterlere ödenecek en yüksek vergi tutarı da 20 tonun üzerinde ve üç yaşın altındakiler için olmak üzere 13 milyar lira düzeyinde. 
     Bu arada motosikletler de 2005'ten itibaren taşıt vergisi kapsamına alınıyor. Motosikletlerden yaş ve motor silindir hacmine göre 10 milyon lirayla 300 milyon lira arasında değişen miktarlarda vergi alınacak. 
     
     GEÇEN YIL ÖDENEN EK VERGİ MAHSUP EDİLECEK 

     Geçen yıl çıkarılan ancak Anayasa Mahkemesi'nce iptal edilen yasa kapsamında "ek motorlu taşıtlar vergisi"ni ödeyen mükelleflerin ödediği tutarlar, 2004 yılı için tahakkuk eden motorlu taşıtlar vergisinden mahsup edilecek. 
     Mapsup işlemi verginin ilk taksidinin ödeneceği ocak ayında yapılacak. Mahsuptan sonra ödenmesi gereken vergi kalması durumunda kalan tutar taksit aylarında ödenecek. Mahsup edilemeyen tutarlar ise iade edilecek. 
     
</TEXT>
</DOC>
