<DOC>
<DOCNO> 234420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy04.html </URL>
<DATE> 2004/04/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Akdağ "Aile hekimliğine geçilebilmesi için ne gerekiyorsa yapılacak" 
</HEADLINE>
<TEXT>

     Sağlık Bakanı Recep Akdağ, ''Aile hekimliği sistemine geçilebilmesi için ne gerekiyorsa yapılacağını''söyledi. 
     Akdağ, Turizm Ekonomi Bilimsel Araştırma ve Tanıtma Merkezi TEBİAT tarafından Afyon'da düzenlenen ''Sağlıkta Dönüşüm Programı Çerçevesinde Aile Hekimliği Uygulaması'' konulu toplantıya katıldı. 
     Aile hekimliği konusunda işin içinde olan herkesin görüşünün alındığını belirten Akdağ, üniversitelerle de işbirliği yapıldığını kaydetti. 
     Dünyanın gelişmiş ülkelerinin kabul ederek geliştirmek için çalıştığı aile hekimliğine Türkiye'de de geçilmesi için ne gerekiyorsa yapılacağını belirten Akdağ, şöyle konuştu 
     ''Bir de sık dile getirilen karşı çıkış üzerinde durmak istiyorum. Dünya Bankası'nın dayatmalarıyla aile hekimliği Türkiye'ye getirilmek isteniyor sözleri zaman zaman ifade ediliyor. Biz bunu Türkiye Cumhuriyeti insanına layık, onu sağlık hizmeti alması açısından zaruri bir mesele olarak görüyorsak, bunu şunun veya bunun dayatması olarak kabulleniyoruz düşüncesi ve iddiaları hakikaten havada kalıyor. 
     Kuşkusuz meselenin finans boyutu değerlendirilirken, Dünya Bankası'ndan da, Avrupa Kalkınma Bankası'ndan da, Japon kredisinden de yararlanabiliriz. Nerede bu iş için uygun finansal destek bulursak onlardan yararlanabiliriz. Bundan daha doğal bir şey olamaz. Bu Türkiye Cumhuriyetinin bugüne kadar sağlık hizmetinde kafa yormuş olanların önümüze getirip koyduğu bir sonuçtur. '' Akdağ, tamamen hükümetin ve bakanlığına ait aile hekimliği projesinin, Sağlıkta Dönüşüm Projesi'nin ayrılmaz bir parçası olduğunu ve Türkiye'de uygulanabileceğine inandığını söyledi. 
     
</TEXT>
</DOC>
