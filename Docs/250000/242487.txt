<DOC>
<DOCNO> 242487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas02.html </URL>
<DATE> 2004/05/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de yüksek benzin fiyatları hibrid araç satışını artırdı 
</HEADLINE>
<TEXT>

     Burak Coşkun bildiriyor 

ABD'de son yılların en yüksek benzin fiyatları, hibrid araç satışlarının artmasına neden oldu. 
     ABD ortalamasında galonu 3.79 litre 2 doları aşan benzin fiyatları, ucuz akaryakıt satın almaya alışkın Amerikan halkını benzin tasarrufu yapmaya ve ekonomik araçlar satın almaya itti. 
     Son derece düşük yakıt tüketimi olan benzin ve elektrik motorlu hibrid araçlar, çevre dostu özellikleriyle de araç kullanıcıları arasında giderek popüler oluyor. 
     Hibrid araç satışlarında, çevreci eyaletler içinde önde gelen California ilk sırayı alırken, başkent Washington DC ve etrafı da ikinci sıraya yükseldi. 
     Hibrid araçlar içinde en popüler olan Toyota Prius 100 kilometrede yaklaşık bir galon 3.79 litre yakıt tüketiyor. Ayrıca ABD'de birçok eyalet çevreci hibrid araç kullanımına 1500 dolar vergi indirimi sağlıyor. 
     ABD'de kayıtlı hibrid araç sayısı geçen yıl bir önceki yıla göre yüzde 25.8 artarak 43 bin 500'e ulaşırken, benzin fiyatlarındaki büyük artışla 2004'te bu tip araç sayısının 100 bini aşması bekleniyor. 
     2003'te 16,7 milyon aracın satıldığı ABD'de hibrid araç sayısı şimdilik küçük bir oran oluşturmasına karşılık, satışlardaki büyük artış otomobil fabrikalarını da yeni modeller çıkarmaya zorluyor. Toyota ve Honda'nın binek hibrid modellerinin başarısının ardından Ford da Ağustos'ta ilk hibrid arazi aracını piyasaya sürmeye hazırlanıyor. Arazi ve orta boy binek aracı karışımı Ford Escape'in hibrid modeli kent içinde bir galon 3.79 litre benzin ile 65 kilometre yol yaparken, V6 motorlu benzinli modelinin şehir içi benzin tüketimi ise 35 kilometrede bir galon. 
     Toyota'nın lüks markası Lexus ile Honda fabrikası da bu yıl sonuna kadar kendi lüks hibrid arazi modellerini piyasaya sunmaya hazırlanıyorlar. 
     Ayrıca Ford'un rakibi Chrysler de bu yaz benzinli modeline göre yüzde 25 ekonomi sağlayan Jeep Liberty'nin diesel modelini satışa sunuyor. 
     Ekonomi analistleri, yine de Amerikalı tüketicinin alışkanlıklarını değiştirmesi ve güçlü, çok yakıt tüketen araçlara eğiliminin azalması için zamana ihtiyaç olduğunu belirtiyorlar. 
     
</TEXT>
</DOC>
