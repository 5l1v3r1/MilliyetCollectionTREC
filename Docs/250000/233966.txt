<DOC>
<DOCNO> 233966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas02.html </URL>
<DATE> 2004/04/22/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Jüri, Michael Jackson'ın taciz kanıtlarını yeterli buldu 
</HEADLINE>
<TEXT>

     Neverland'daki evinde 12 yaşındaki bir erkek çocuğuna tacizde bulunmakla suçlanan Michael Jackson gelecek hafta mahkemeye çıkacak. 
     California büyük jürisi, 30 Nisan'da yapılacak duruşmada resmen suçlanacak 45 yaşındaki ünlü sanatçıyı, savunmasını sunmak üzere mahkemeye çağırdı. 
     Jackson'ın menajeri A.D. King, ''Evet Jackson suçlandı, duruşma tarihi hakkında hiçbir bilgimiz yok'' dedi. 
     Santa Barbara Şerif Bürosu kaynaklarına dayanan MSNBC televizyonu, pop yıldızının Santa Barbara büyük jürisi tarafından suçlandığını ve 30 Nisan'da mahkemeye çıkmasının beklendiğini duyurdu. Jackson'ın, gelecek hafta yapılacak duruşmaya çağrılması, büyük jürinin ünlü sanatçı aleyhindeki kanıtları yeterli bulduğu anlamına geliyor. 
     İddianamede yer alan suçlamaların, duruşmaya sunulması için yeterli olup olmadığını araştırmaktan sorumlu olan büyük jürinin, hangi suçlamaları göz önüne alarak karar verdiğine dair bilgi edinilemedi. Jackson'ın, yeni suçlamalarla da karşı karşıya kalabileceği belirtiliyor. 
     Büyük jürinin bu kararı verirken, bir psikolog, davacı ve davacının ailesini dinlediği, savunma avukatlarının bu sürece katılamadığı kaydediliyor. 
     
</TEXT>
</DOC>
