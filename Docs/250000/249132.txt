<DOC>
<DOCNO> 249132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas20.html </URL>
<DATE> 2004/06/18/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Umuda Beyaz Yürüyüş Ankara'da 
</HEADLINE>
<TEXT>

     Türk Tabipleri Birliği'nin TTB çağrısı üzerine, doktorların özlük haklarının iyileştirilmesi ve herkese ücretsiz sağlık hakkı verilmesi istemiyle Türkiye'nin 6 bölgesinden yola çıkan doktorlar Ankara'ya geldi. 
     ''Umuda Beyaz Yürüyüş'' adıyla başlatılan yürüyüş için yola çıkan doktorlar, Abdi İpekçi Parkı'nda, Ankara Tabip Odası üyelerince karşılandı. 
     Tören öncesinde, TTB üyeleri, Sağlıkta Dönüşüm Projesi'ni protesto etti ve ''Sağlıkta dönüşüm dediler üfürdüler, üfürerek ancak balon şişirdiler'' deyip, dağıtılan ''sağlıkta dönüşüm balonları''nı patlattı. 
     Törende konuşan TTB Merkez Konseyi 2. Başkanı Metin Bakkalcı, yürüyüşü, taleplerinin karşılanmasını sağlamak, mesleklerini daha iyi yürütebilmek, hekimlerle sağlık çalışanlarının sorunlarını duyurmak ve halkın sağlığı üzerinden politika yapanları uyarmak için düzenlediklerini belirtti. 
     Hükümetin, Türkiye'deki sağlık sistemini yok ettiğini öne süren Bakkalcı, ''Sağlık sistemi piyasa unsuru haline dönüştü, doktorlar mal alıp, satan unsurlar haline getirildi'' diye konuştu. 
     Yürürlükteki sağlık programlarının, geçmiş hükümetlerce de yürütülmeye çalışıldığını, ancak başarılı olunmadığını ifade eden Bakkalcı, AK Parti hükümetini, geçmiş hükümetlerden daha ''pervasız'' olmakla suçladı. 
     Bakkalcı, ''Sağlıkta Dönüşüm'' projesinin hastanelerdeki bütün yetkiyi yürütmeye verdiğini kaydederek, ''Bütün yetkileri yürütmeye verirseniz bu ülkede demokrasi olmaz. Daha tehlikeli çağrışımlar olur. Yapılan eylem, insanı bir isyandır, doktorların mesleğini yapmak, halkın sağlığını korumak için yaptığı bir isyandır'' dedi. 
     Bakkalcı'nın konuşmasının ardından, değişik illerden gelen tabip odaları temsilcileri kısa birer konuşma yaptı. 
     Konuşmaların ardından, sanatçı Ufuk Karakoç bir müzik dinletisi sundu. 
     Törene, bazı siyasi parti, sendika ve sivil toplum örgütlerinin temsilcileri de katılarak, yürüyüşe destek verdiklerini dile getirdi. 
     
</TEXT>
</DOC>
