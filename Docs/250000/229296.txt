<DOC>
<DOCNO> 229296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko27.html </URL>
<DATE> 2004/04/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gelirler Genel Müdürü 10 Ağustos'a kadar bilançolar düzeltilebilir 
</HEADLINE>
<TEXT>

     Gelirler Genel Müdürlüğü, enflasyon düzeltmesine ilişkin uygulamanın geciktirilmesi veya yürürlükten kaldırılmasına yönelik herhangi bir hazırlık ya da görüşün bulunmadığını bildirdi. 
     Maliye Bakanlığı Gelirler Genel Müdürlüğü'nden konuya ilişkin yapılan açıklamada, vergi adaletsizliği ve haksız rekabeti sona erdirmek, kayıtdışı ekonomiyi önlemek, daha fazla yabancı sermaye çekmek ve geçmişte enflasyonun mali tablolarda yarattığı tahribatı düzeltmek amacıyla hazırlanan ''enflasyon düzeltme uygulamasına'' ilişkin kanunun, 1 Ocak 2004'de yürürlüğe girdiği hatırlatıldı. 
     Bu çerçevede 2004 yılının ilk geçici vergi döneminde enflasyon düzeltmesi yapılabilmesi için, son 36 aya ilişkin TEFE artış oranının yüzde 100'ü, son 12 aya ilişkin TEFE artış oranının da yüzde 10'u aşması gerektiğine de dikkat çekildi. 
     31 Mart 2004 itibariyle son 12 ayda TEFE'deki artış yüzde 10'un altında kaldığından ilk geçici vergi döneminde düzeltme şartları oluşmadığı için enflasyon düzeltmesi yapılmayacağı bildirilen açıklamada, ancak 31 Aralık 2003 tarihli bilançoların her şartta düzeltilmesi gerektiği kaydedildi. 
     
     MÜKELLEFLER NASIL DAVRANACAK 
     Gelirler Genel Müdürlüğü açıklamasına göre, bilanço esasına göre defter tutan gelir veya kurumlar vergisi mükellefleri, şu şekilde düzeltme yapacaklar 
     ''31 Aralık 2003 tarihli bilançolarında 2004 yılının ilk geçici vergi dönemine ilişkin beyanname verme süresine kadar enflasyon düzeltmesi yapmaları gerekmekle birlikte, ilgili Kanun uyarınca dileyen mükelleflerin bu düzeltmeyi 2004 yılının 2. geçici vergi dönemine ilişkin beyanname verme süresinin sonu olan 10 Ağustos 2004 tarihine kadar yapmaları da mümkün. 
     2004 yılının 1. geçici vergi dönemine ilişkin beyannamenin verilme süresi içinde 31 Aralık 2003 tarihli bilançolarını düzeltenler ise 2004 yılının ilk geçici vergi döneminde ilgili düzenleme çerçevesinde enflasyon düzeltmesi yapmaksızın ve bu Kanundan önceki değerleme hükümlerini uygulamaksızın geçici vergi matrahlarını tespit edecekler.'' 
     
</TEXT>
</DOC>
