<DOC>
<DOCNO> 210767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/guncel/gun08.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye dondu, Ankara uyudu 
</HEADLINE>
<TEXT>

   Birçok ilde hayatı felç eden 'beyaz afet'le ilgili hükümetten gece boyunca hiçbir resmi açıklama yapılmadı 
   ANKARA Milliyet 
   
   Ankara'daki yetkililer, önceki gece başta İstanbul olmak üzere Türkiye'nin büyük bölümü olumsuz hava koşullarıyla boğuşurken sessiz kaldı. Birçok ilde hayatı felç eden "beyaz afetle" ilgili, hükümetten gece boyunca hiçbir resmi açıklama yapılmazken, Ankara'da aktif olarak sadece Karayolları Genel Müdürlüğü çalıştı. 
   Soğuk hava dalgası önceki gün başta Marmara Bölgesi olmak üzere birçok bölgeyi etkisi altına aldı. Trafiğin durduğu, yolların kapandığı, vatandaşların donma tehlikesi geçirdiği saatlerde hükümetin merkezi Ankara'da sessizlik h kimdi. 
   Başbakan Recep Tayyip Erdoğan, MGK'ya katılan bakanlarla bir toplantı yaptıktan sonra, Başbakanlık'tan konuyla ilgili bir açıklamada bulunmadan ayrıldı. Edinilen bilgiye göre, Erdoğan toplantıda İçişleri Bakanı Abdülkadir Aksu'dan olumsuz hava koşullarının doğurduğu sonuçlara ilişkin bilgi aldı. Afetler ve olağanüstü durumlarda devreye giren Başbakanlık Kriz Merkezi'nin bağlı olduğu Başbakan Yardımcısı Mehmet Ali Şahin ile Hükümet Sözcüsü Cemil Çiçek de vatandaşları bilgilendirmek için açıklama yapmadı. 
   
   Kriz seviyesinde değil 
   Doğal afet durumlarında afetin yaşandığı bölgeyle merkezin irtibatı ve bu bölgelere gidecek yardımları koordinasyonunu sağlama görevini yürüten Başbakanlık Kriz Merkezi, dün gece toplanmadı. Yetkililer, olumsuz hava koşullarının "kriz seviyesine" gelmediğini, valiliklerin merkezin devreye girmesi konusunda talebi olmadığını vurguladı. 
   
   İçişleri ile Karayolları uyumadı 
   Gece devreye giren İçişleri Bakanlığı bünyesindeki kriz merkezi oldu. Merkez tüm illerde yapılan çalışmaları gece boyunca değerlendirirken, Aksu kriz yaşanan illerin valilerini arayarak bilgi aldı. 
   Ankara'da teyakkuz halinde olan ikinci kurum ise Karayolları Genel Müdürlüğü oldu. Kurum personelinin 24 saat çalıştığı Karayolları'nda kar yağışının kapattığı yolların açılması için bölge müdürlüklerine destek birimler gönderildi. 
   
   
</TEXT>
</DOC>
