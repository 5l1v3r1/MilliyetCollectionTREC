<DOC>
<DOCNO> 218295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko43.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Goodyear'dan yağmura karşı özel lastik 
</HEADLINE>
<TEXT>

     Goodyear'in ıslak zeminde yüksek performans gösterdiği bildirilen yeni lastiği HydraGrip, piyasaya sunuldu. 
     Goodyear'ın yeni ürünü HydraGrip, Goodyear Doğu Avrupa, Ortadoğu ve Afrika'dan Sorumlu Başkanı Jarro Kaplan, Goodyear Türkiye Genel Müdürü Harish Khosla ve diğer yöneticilerinin hazır bulunduğu bir basın toplantısıyla kamuoyuna tanıtıldı. 
     Goodyear Türkiye Genel Müdürü Khosla, Türkiye'de birçok yolun yağış nedeniyle yılın 100 gününden fazlasında ıslak kaldığını belirterek, ıslak yolların, lastiklerin yol tutuşunu azalttığını, sürüş riskini artırarak birçok kazaya neden olduğunu söyledi Khosla, yeni lastiğin hem kuru hem ıslak yolda çok iyi bir performans gösterdiğini belirtti Goodyear Doğu Avrupa, Ortadoğu ve Afrika'dan Sorumlu Başkanı Jarro Kaplan da Türk tüketicilerinin yüksek teknoloji ve yenilikçi ürünlere ilgisinin giderek arttığını vurguladı. 
     Kaplan, Goodyear'ın araştırma ve geliştirme çalışmaları için her yıl yaklaşık 400 milyon dolarlık yatırım yaptığını söyledi. 
     
     ''TRAFİK KAZALARI AZALACAK'' 

     Binek Araç Lastikleri Ürün Müdürü Cem Yıldıran da, Avrupa'lı sürücülerin yılda ortalama 141 gün, Türkiye'de ise 108 gün yağışlı havalarda araç kullandıklarını bildirdi. 
     Yağmurlu günlerde kaza yapma riskinin yüzde 22 arttığını belirten Yıldıran, suda kızaklamaya karşı direnç sağlayan DynamicDrain TRED teknolojisine sahip Goodyear HydraGrip sayesinde yağışlı havalarda artan trafik kazalarının azalacağını düşündüklerini söyledi. 
     Orta ve orta üst sınıfın kullandığı araçları hedeflediklerini belirten Yıldıran, bir soru üzerine, kar lastiği takıldığında karlı havalarda zincir takmaya ihtiyaç bulunmadığını ifade etti. 
     Geçtiğimiz haftalarda yaşanan yoğun kar ve buzlanma olaylarına da değinen Yıldıran, ''Bu zamanlarda, kar lastiği olan hareket edebildi. Olmayan zorlandı, zincirin zorluklarını yaşadı. Birçok aracın el kitabında 'zincir kullanmayınız' yazıyor. Böyle bir probleminiz olduğunda kar lastiği kullanılması en doğru çözüm'' diye konuştu. 
     Toplantının ardından, ünlü balet Tan Sağtürk ve ekibi ''Yağmurda Dans'' temalı bir gösteri sundu. 

     
</TEXT>
</DOC>
