<DOC>
<DOCNO> 215378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/spo01.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü direndi 
</HEADLINE>
<TEXT>

   İnönü Stadı'ndaki maçın başında atıştıran kar, devre arasında tipiye dönünce zemin karla kaplandı. Temizlik çalışmaları nedeniyle ikinci yarı yaklaşık 40 dakika geç başladı 
      
   Temizlik yapıldı 
   BEŞİKTAŞ - Denizlispor maçının devre arasında başlayan yoğun kar yağışı ikinci yarının yaklaşık 40 dakika geç başlamasına neden oldu. Takımların soyunma odasına gittiği andan itibaren tipiye dönüşen kar, bir anda zemini kapladı. 15 kişiden oluşan temizlik görevlileri yoğun bir çalışma içine girerek, stadın zeminini uzun uğraşlardan sonra temizledi. 
   
   İkinci kez durdu 
   GÖREVLİLER, çizgileri kömür tozuyla belirginleştirirken, ikinci yarıda yağışın sürmesi nedeniyle maç bir kez daha durdu. Karşılaşmanın 61. dakikasında hakemin uyarısı üzerine üzeri kapanan saha çizgileri bir kez daha temizlendi ve maça devam edildi. İki takım da ağırlaşan saha nedeniyle ikinci yarıda özellikle pas yapmakta büyük zorluklar yaşadı. 
   
   Hassan'ı zor tuttular    Mısırlı futbolcu, yedekte kalmasına kızdı, eşyalarını toplayıp gitmek istedi. Araya giren Menajer Sinan Engin ikna etti, formasını giydi 
   Maç öncesi kriz 
   FENERBAHÇE'NİN berabere kalmasına, Denizlispor galibiyetine sevinen Beşiktaş, dünkü maç öncesinde Ahmed Hassan kriziyle karşı karşıya kaldı. Teknik Direktör Lucescu'nun müzmin yedeğinin, dünkü karşılaşma öncesinde kendini 11'de görmemesinden dolayı eşyalarını topladığı, ancak Menajer Sinan Engin'in devreye girmesiyle kaldığı ortaya çıktı. 
   
   Gönlünü aldı 
   DENİZLİSPOR maçının ilk onbirinde yer almadığı için formasını giymeyip, eşyalarını topladığı söylenen futbolcunun, Engin ile konuşmasının sonrasında kulübeye gittiği öğrenildi. Olaydan maç sonu haberi olan Lucescu'nun, Mısırlı futbolcuya, "Saha ağırdı. Uzun topları düşünüp Sinan'la başladım" diyerek gönül aldığı vurgulandı. 
   
   
</TEXT>
</DOC>
