<DOC>
<DOCNO> 233351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/spor/aspo.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM'E, KARTAL BASKISI 
</HEADLINE>
<TEXT>

   Teknik Direktör Lucescu'nun son yaptığı açıklamalar büyük tepki görürken, yönetimde ağırlıklı olarak ismi geçen Fatih Terim'e takımın başına geçmesi için, ABD dönüşü abluka uygulanacağı ileri sürüldü 
      ÖZEL HABER HALİL ÖZER 

   
   İki şüphe 
   1- Fatih Terim, 100. yılında şampiyonluğu hedefleyen Galatasaray'a rakip olmak ister mi 
   2- Beşiktaş yönetimi, bir Galatasaraylı hocaya görev vermek için camiayı ikna edebilir mi 
   
   Son konuşma 
   SİYAH - Beyazlı takım ikinci yarıdaki çöküşle birlikte çalkantılı günler yaşarken, yönetimin, önümüzdeki sezon için Galatasaray'ın eski teknik direktörü Fatih Terim'i liste başı yaptığı iddia edildi. Mircea Lucescu'nun, özellikle ligin ikinci yarısındaki çıkışlarından rahatsız olan ve son olarak CNN Türk'e verdiği demeçle bardağı taşırdığını düşünen yönetimin, daha önce temasa geçtiği Terim için düğmeye bastığı ileri sürüldü. Ayrıca ABD'ye gitmeden önce, ünlü hocayla son kez konuşulduğu da bildirildi. 
   
   Hoca kararsız 
   FATİH Terim'in, Galatasaray'dan ayrıldıktan sonra sürekli yurt dışına gideceğini söylemesine rağmen, Beşiktaş yönetiminin sürpriz düşüncesinin ardından kararsız kaldığı da vurgulandı. Siyah - Beyazlı yöneticilerin, Terim'in, ABD'deki Duke Üniversitesi'nde okuyan kızı Merve'yi ziyaretini bitirdikten sonra İstanbul'a dönüşünde konuyu yeniden gündeme getireceği de ifade edildi. Beşiktaş yönetiminden birçok ismin, teklifi kabul etmesi için Terim'i yoğun bir baskı uygulayacağı da belirtildi. 
   
   Hertha da istiyor 
   BEŞİKTAŞLI yöneticiler, Fatih Terim gelişmeleriyle ilgili soruları yanıtsız bırakıp, yorum yapmaktan kaçındılar. Ancak önceki gün bir cenaze töreninde, "Terim planının" kulaktan kulağa dolaştığı da dikkatlerden kaçmadı. Bu arada Alman B.Z gazetesi, Hertha Berlin'in, görevine son verilecek Teknik Direktör Hans Meyer'in yerine düşünülen isimlerin arasına Fatih Terim'in de alındığını yazdı. Kulüp Menajeri Hoeness'in öncelikle eski Galatasaraylı futbolcu Falco Götz'ü sonra Terim'i düşündüğü de ifade edildi. 
   
   
</TEXT>
</DOC>
