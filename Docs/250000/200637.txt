<DOC>
<DOCNO> 200637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo16.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor mutluluktan uçuyor... 
</HEADLINE>
<TEXT>

     Denizlispor Futbol Şubesi Sorumlusu Turgut Dalaman, Konyaspor'u ikinci yarıda ortaya koydukları güzel futbolla yendiklerini belirtti. 
     Dalaman, bu sezon ligde istikrarlı bir grafik çizdiklerini, içeride ve dışarıda kazanarak, puan cetvelinin üst sıralarına yükselişi sürdürdüklerini söyledi. 
     Denizlispor'un Galatasaray ve Fenerbahçe gibi şampiyon adaylarını geride bırakıp 3. sıraya yükseldiğine dikkati çeken Dalaman, ''Buna rağmen medyanın gündeminde Denizlispor yok. Oysa mütevazı bir kadro ile ligde mücadele eden bu takımın elde ettiği başarı araştırma konusu olmalı'' dedi. 
     Konyaspor maçına da değinen Dalaman, ''İlk yarıda çok iyi olduğumuz söylenemez. Buna rağmen bir gol bulduk. İkinci yarıya bambaşka bir hava ile başladık ve 3-1'lik skoru yakaladık. Ancak maçın sonlarına doğru skoru koruma telaşı ile anlamsız bir gol yedik. Konyaspor'u ikinci yarıda sergilediğimiz güzel futbol ile yendik'' diye konuştu. 
     Dalaman, Konyaspor galibiyeti nedeniyle futbolculara 2'şer milyar lira prim verileceğini sözlerine ekledi. 
     
</TEXT>
</DOC>
