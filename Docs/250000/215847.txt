<DOC>
<DOCNO> 215847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur61.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan-Persson görüşmesi... 
</HEADLINE>
<TEXT>

     Başbakan Recep Tayyip Erdoğan ile İsveç Başbakanı Göran Persson arasındaki görüşmede ikili ilişkiler, Türkiye'nin AB süreci ve yapılan reformlardan, Leyla Zana davası, terör örgütü PKK Kongra-Gel ve Irak'a kadar pek çok konu ele alındı. 
     Hükümet kaynaklarından edinilen bilgiye göre, İsveç Başbakanı, Başbakanlık Merkez Bina'daki görüşmede, Türkiye'nin AB sürecinde attığı son adımların memnuniyet verici olduğunu belirtmekle beraber, özellikle kadın hakları ve namus cinayeti konularında İsveç toplumunda varolan hassasiyeti iletti. 
     Erdoğan da buna cevaben, Persson'un kadın ve namus cinayetleri konusundaki hassasiyetlerini paylaştıklarını belirterek, bu konularda Medeni Kanun'da yapılan değişikliklerden söz etti. 
     Görüşmede, AK Parti Kadın Kolları'nın ISO 9001 kalite ödülü aldığını hatırlatan Erdoğan, kadınların siyasete katılımının artırılması gereğinin üzerinde önemle durduklarını kaydetti. 
     
     LEYLA ZANA DAVASI 
     İsveç Başbakanı Persson'un görüşmede dile getirdiği hassasiyetlerinden birisi de, eski DEP milletvekili Leyla Zana'nın yargılandığı davaya ilişkin oldu. 
     Persson, Leyla Zana ve arkadaşlarının davasının, İsveç hükümeti olarak ''üzerinde hassas oldukları konulardan biri'' olduğunu kaydetti. Erdoğan ise davada cezaların kendileri iktidara gelmeden önce kesinleştiğini hatırlattı. 
     Erdoğan, Leyla Zana davasında yeniden yargılanma sürecini başlatacaklarını söylediklerini ve bunu da yaptıklarına dikkati çekerek, ''Bundan sonrası bağımsız yargının işi, ona karışamayız'' ifadesini kullandı. 
     
     PKK KONGRA-GEL 
     Görüşmede PKK KADEK konusu da gündeme gelirken, Başbakan Erdoğan'ın, Türkiye'nin bu konudaki hassasiyetlerini İsveçli meslektaşına ilettiği öğrenildi. 
     Terörle ortak mücadele platformundan söz edildiği görüşmede Erdoğan, PKK KADEK'in ismini Kongra-Gel olarak değiştirdiğini, ancak yönetici kadrosunun aynı olduğunu belirterek, örgütün İsveç'teki faaliyetlerine ilişkin Türkiye'nin hassasiyetlerini Persson'a iletti. 
     Başbakan Erdoğan, görüşmede örgütün yol açtığı katliamlardan söz etti ve bunların unutulmaması gerektiğini vurguladı. 
     İsveç Başbakanı ise Türk tarafından, terör örgütü PKK Kongra-Gel'in terörist faaliyetleriyle ilgili olarak kendilerine daha çok bilgi aktarmasını istedi ve bu sayede bu konuda daha çok yardım edebileceklerini kaydetti. 
     ''PKK Kongra-Gel ile mücadele konusunda her türlü platformda işbirliğine hazır olduklarını'' ifade eden Persson, bununla beraber, ''Bizler açık toplumda yaşadığımız için terörle mücadelede hassasiyetlerimiz var, dengeyi korumamız lazım'' diye konuştu. 
     
     IRAK 
     Görüşmede İsveç tarafının, Başbakan Erdoğan'dan Irak'ta federasyon konusundaki görüşlerini merak ettiği, Erdoğan'ın da buna yanıt olarak, Irak'ta etnik ya da mezhebe dayalı bir federasyonun, sorunları çözmeyeceğini, tam tersine yeni sorunlara ve çatışmalara yol açacağını belirttiği öğrenildi. 
     Erdoğan görüşmede, Irak'ın siyasi birliği ve toprak bütünlüğünün sağlanması, yeraltı kaynaklarının Irak halkına ait olmasının gerekliliğini vurgularken, Persson, Irak'ın geleceğinin kendi halkınca belirlenmesi ihtiyacını dile getirdi. 
     Görüşmede Türkiye'nin Irak'ın geleceği konusunda aktif diyalog içinde olduğunun altı çizildi ve ayrıca Suriye Devlet Başkanı Beşşar Esad'ın Türkiye ziyaretine ilişkin kısa bilgi verildi. 
     İsveç tarafı görüşmede, Türkiye'nin jeopolitik konumu itibariyle Ortadoğu'da oynadığı önemli rolün ve sahip olduğu ağırlığın da altını çizdi. 
     
     REFORMLAR 
     Başbakan Erdoğan görüşmede ayrıca, Türkiye'de yapılan reformlara ilişkin olarak İsveç tarafını bilgilendirdi. 
     Yargı, insan hakları, asker-sivil ilişkileri alanındaki reformlardan söz eden Erdoğan, bölgesel eşitsizliklerin giderilmesi yolunda alınan tedbirleri de anlattı. 
     Erdoğan, anadilde yayın konusunda çıkarılan yönetmelikten bahsederken, hakim ve savcılara yönelik yeni insan hakları programına değindi. Başbakan Erdoğan ayrıca, Türkiye'deki ekonomik program ve mali disiplin konularında da İsveç tarafını bilgilendirdi. 
     
     ANNA LİNDH'İN ADI ÇOK GEÇTİ 
     Görüşmede, geçen yıl suikast sonucu yaşamını yitiren İsveç'in eski dışişleri bakanı Anna Lindh'in adının sıkça geçtiği de öğrenildi. 
     Lindh'in Türkiye'nin AB sürecinde yaptığı katkıların konuşulduğu görüşmede, eski İsveçli bakanın, 3 Kasım seçimlerinden önce, o zamanın AK Parti Genel Başkanı Tayyip Erdoğan'dan, Türkiye'ye geldiğinde Diyarbakır'a da gitmek istediğini iletmesi, Erdoğan'ın da buna söz verip, gerçekten de iktidara geldiğinde Lindh'i Diyarbakır'a göndermesi konuşuldu. Lindh'in Diyarbakır ziyaretinin çok duygu yüklü bir ziyaret olduğu da görüşmede dile getirildi. 
     
     İKİLİ İLİŞKİLER VE EKONOMİ 
     Erdoğan-Persson görüşmesinde ekonomik konular da gündeme gelirken, 2002'de 877 milyon dolar seviyesinde olan dış ticaretin 2003'de 1.1 milyar dolara çıktığı, bu artışın sevindirici olmasına karşın yeterli olmadığı da Başbakan Erdoğan tarafından görüşmede dile getirildi. 
     Erdoğan, iki ülke arasında Ortak İş Konseyi'nin yeniden canlandırılmasını istedi ve İsveç ile Türkiye'nin, üçüncü ülkelerde ortak yatırımlarda bulunmasının gerekliliği üzerinde durdu. 
     İsveç Başbakanı Persson da, iki ülke arasında karşılıklı ticaret alanında varolan ciddi potansiyelin daha çok kullanılması gerektiğini söyledi. Persson ayrıca, İsveç Dışişleri Bakanı Laila Freidvals'in yakında Türkiye'ye yapacağı ziyaretin de iki ülke ilişkilerinin derinleştirilmesinde iyi bir fırsat olacağını söyledi. 
     İsveç'teki Türk vatandaşlarının, iki ülke arasındaki dostluğun pekişmesine sunduğu katkılar da, her iki başbakan tarafından görüşmelerde vurgulanan noktalardan birisi oldu. 
     
</TEXT>
</DOC>
