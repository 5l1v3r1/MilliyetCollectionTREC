<DOC>
<DOCNO> 216364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/ekonomi/eko01.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluğu bildirene 'büyük ikramiye' 
</HEADLINE>
<TEXT>

   'Görevi ihmal' yolsuzlukla mücadele taslağından çıkarılırken, yolsuzluğu ihbar edenlere devletin telafi edilen zararına göre ikramiye verilmesi öngörüldü 
      ANKARA Milliyet 
   
   Yolsuzlukla Mücadele Kanunu Tasarısı Taslağı'nda, ihbarlarıyla yolsuzluğu ortaya çıkartanlara, telafi edilebilen devlet zararına göre ikramiye verilmesi düzenlendi. Taslağa göre, ihbarlarıyla yolsuzluğu, faillerini ortaya çıkartanlara, telafi edilen kamu zararının yüzde 1'inden yüzde 3'üne kadar ikramiye verilecek. Örneğin, Uzan Grubu'nunkine benzer bir eylemi ihbar edip, suçu ortaya çıkartan kişiler, telafi edilen zarar 1 katrilyon liraysa 30 trilyona kadar ikramiye kazanabilecek. 
   Taslağa ilişkin basın toplantısı düzenleyen Adalet Bakanı Cemil Çiçek, devlete olan güveni zedeleyen yolsuzluğun BM ve AB tarafından da demokratik rejimleri tehdit eden bir olgu olarak kabul edildiğini kaydetti. Çiçek, taslağın geçmişteki değil, gelecekteki davalarda uygulanabileceğini belirtti. 
   Taslağın "görevi kötüye kullanma", "görevi ihmal" suçlarını kapsam dışında bırakması nedeniyle bürokratların önemli bir bölümü yasa kapsamı dışında kalacak. Bakan Çiçek, bu durumu, "Yasa çıkarırken memuru da iş yapamaz hale getirmeyeceksiniz. Halen birçok iş bu nedenle aksayabiliyor. Bu suçlar da zaten cezalandırılıyor" diye açıkladı. 
   
   Zamanaşımı uzuyor 
   Taslağın içerdiği düzenlemeler şöyle 
   Zimmet, irtikap, rüşvet, evrakta sahtecilik, müzayedeye hile, ihaleye fesat karıştırma, dolandırıcılık, göçmen kaçakçılığı suçları, Vergi Usul, Organ Nakli, Sermaye Piyasası, Rüşvet ve Yolsuzluklarla Mücadele, Kara Paranın Önlenmesi, Uyuşturucu, Kaçakçılıkla Mücadele kanunlarının bazı maddeleri yasa kapsamında olacak.Bu suçların zamanaşımı süresi normalin iki katı kadar hesaplanacak.Soruşturmalarda kamu görevlileri için soruşturma izni istenmeyecek telefon dinleme, ajan sokma yöntemleri çete suçları ve bu suçlarda süre sınırı olmaksızın uygulanabilecek.Suçluların cezaları ertelenemeyecek ve paraya çevrilmeyecek. Bu kişiler şartla tahliye de olamayacaklar. 
   
</TEXT>
</DOC>
