<DOC>
<DOCNO> 206002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko10.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince 2003, karlılığımızın olumlu etkilendiği bir yıl oldu 
</HEADLINE>
<TEXT>

     Türkiye İş Bankası Genel Müdürü Ersin Özince, 2003 yılının, bankanın karlılığının olumlu yönde etkilendiği bir yıl olduğunu bildirdi. 
     Özince, 2003 yılında uyguladıkları kredi, faiz, likidite ve kur riski yönetim politikalarının sonucu olarak, Eylül verilerine göre aktif büyüklüğü, kredi ve mevduat hacmi ile özkaynaklar açısından tekrar en büyük özel banka konumuna ulaştıklarını söyledi. 
     İş Bankası'nın 2003 yılında aktif kalitesi ve çeşitliliğini artırdığı, yeni fon ve sinerji yaratarak faiz getirili aktiflerin büyütülmesi yönünde mesafe aldığını vurgulayan Özince, şöyle devam etti 
     ''2003 yılı, bankamızın, toplumumuz genelinde sahip olduğu ve bankacılık mesleğinin temeli olan güven ilkesi doğrultusunda gerek kurumsal gerekse bireysel bankacılık alanlarında pazar paylarının daha da geliştirildiği, düşük enflasyon ortamına uyum yönünde başlatılan çalışmalar kapsamında etkin maliyet yönetimi ve gelir artırıcı politikalar sonucunda verimliliğimizin arttığı, sonuç olarak karlılığımızın olumlu yönde etkilendiği bir yıl olmuştur.'' 
     
     ''REEL SEKTÖRÜN DESTEKÇİSİYİZ'' 
     Özince, 2004 yılında lider, öncü ve güvenilir banka konumunu sürdürerek müşterilerin, hissedarların ve çalışanların beklentilerini her anlamda karşılayacak bir banka kimliğine sahip olmanın temel politikalarını oluşturacağını kaydetti. 
     İş Bankası'nın gerek iştirak yatırımları, gerekse doğrudan kredi temini yolu ile her zaman gerçek bankacılığın öncüsü, reel sektörün destekçisi konumunda olduğunu belirten Özince, şunları söyledi 
     ''Kaderini, gücünü aldığı bu ülkenin kaderi ile bir gören İş Bankası, 'Türkiye'nin Bankası' olma iddiası ve kararlılığı ile geçmişte olduğu gibi bundan sonra da gerek bireysel, gerekse kurumsal bankacılık alanında öncü kimliğini sürdürme azim ve kararlılığındadır. 
     Milli bankacılığın uluslararası standart ve ölçülerde ve en uygun koşullarla, yurt sathına yaygın ve daima ülke yararına yapılabileceğini kanıtlamaya devam edeceğiz. Gerek grup şirketlerimiz, gerekse bankamız yalnız yurtta değil, uluslararası rekabette de ülkemizi başarıyla temsil etmeyi sürdüreceklerdir.'' 
     
</TEXT>
</DOC>
