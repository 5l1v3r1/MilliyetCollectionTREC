<DOC>
<DOCNO> 230277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonyas08.html </URL>
<DATE> 2004/04/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"Dünyada tüp bebek başarı oranı yüzde 50'dir" 
</HEADLINE>
<TEXT>

     Erciyes Üniversitesi EÜ Tıp Fakültesi bünyesinde ''Tüp Bebek Merkezi'' kuruldu. 
     Kadın Hastalıkları ve Doğum Ana Bilim Dalı öğretim üyesi Doç. Dr. Ercan Aygen, AA muhabirine yaptığı açıklamada, düzenli ve korunaksız cinsel ilişkiye rağmen kadının 1 yıl hamile kalamamasının kısırlık olarak değerlendirildiğini ve dünyadaki evli çiftlerin yaklaşık yüzde 10-20'sinin bu nedenle doktor yardımına ihtiyaç duyduklarını söyledi. 
     Kısırlıkta birçok tedavi yöntemi bulunduğu, bunların son aşamasının ise ''tüp bebek'' uygulaması olduğunu belirten Aygen, şunları söyledi 
     ''Anne adayından, 25-30 günlük bir ilaç tedavisi sonrası yumurtalar toplanır. Toplanan yumurtalar laboratuvar ortamında erkekten alınan spermlerle birleştirilerek döllenir ve yaklaşık 3-4 gün sonra anne rahmine yerleştirilir. Ağırlıklı olarak kadın kısırlığında kullanılan bir yöntemdir. Ancak erkek kısırlığında da uygulanmaktadır. Sperm sayısı yetersiz olan erkeklerde spermler mikroenjeksiyon yöntemiyle alınarak yumurtanın döllenmesi sağlanmaktadır. Tüp bebek uygulamasının sınırı yoktur ancak, her uygulama ortalama 1500 dolara malolduğu için çiftler genellikle 2-3 denemeden sonra vazgeçmektedir.'' Dünyadaki tüp bebek başarı oranının yüzde 50 olduğuna işaret eden Aygen, düşük, gelişim bozukluğu gibi nedenlerle bebeklerin yüzde 25'inin canlı olarak doğduğunu ve yaşamını sürdürdüğünü kaydetti. 
     Doç. Dr. Ercan Aygen, fakülte bünyesinde kurulan Tüp Bebek Merkezi'nin 21 Nisan'da hizmete gireceğini belirterek, şu bilgileri verdi 
     ''Tüp bebek, yüksek teknoloji desteği gerektiren pahalı bir uygulama olduğu için bugüne dek sadece İstanbul, Ankara, İzmir gibi büyük kentlerde uygulanıyordu. Bizim ve çevre illerin hastaları genellikle Ankara'ya gidiyor, bu da maliyetleri artırıyordu. Çünkü, tüp bebek uygulamasının hazırlık aşaması bile 1-2 ay sürüyor. Merkezimiz sayesinde hastaların konaklama ve ulaşım maliyetleri önemli oranda düşecek. Burada, bir ayda yaklaşık 60 hastaya hizmet sunacağız. Bilgi almak için çok sayıda başvuru oldu. 20 hasta da kayıt yaptırdı.'' 
     
</TEXT>
</DOC>
