<DOC>
<DOCNO> 238827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo02.html </URL>
<DATE> 2004/05/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Fenerbahçe şampiyon oldu, hayırlı olsun 
</HEADLINE>
<TEXT>

     Başbakan Recep Tayyip Erdoğan, Fenerbahçe'nin şampiyonluğunun hayırlı olmasını diledi. 
     Erdoğan, Devlet Bakanı ve Başbakan Yardımcısı Mehmet Ali Şahin'in Ataköy Crowne Plaza Otel'de eski milli futbolculara verdiği yemekte Fenerbahçe ile ilgili soruları yanıtladı. Erdoğan, maçın devam ettiği sırada sorulan ''Fenerbahçe şampiyon oldu sayılır, tura çıkacak mısınız '' sorusu üzerine ''Turdayım, siyasi turdayım...'' yanıtını verdi. 
     Maçın halen devam ettiğini, 90 dakikanın sonunda ne olacağının henüz belli olmadığını dile getiren Erdoğan, bazen uzatmalarda 2-3 gol atılabileceğini, futbolu yaşayanların da bunu bileceğini söyledi. 
     Maçın ilk yarısında atılan 3 golü izlediğini, özellikle ilk 2 golün yapılışının gayet güzel olduğunu ifade eden Erdoğan, 3'üncünün de şık bir gol olduğunu belirtti. 
     3. golde Ümit'in kafayı atarken, görerek nereye atacağını bilmesinin de çok iyi olduğunu anlatan Erdoğan, ilk 2 golde de gerek yapılan asistlerin, gerekse gol alanındaki hareketlerin çok iyi olduğunu anlattı. 
     
     TRİBÜN TERÖRÜ 

     Başbakan Erdoğan, maçın ilk yarısında ekranlara yansıyan tribün terörüne ilişkin bir soru üzerine de şunları kaydetti 
     ''Tribün terörü ile ilgili bir yasayı Meclis'ten geçirdik. Birincide iade edilmişti. İkincide Cumhurbaşkanı onayladı. Bu yasa yürürlüğe giriyor. Bu yasayla birlikte tribünlerin havası değişecek, yaptırımları olan bir dönem başlıyor. Herkes başıboş olmayacak. Bu konuyla ilgili profesyonel kulüplerimizin özellikle biletler dağıtmak suretiyle ücretsiz bazı vazifeli kişileri tribünlerde bulundurmaları, bunların kontrolden çıkan tipler olması, maalesef sıkıntı... Tribünlerdeki bu yapılanmayı modern, çağdaş, AB yolundaki bir Türkiye için görmeyi arzu etmiyoruz.'' Bayanların da o tribünlerde yer aldığını ve yapılanların onlara karşı da ciddi bir saygısızlık olduğunu dile getiren Erdoğan, bu yasanın tribün terörünü asgariye indireceğine inandığını söyledi. 
     Erdoğan, bir gazetecinin ''90. dakikada gol atılır mı '' sorusu üzerine ''uzatmalarda da atılır'' yanıtını verirken, ''Siz attınız mı '' sorusunu da ''attım'' karşılığını verdi. Erdoğan, bu golü İETT-Kağıthane maçında uzatma dakikaları oynanırken attığını kaydetti. 
     Bir gazetecinin ''90. dakikadan sonra Fenerbahçe'nin şampiyonluğunu kutlayacak mısınız '' sorusu üzerine Erdoğan, ''Beni bulursanız...'' karşılığını verdi. 
     
     ''GÖZLERİMDEN ANLIYORSUNUZ'' 

     Daha sonra bir süre daha otelde kalan Başbakan Erdoğan'ın maçın kalan bölümünü de izlediği öğrenildi. Erdoğan, otelden çıkışta basın mensuplarına ''Fenerbahçe şampiyon oldu, hayırlı olsun. 4-0 bitti hayırlı olsun'' dedi. 
     ''Fenerbahçeli olarak duygularınızı alabilir miyiz '' sorusu üzerine Erdoğan, ''Gözlerimden anlıyorsunuz'' yanıtını verdi. 
     
</TEXT>
</DOC>
