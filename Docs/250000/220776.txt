<DOC>
<DOCNO> 220776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo21.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA kriterlerine Türkiye'de hazır olan sadece iki takım var... 
</HEADLINE>
<TEXT>

     Birinci Süper Futbol Ligi Kulüpler Birliği Vakfı toplantısı İstanbul'da başladı. 
     Vakfı Başkanı Ankaragücü Kulübü Başkanı Cemal Aydın, Sürmeli Oteli'ndeki toplantı öncesi yaptığı açıklamada, UEFA kriterleri ile ilgili takımların hazırlamış olduğu dosyaları inceleyeceklerini belirterek, ''Şu an için Türkiye'de sadece Ankaragücü ve Gençlerbirliği takımları bu kriterler için hazır'' dedi. 
     UEFA kulüp kriterlerinin bir bölümünün 2004-2005 sezonunda başlayacağını, 2006-2007 sezonunda da tam anlamıyla uygulamaya geçeceğini ifade eden Aydın, şunları söyledi 
     ''Bütün kulüpler mali durum hariç hemen hemen hazır durumda. Mali konular kısa zaman içinde çözülecek. 19 Mayıs Stadı'nı ortak kullanma kararı alan Ankaragücü ile Gençlerbirliği bu kriterlere tam olarak hazır olan 2 kulübümüz. UEFA kriterleri kesin ve 3 yıllık bir geçiş süreci var. En önemli konular da tesisleşme, mali portre, vergi, sigorta ve işçi borçlarının olmamasıdır.'' Kulüpler Birliği Vakfı adına bir kişinin UEFA'nın komisyonuna katılacağını belirten Aydın, yürürlüğe giren ''Futbolda şiddet'' yasası ile ilgili olarak da, ''Kulüplere çok büyük sorumluluklar verildi. Takımlar bu işin ciddiyetini anlayıp, soyunma odalarına, hakem odalarına, koridorlara ve tribünlere varana dek herşeye sahip çıkacak. Yoksa çok büyük cezai yaptırımlar var'' diye konuştu. 
     Bu arada toplantıya Beşiktaş ve Gaziantepspor dışında 16 Birinci Süper Lig takımının temsilcisi katıldı. 
     
</TEXT>
</DOC>
