<DOC>
<DOCNO> 239589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/spor/spo15.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TSYD'de yeni yönetim 

TÜRKİYE Spor Yazarları Derneği'nin yeni yönetim kurulu dün yapılan gelen kurul sonrası belirlendi. Levent'teki Sosyal Tesisler'de yapılan ve 207 delegenin oy kullandığı genel kurul sonunda şu isimler yönetime girdi Onur Belge, Gürcan Bilgiç, Fuat Ercan, Levent Tüzemen, Tayyar Özdemir, Fuat Akdağ, Metin Güreli, Murat Ağca, Ergun Ulcay, Meriç Enercan, Atilla Türker, Arif Kızılyalın, Vedat Danacı, Can Uyguç, Doğan Ersavaş. 

Yattara zirvede 

IŞIK Sigorta'nın sponsorluğunda düzenlenen "11 Altın Adam" yarışmasında mart-nisan döneminin altın adamları belli oldu. Trabzonsporlu Yattara altın adam, Fenerbahçe Başkanı Aziz Yıldırım ayın yöneticisi, Trabzon'un hocası Ziya Doğan ayın teknik direktörü, İsmet Arzuman ise ayın hakemi seçildi. 

Bursa öfkeli 

SÜPER Lig'de kalma hesapları yapan Bursaspor'un son maçının tarafsız sahaya alınmasına tepkiler sürüyor. Genel Sekreter Yunus Egemenoğlu, "Bize saha kapatma, rakiplere para cezası veriliyor. Adaletsizlik söz konusu" dedi. 

Özdilek beklemede 

MALATYASPOR Teknik Direktörü Mehmet Özdilek'in, Sarı - Kırmızılı takımda kalıp kalmayacağı Fenerbahçe maçından sonra netlik kazanacak. Özdilek'in, Başkan Hikmet Tanrıverdi ile masaya oturup son kararını vereceği öğrenildi. 

Yabancı arayışı 

DENİZLİSPOR, gelecek sezon kadrosunu 4 yabancı oyuncuyla takviye etmek istiyor. Futbol Şube Sorumlusu Turgut Dalaman, teknik heyetin, Avusturya, Almanya ve İsviçre'de bir dizi girişimlerde bulunduğunu açıkladı. 

Liste kabarık 

İKİNCİ Lig A Klasmanı'ndan Süper Lig'e çıkma hakkı elde eden B.B.Ankaraspor transfer atağına geçti. Başkent ekibinin, Bursalı Serkan Damla ve Erman, Denizlisporlu Özgür, Diyarbakırlı Şenol ve Ramazan, Ankaragücü'den Erhan Albayrak, Ender, İsmet ve Ayhan'ı istediği öğrenildi. 

Aras kurulda 

AVRUPA Karate Şampiyonası'nda 60 kilo mücadelesine izinsiz olarak katılmayan Dünya Şampiyonu Karateci Yıldız Aras ile antrenörü Ersoy Çırlar GSGM Merkez Ceza Kurulu'na sevk edildi. Kurul konuyla ilgili rapor istedi. 

Şölen başladı 

ULUSLARARASI Ahmet Cömert Boks Turnuvası dün start aldı. İlk gün açılış töreninin ardından eleme müsabakalarına geçildi. Beş gün sürecek olan şampiyonada çeşitli ülkelerden yaklaşık 250 sporcu mücadele edecek. 

Derya elendi 

İSPANYA'DA devam eden 27. Avrupa Yüzme Şampiyonası'nın üçüncü gününde erkekler 50 metre sırtüstü yarı finalinde yarışan Derya Büyükuncu elendi. Büyükuncu, 26.62'lik derecesiyle 13. sırada yer aldı ve finale çıkmayı başaramadı. 

Yıldız'a antrenör 

SATRANÇTA 15 yaşında Uluslararası Bayan Usta unvanını elde eden Betül Cemre Yıldız'a antrenör bulunması için girişimler başladı. Genç şampiyon, Avrupa Şampiyonası'nda önemli bir derece hedeflediğini dile getirdi. 

FundaMENTAL dergisi çıktı 

TÜRK basketboluna yıllarca hem oyuncu, hem de coach olarak hizmet veren Beşiktaş'ın unutulmaz oyun kurucusu Hurşit Baytok'un FundaMENTAL isimli basketbol dergisi piyasaya çıktı. Baytok'un, 19 yıllık antrenörlük hayatında edindiği birikimini ve deneyimlerini aktardığı ve tamamı teknik içerikli olan dergi 16 sayfadan oluşuyor. 


</TEXT>
</DOC>
