<DOC>
<DOCNO> 201076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/yazar/zbirand.html </URL>
<DATE> 2003/12/10/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs için iki ayrı plan hazırlanıyor 
</HEADLINE>
<TEXT>

   
   Bizler her ne kadar kendimizi seçimlere endekslemiş olursak olalım, sonuç nasıl çıkarsa çıksın, Kıbrıs'ta çözüm 15 Aralık gününden sonra yeniden gündeme girecek. 
   Belki zor olacak, belki sonuç alınamayacak, ancak 1 Mayıs 2004'e kadar büyük bir maraton yaşanacak. 
   Yepyeni ve son derece uysal bir Denktaş ile karşı karşıya kalacağız. Türkiye'nin uzun vadeli çıkarlarını düşünen, KKTC'nin kaldıramayacağı yükler almak istemeyen bir Denktaş ortaya çıkacak. 
   Çok şaşıracağız. 
   Ankara değişecek, Denktaş bir kaç gün öncesine kadar siyah dediğine şimdi beyaz diyecek. 
   Bütün bunlara hazırlıklı olmalıyız. 
   Seçim sonrasının senaryoları daha şimdiden hazırlanıyor. İki ayrı çözüm planının son ayrıntıları üzerinde çalışılıyor. 
   Bunlardan biri Ankara'da ve Dışişleri bakanlığında, diğeri Denktaş-Soysal ikilisinin gözetiminde ayrı bir ortamda hazırlanıyor. 
   İkisi arasında önemli bir fark var. 
   Ankara'nın ki Annan planını temel olarak kabul ediyor. Bazı değişikliklerle ortaya yeni bir çözüm çıkarmak planlanıyor. 
   Denktaş'ınki çok daha önemli değişiklikler içeriyor. Annan planının olumlu yönleri alınıyor, Türk tarafının itirazıyla karşılaşan 5 noktayı değiştiriyor. 
   Seçimlerden sonra çıkacak manzaraya göre, ya bu hazırlıklardan birinden vazgeçilecek veya ikisinin birleştirilmesine çalışılacak. 
   
   1 MAYIS 2004'TE KAPILAR KAPANIYOR 
   Aslında kaybedilecek çok fazla zaman da yok. 
   1 Mayıs 2004 günü oyun bitecek. 
   Rumlar tüm Kıbrıs adasının sahibi olacaklar ve AB'ye tam üye olacaklar. Türkiye'yi AB ile karşı karşıya bırakacaklar. 
   Günlük yaşam hem çok değişecek, hem de çok zorlaşacak. İlke olarak 1 Mayıs günü, şu anda açık olan yeşil hat geçişleri kapanacak. AB'ye katılacak olan Rum yönetimi, Güneye geçecek KKTC vatandaşlarından Schengen vizesi isteyecek. Ardından da hergün yeni bir süpriz ile karşılaşacağız. 
   Ankara ve Denktaş ellerini çabuk tutmazlarsa çok çekeceğimiz var demektir... 
   
   
   
   AA'NIN KIBRIS GAFINDAN KİM SORUMLU    Geçen hafta Türkiye'nin tepesi attı. 
   Dışişleri Bakanından siyasilere, Denktaş'tan birçok başyazar ve köşe yazarına kadar son derece sert kimi zaman hakarete varan- tepkiler çıktı. 
   Olay, AB Komisyonu başkanı Verheugen'in Belçika Senatosunda yaptığı bir konuşmanın AA tarafından yayılmasıydı. 
   AB'ye sempatiyle bakanlarımıza dahi "Olmaz artık bu kadarı" dedirten bir konuşmaydı. 
   Haber, devletin resmi Anadolu Ajansı tarafından yayınlandığı için kimse kuşkulanmadı. Resmi tepkileri özellikle Dışişleri Bakanı Gül'ün sert açıklaması , resmi olmayan tepkiler izledi. Tabii başta Denktaş olmak üzere, AB karşıtı cephe bu fırsatı kaçırır mı "İşte AB'nin gerçek yüzü" diye müthiş bir kampanya açıldı. Verheugen, yerden yere vuruldu. Hakaret dolu suçlamalar yapıldı. 
   Kısa bir süre sonra hepimizin yüzü kızardı. Zira AA haberinin doğru olmadığı ortaya çıktı. Ya bir tercüme hatasıydı veya maksatlı çarpıtılmıştı. 
   Önce, AB komisyonu tam metni yayınladı. İnanmadık. Ardından, Cuma günü Dışşileri bakanlığı, Brüksel'deki Türk daimi delegasyonundan gelen Almanca tam metni yayınladı. 
   Verheugen'in daha önceden defalarca okuduğumuz Kıbrıs eleştirilerinin dışında yeni hiçbirşey yoktu. İşin asıl vahim tarafı, resmi tepkilere neden olan, gazetelere manşet, yorumlara konu edilen o en yaralayıcı cümleler yoktu. 
   
   BUNUN HESABINI KİM VERECEK 
   Anadolu Ajansı, resmi bir organ olarak Türkiye'yi küçük düşürmüştür. Bu haberiyle, Türk hükümetini yalan bir habere tepki gösteren, acul hareket eden insan topluluğu durumuna sokmuştur. 
   Şimdi merak ediyorum. 
   Acaba bu büyük gafın hesabı sorulmuş mudur 
   Sorulmuşsa ne yapılmıştır 
   Uygar ülkelerde böylesine bir hatanın sorumluları istifa ederler veya ettirilirler. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
