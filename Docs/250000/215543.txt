<DOC>
<DOCNO> 215543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur22.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'ın villasında haciz hareketliliği .. 
</HEADLINE>
<TEXT>

     Tasarruf Mevduatı Sigorta Fonu'nca TMSF el konulan Uzanlar'a ait Medya Grup'un konukevi olarak görülen ve Genç Parti GP Genel Başkanı Cem Uzan'ın kaldığı Beykoz'daki villada haciz hareketliliği yaşanıyor. 
     Kayıtlarda Medya Grup Konukevi olarak görülen Cem Uzan'ın villasının bulunduğu Çubuklu'daki Güven Sazak Sitesi içinde ve çevresinde, sabah saatlerinden itibaren yoğun güvenlik önlemleri alındı. 
     Villaya, kısa bir süre sonra da alacakların tahsili amacıyla haczedilecek malların tespitini yapmak üzere İstanbul Mali Şube Müdürlüğü, TMSF görevlileri ve haciz memurları geldi. 
     Villada bulunan Cem Uzan ve ailesinin de katılımıyla tespite başlayan görevlilerin, bazı şahsi eşyayı aileye teslim ettiği ve bu çalışmanın bir polis kamerası tarafından kayda alındığı öğrenildi. 
     Bu arada, Kemal ve Hakan Uzan'ın Yeniköy, Yavuz Uzan'ın da Kuruçeşme'deki yalısında dün aynı işlemin gerçekleştirildiği, Kemal Uzan'ın yalısında bazı belgeler ve CD'ler ile anahtarı olmayan çelik bir kasa ele geçirildiği belirtildi. Çelik kasanın, açılarak içindekiler incelenmek üzere TMSF görevlilerince yalıdan götürüldüğü kaydedildi. Bulunan evraklarda uzun zamandır peşinde olunan Uzan şirketlere ait kar zarar bilançoları olduğu sanılıyor. 
     
     GÖZALTINA ALINANLAR SERBEST 

     Öte yandan, 2 gün önce aynı işlemi yapmak üzere villaya gelen güvenlik kuvvetlerine mukavemette bulundukları iddiasıyla dün gözaltına alınan ve ''Cem Uzan'ın güvenlik görevlileri'' olduklarını belirten 1'i kadın 14 kişi, bugün serbest bırakıldı. 
     Taksilerle sitenin girişine gelen ve güvenlik kuvvetlerince içeri alınmayan bu kişiler, zaman zaman aynı noktada bekleyen basın mensuplarına engel olmaya çalışıyor. 
     Haczedilecek malların tespiti amacıyla 14 Şubat'ta geldikleri ve engllendikleri villada hakarete uğradıklarını öne süren İstanbul Mali Şube Müdürlüğü ile Beykoz İlçe Emniyet Müdürlüğü'ne bağlı polislerin de, bugün GP Genel Başkanı Cem Uzan hakkında ilgili savcılıklara suç duyurusunda bulunacakları belirtildi. 

     
</TEXT>
</DOC>
