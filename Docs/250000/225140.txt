<DOC>
<DOCNO> 225140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun63.html </URL>
<DATE> 2004/03/24/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Papadopulos De Soto'yu reddetti, Rumlar'da hayal kırıklığı 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro de Soto'nun, Rum yönetimi lideri Tasos Papadopulos'tan KKTC Cumhurbaşkanı Rauf Denktaş'ın Lefkoşa'daki müzakereler sırasında 18 Mart'ta sunduğu belgeyi görüşmeyi kabul etmesini ve al-ver'in bu belge üzerinde yapılmasını istediği, ancak Papadopulos'un bunu reddettiği bildirildi. 
     Rum radyosunun haberine göre, Alvaro de Soto, Papadopulos'tan Cumhurbaşkanı Denktaş'ın 18 Mart'ta müzakere masasına koyduğu belgeyi görüşmeyi kabul etmesini ve al-ver'in bu belge üzerinde yapılmasını istedi. Ancak Papadopulos bunu reddetti. 
     Tasos Papadopulos'un De Soto'ya ''New York'ta belirlenen prosedürün dışında olduğu gerekçesiyle bu belge üzerinde herhangi bir müzakere yapılamayacağı'' yanıtını verdiği kaydedildi. 
     Cumhurbaşkanı Denktaş'ın 18 Mart'ta sunduğu belgede, iki bölgeliliği pekiştiren, KKTC yurttaşlarının haklarını koruyan ve Türkiye kökenli yurttaşların adadan gitmeyeceği ve onların KKTC vatandaşı olduğunu vurgulayan öneriler yer alıyor. 
     Belgede ayrıca federal düzeyde siyasi eşitliğin bozulmayacak şekilde güvence altına alınması da isteniyor. 
     
     RUMLARDA ENDİŞE VE HAYAL KIRIKLIĞI HAKİM 
     Rum radyosu, İsviçre'deki muhabirine dayanarak, ''BM'nin bazı çevrelerinin, prosedürü dejenere etmeye çalıştığını'' iddia etti ve bu nedenle Rum tarafında yoğun bir endişe ve hayal kırıklığının hakim olduğunu duyurdu. 
     Haberde ayrıca, Birleşmiş Milletler'in prosedürün tamamlanmasıyla Genel Sekreter Kofi Annan'ın ortaya koyacağı nihai planın orada imzalanmasını arzuladığı yolunda bilgiler bulunduğu belirtildi. 
     Rum tarafı, kesin ve net bir şekilde, herhangi bir imza konusunun söz konusu olmadığını, çünkü New York'ta böyle bir şey öngörülmediğini ve BM tarafından resmi olarak böyle bir şey istenmediğini söylüyor. 
     
</TEXT>
</DOC>
