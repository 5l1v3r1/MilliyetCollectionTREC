<DOC>
<DOCNO> 235318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo47.html </URL>
<DATE> 2004/04/27/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Futbolda şike iddiaları TBMM gündeminde .. 
</HEADLINE>
<TEXT>

     ''Futbolda şike'' iddiaları TBMM Genel Kurulu'nda tartışıldı. Devlet Bakanı ve Başbakan Yardımcısı Mehmet Ali Şahin, bu iddialarla ilgili elinde bilgi ve belge bulunanların kendisine başvurmalarını istedi. 
     Bakan Şahin, TBMM Genel Kurulu'nda CHP İzmir Milletvekili Ahmet Ersin'in ''Süper Lig'de şike ve teşvik primi'' iddialarına ilişkin sözlü sorusunu yanıtladı. 
     Futbol Federasyonu'nun, basında çıkan haberler üzerine bir araştırma kurulu oluşturduğunu anımsatan Şahin, araştırmalar sonunda ''Somut bir beyan ve delile rastlanmadığı'' yönünde bir rapor hazırlandığını anlattı. 
     Süper Lig'in bitmesine üç hafta kala yine şike iddialarının gündeme geldiğini bildiren Şahin, CHP Mardin Milletvekili Muharrem Doğan'ın, Trabzon Milletvekili Faruk Özak'ın, Trabzonspor-Gençlerbirliği maçına ilişkin pazarlıklar yaptığını duyduğu haberlerinin doğru olmadığını anlattı. Şahin, Doğan'ın bunu yalanladığını, Özak'ın böylesi bir olaya bulaştırılmak istenmesini esefle karşıladığını bildirdi. Ligin bitmesine kısa süre kala herkesin ''Ağzından çıkan sözü kulaklarının duyması'' gerektiğini belirten Şahin, futbola, spora şaibe bulaştıracak açıklamaların Türk sporuna gölge düşüreceğini söyledi. Bakan Şahin, herkesi sorumlu davranmaya davet ederek, elinde bilgi ve belge olanların kendisine başvurmalarını istedi. 
     Teşvik primleri ile ilgili iddiaları da dikkatli bir şekilde izlediklerini bildiren Şahin, ''Ümit ediyoruz ki 2003-2004 sezonu şaibesiz bir şekilde tamamlanacaktır. Kiminin şampiyon olacağı kiminin de kümeden düşeceği bir süreçte bu tür söylentilerin çıkmasını olağan karşılamak gerekir. Tekrar etmeme izin verin, herkesi sorumlu davranmaya davet ediyorum'' diye konuştu. 
     
     ''EVİN PİSLİĞİ...'' 
     Bakan Şahin'in konuşmasının ardından oturduğu yerden söz alan CHP İzmir Milletvekili Ersin, Bakan Şahin'in sözlerini ''Evin pisliğini halı altına süpürmeye'' benzetti. Futbolda teşvik primi de şike de olduğunu iddia eden Ersin, ''Futbol Federasyonu bu işin içinde. Futbolda mafyalaşma da var. Statlardaki olayların içinde mafya var. Merkez Hakem Kurulu ve Futbol Federasyonu maalesef bu mafyalaşmanın içinde... Türkiye'de futbolda mafya vardır ve bu Merkez Hakem Kurulu ve Futbol Federasyonu'na kadar uzanmaktadır'' dedi. 
     Bakan Şahin'e ''Rize-Akçaabat maçında ne oldu Allahaşkına '' diye soran Ersin, sözlerini ''Fenerbahçe'ye kök söktüren takım niye yenildi. Türk futboluna şaibe bulaştırmayacağız diye görmezden gelmek doğru değil. Bu konuda federasyona da güvenmiyorum, onlar da içinde zaten..'' diye konuştu. 
     
     ŞAHİN'İN TEPKİSİ 
     Bu sözler üzerine yeniden söz alan Bakan Şahin, ''Bizler sorumluluk taşıyan insanlarız. Bizler tribünde oturan bir futbol taraftarı gibi konuşamayız, biz kahvehane de futbol sohbeti yapan insanlar gibi uluorta konuşamayız'' dedi. İddiada bulunan herkesin delillerini de ortaya koyması gerektiğini kaydeden Şahin, sözlerini şöyle sürdürdü 
     ''Türkiye'de kurumlar Anayasal kurumlardır. Bunları TBMM üyeleri uluorta suçlayamazlar. Eğer Mafyalaşma, şike organizasyonlarının içinde yer almışlardır diyorsak bunun delillerini de ortaya koymalıyız.'' Çaykur Rizespor- Akçaabat Sebatspor maçından sonra iddiada bulunarak şehirden ayrılan Teknik Direktör Yılmaz Vural ile telefonla konuştuğunu bildiren Şahin, kendisini bakanlığa davet ettiğini söyledi. Şahin, ancak Vural'ın, ayrılmasının bu iddialarla ilgisi olmadığını bir gazeteci aracılığıyla kendisine ileterek İstanbul'a gitmeyi tercih ettiğini anlattı. Birilerinin sinirle birşeyler söyledikten sonra deliller istendiğinde ''Söylemedim'' dediğinden yakınan Şahin, ''Herkes sorumlu davranmalı, delillerini ortaya koymalı. Biz şike iddialarını hasırın altına, kilimin altına atıyor değiliz. Nerede böyle bir iddia varsa bakanlık olarak üzerine gidiyoruz'' diye konuştu. Bakan Şahin, Futbol Federasyonu ile ilgili iddialar konusunda da Başbakanlık Teftiş Kurulu'nu görevlendirdiğini bildirerek, ''Biz yolsuzlukla, kirlilikle mücadele için göreve geldik. Bunlara göz yumamayız, üstüne kararlılıkla gideceğiz'' diyerek sözlerini tamamladı. 
     Bu açıklamalar üzerine yeniden söz alan CHP'li Ersin, kurumları suçlamayı değil, sadece iddiaları ortaya koymayı amaçladığını ifade etti. Ersin, ''Eğer kurumları suçladığım şeklinde anlaşıldı ise sözlerimi düzeltiyorum'' diye konuştu. 
     
</TEXT>
</DOC>
