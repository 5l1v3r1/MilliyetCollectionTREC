<DOC>
<DOCNO> 232654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/siyaset/siy01.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karizma var ama... 
</HEADLINE>
<TEXT>

   AKP'li 50 milletvekili arasında yapılan ankette, Başbakan Erdoğan'ı 'demokratik' bulan milletvekili sayısı beşte kaldı 
      ANKARA ANKA 

   
   AKP milletvekilleri arasında yapılan anketten, Başbakan Tayyip Erdoğan'ın liderlik anlayışı için "karizmatik" ifadesi çıktı. Erdoğan'ın liderliği çok az sayıdaki milletvekilince "demokratik" diye nitelendirildi. 
   "AKP'nin Sosyolojik Analizi" başlıklı yüksek lisans tezini geliştiren Üzeyir Tekin, bunu "AKP'nin Muhafazak r Demokrat Kimliği" adıyla kitap haline getirdi. Kitapta isimleri saklı tutulan sekizi kadın toplam 50 AKP milletvekiliyle yapılan ankete yer verildi. Milletvekillerinden 28'i AKP'deki liderlik anlayışını "karizmatik" buldu. Erdoğan'ın liderliğini milletvekillerinin 13'ü "kolektif aklın temsilcisi", dördü de "otoriter" olarak nitelendirdi. Erdoğan'ı "demokratik" bulan milletvekili sayısı beşte kaldı. 
   
   Fiziği düzgün 
   Milletvekillerinin 23'ü AKP'nin seçim başarılarının "karizmatik bir lidere sahip olmasından kaynaklandığını" belirtti. Kitapta Erdoğan'ın karizmasıyla ilgili yapılan değerlendirmede, "Buradaki karizma, sosyolojik anlamındakinden çok fiziği düzgün, genç, dinamik ve hitabı güçlü olan lider anlamında kullanılmaktadır" denildi. 
   
   'Başarısızlık' sözü Erdoğan'ı kızdırdı 
   ÖNDER YILMAZ Antalya 

   Başbakan Recep Tayyip Erdoğan, Antalya'daki AKP kampında milletvekilleriyle görüşmelerini dün de sürdürdü. İstanbul Milletvekili Gürsoy Erol, seçimde kaybedilen illerdeki başarısızlığı değerlendirirken, "Sadece bu illerdeki milletvekilleri ve yerel yöneticiler sorumlu tutuluyor. Sonuçtan genel merkezdeki seçim işlerinden sorumlu MYK üyeleri ve genel başkan yardımcıları da sorumlu" dedi. Erol'a sinirlenen Erdoğan, " Genel Merkez yöneticilerinin başarısızlıkta sorumluluğu yok. Başarısızlık, milletvekillerinin ve teşkilatların çalışmamasından kaynaklanıyor" diye konuştu. 
   
   
   
</TEXT>
</DOC>
