<DOC>
<DOCNO> 249575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun10.html </URL>
<DATE> 2004/06/21/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Clinton Irak işgal edildiğinde , El Kaide, Saddam'dan büyük tehditti 
</HEADLINE>
<TEXT>

     Bülent Keneş 

ABD eski Başkanı Bill Clinton, Irak'ın işgal edildiği sırada uluslararası terör örgütü El Kaide'nin ABD için Saddam Hüseyin'den daha büyük bir tehdit oluşturmakta olduğunu söyledi. 
     Pazar günü CBS televizyonunda yayınlanan '60 Dakika' programı için özel bir röportaj veren ABD eski Başkanı Clinton, ABD'nin, Irak'a saldırmadan önce Birleşmiş Milletler silah denetçilerinin kitle imha silahlarına yönelik araştırmasının tamamlanmasını beklemesi gerektiğinin altını çizdi. Clinton, bu incelemeler tamamlanmadan saldırıya geçilmesini bir hata olarak değerlendirdi. 
     ''Savaştan sonra Irak'ta daha fazla bir terörist hareketlilik oldu'' diyen Clinton, ''Ben daima en büyük terörist tehdidin El Kaide olduğuna inandım'' diye konuştu. 
     Piyasaya yarın çıkacak olan ''My Life'' isimli kitabında genişçe bahsettiği hayatı hakkında konuşurken zaman zaman duygulandığı gözlenen ABD'nin 42. Başkanı Clinton, başkanlık döneminin en büyük başarısının ekonomide sağladığı gelişmeler ve yarattığı 22 milyonluk yeni istihdam olduğunu söyledi. Kosovalılar'ın yardımına koşmayı da başarıları arasında sayan Clinton, Eski Yugoslavya Devlet Başkanı Slobodan Miloseviç için, ''dünyayı kurtardığı bir diktatör'' tanımlamasında bulundu. Time dergisine verdiği ayrı bir söyleşide ise Irak'a saldırının zamanlaması konusunda George W. Bush yönetimi ile aynı fikri paylaşmasalar da Irak işgalinin bedeline değmesini istediğini söyleyen Clinton, ''Şayet Irak'ta çoğulcu, güvenli ve istikrarlı bir sisteme sahip olurlarsa, Irak halkı daha mutlu olacak ve bu Suudi Arabistan ve başka yerlerde içerden reform sürecine yardımcı olacaktır'' dedi. 
     ''Şu an Saddam diktatörlüğünü ortadan kaldırmanın Irak'ı dışarıdan gelen terörizme karşı daha zayıf kıldığını düşünüyorum'' diyen Clinton, ''Ancak, zaten herhangi bir açık toplum, bir diktatörlüğe göre terörizme karşı daha zayıftır'' görüşünü dile getirdi. 
     Başkanlığı sırasında başta El Kaide ve Usame Bin Ladin olmak üzere uluslararası terörizmle yeterince mücadele etmediği eleştirilerine hedef olan Clinton'ın, piyasaya çıkacak kitabının ikinci bölümünü, ağrırlıklı olarak başkanlığı sırasında terörizmle nasıl mücadele ettiğine ve özellikle Bin Ladin'in yakalanması ya da öldürülmesi için gösterdiği çabalara ayırdığı kaydediliyor. 
     
</TEXT>
</DOC>
