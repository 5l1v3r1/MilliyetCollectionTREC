<DOC>
<DOCNO> 216069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur20.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu donuyor, yoğun sis ulaşımı olumsuz etkiliyor... 
</HEADLINE>
<TEXT>

     Hava sıcaklığının -16 dereceye düştüğü Bolu kent merkezi ile Bolu Dağı'nda etkili olan yoğun sis, ulaşımı ve günlük yaşamı olumsuz etkiledi. 
     Meteoroloji yetkilileri, sisin yarından sonra yerini kar yağışına bırakacağını belirterek, Bolu'da 19-20 Şubat'ta etkili kar yağışı beklediklerini söyledi. 
     Yoğun sisin etkili olduğu Ankara-İstanbul Karayolu'nun Bolu Dağı kesiminde görüş mesafesi 2 metreye kadar düştüğü için sürücüler zor anlar yaşadılar. 
     Trafik ekipleri, sürücüleri sis lambaları ve farlarını yakmaları konusunda anonslarla ve ışıklı levhalarla uyarıyor. Yoğun sis nedeniyle çok sayıda maddi hasarlı kaza meydana geldi. 


     
     TAŞUCU-GİRNE VAPUR SEFERLERİ İPTAL 

     Öte yandan, Mersin'in Silifke İlçesi'ndeki Taşucu Limanı'ndan KKTC'ye yapılan deniz seferleri iptal edildi. 
     Taşucu Liman Başkanlığı'ndan yapılan açıklamaya göre, Girne Limanı'na yapılacak deniz otobüsü ve feribot seferleri, olumsuz hava şartları nedeniyle karşılıklı olarak iptal edildi. 
     Yetkililer, akşam seferlerinin yapılıp yapılmayacağına, Meteoroloji Müdürlüğü'nden alınacak hava raporuna göre karar verileceğini bildirdiler. 
     
</TEXT>
</DOC>
