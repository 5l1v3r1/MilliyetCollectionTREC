<DOC>
<DOCNO> 209557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/spo01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim'i Kartal kaptı 
</HEADLINE>
<TEXT>

   Galatasaray, Fenerbahçe ve Trabzonspor ile yarışa giren Beşiktaş, Altaylı oyuncuyu renklerine bağladı. Genç futbolcu sezon sonuna kadar eski takımında görev yapacak 
      ORHAN YILDIRIM 

   
   5 yıllık anlaşma 
   BEŞİKTAŞ, Altaylı İbrahim Akın'ı ezeli rakiplerinin elinden aldı. 2. Başkan Hüsnü Güreli, Galatasaray ve Trabzonspor'un peşinden koştuğu, Fenerbahçe'nin de talip olduğu genç sol kanat oyuncusu için İzmir ekibinin Başkanı Ahmet Taşpınar ile önceki gece biraraya geldi. İstanbul Princess Otel'deki buluşmada 500 bin dolar nakit para karşılığında anlaşma sağlandı. Ümit milli futbolcuyla 5 yıllık anlaşma yapılacak. 
   
   Sinan da sırada 
   GEÇEN sezon Sinan Kaboğlu ve Ramazan ile birlikte Altay'dan transfer edilmek istenen futbolcu, Lucescu'nun, "Elimde Tümer, Sergen, Ahmed Hassan var" demesi üzerine kulübünde kalmıştı. Ancak son dönemde takımı gençleştiren Galatasaray'ın bu futbolcuyu istemesi üzerine Kartal işi bitirdi. Ahmet gelecek sezon Beşiktaş formasını giyecek. Bu arada takımıyla sorunları bulunan Samsunlu Sinan için de pazarlıklar sürüyor. 
   
   'Doğru mu Ahmed '    Tele sorgulama 
   AFRİKA Uluslar Kupası için Mısır Milli Takımı'nda bulunan Ahmed Hassan, telefonla sorgulandı. Son dönemde ortaya atılan transfer söylentilerinden rahatsız olan Siyah - Beyazlılar, başarılı futbolcularını arayarak, bunların doğru olup, olmadığını sordu. 
   
   Kartal'da çok mutlu 
   MEDYADA çıkanların menajerinin görüşleri olduğunu vurgulayan Mısırlı oyuncu, "Beşiktaş'ta mutluyum. Bu tür söylentilerden ben de rahatsız oldum" dedi. Menajerini bu konuda uyardığını belirten Ahmed, "İngiltere'de oynama hayalim farklı yorumlandı. Özür diliyorum" dedi. 
   
   Hapı yutunca    ALMANYA'DA tedavi olduğu sırada sözleşmesi tek taraflı feshedilen Ahmet Dursun, yönetimle görüşebilmek için randevu istedi. 800 milyar lira alacağının bulunduğunu vurgulayan Siyah - Beyazlılar'ın eski futbolcusu, "Her şey böyle sona ermemeliydi" diye konuştu. Ahmet şunları söyledi "Sinan Engin ile kavga etmedim. Engin zayıflamak için iki - üç hap alıyormuş. Onun verdiği gerginlikle üzerime yürüdü. Sonra da gelip özür diledi." 
   
   Pamuk eller cebe    BEŞİKTAŞ'IN dün yapılması gereken Olağan Seçimli Genel Kurulu 25 Ocak'a ertelendi. Tek aday olarak kongreye girecek olan Başkan Serdar Bilgili de, yardımcısı Hüsnü Güreli ile birlikte yeni liste konusunda çalışmalar yapıyor. Çarşamba gününe kadar kesin listesini Divan Kurulu'na vermek zorunda olan Bilgili'nin, yeni yönetime gireceklerden 1 ile 5 milyon dolar arasında para talebinde bulunduğu öğrenildi. En fazla para veren futbol şube sorumlusu olacak. 
   
   Beşiktaş'ta çifte zirve    SİYAH - Beyazlılar'ın Başkanı Serdar Bilgili, Teknik Direktör Lucescu ve transferinde pürüz bulunan Zago ile görüşecek. Rumen teknik adamla başta Giunti konusu olmak üzere takımın genel havasını konuşacak olan Bilgili, Sambacı ile de anlaşma zemini arayacak. İki görüşmenin de bugün yapılması bekleniyor. 
   
   Özgerçek yine başkan    BEŞİKTAŞLI eski Sporcular Derneği'nin kongresi dün yapıldı. Haluk Özgerçek yine başkanlık koltuğunda kalırken yönetim şu isimlerden oluştu Necdet Ergün, Barbaros Yardım, Metin Tekin, Hasan Tutaş, Adem Mert, Ulvi Güveneroğlu, Süleyman Okay, Fahri Utku, Kadir Akbulut, Fikret Demirer, Recep Çetin, Zülal Gök, Cengiz Birgen, Suat Taştan, Ferruh Ergin, Metin Doğantimur. 
   
   
</TEXT>
</DOC>
