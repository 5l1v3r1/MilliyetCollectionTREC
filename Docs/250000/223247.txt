<DOC>
<DOCNO> 223247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas18.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar'ın atası Yozgat'ta mı 
</HEADLINE>
<TEXT>

     Yozgat Valisi Gökhan Sözer, ''Almanların ataları Yozgatlı'' iddiasına ilişkin yaptığı açıklamada, ''Galatlar'ın başşehri Tavium, ilimiz sınırları içerisindedir. Almanların atalarının izlerini Yozgat'ta araması doğaldır'' dedi. 
     Vali Sözer, Kültür ve Turizm Bakanı Erkan Mumcu'nun Berlin'de ''Almanların atalarının Yozgatlı olduğu yönündeki açıklamasının ardından, dikkatlerin Yozgat'a çevrildiğini söyledi. 
     Vali Sözer, ''Almanlar Yozgatlı'' iddiasına dayanak teşkil eden, Yozgat Müzesi bahçesindeki lahitleri basına gösterdi. Diğer yazılı metinlerden ve Büyüknefes Köyü'nde bulunan lahitlerden yola çıkılarak, Almanların atalarının Yozgat'ta yaşadığının iddia edildiğini vurgulayan Sözer, ''Araştırmalar devam ediyor. Ortaya çıkacak yeni kanıtlarla bu daha da netleşecektir'' diye konuştu. 
     Yozgat'ın medeniyetlerin kesiştiği bir merkez olduğuna işaret eden Vali Sözer, Almanları Yozgat'a davet ederek, bulguları yerinde görmelerini istedi. 
     
</TEXT>
</DOC>
