<DOC>
<DOCNO> 205969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun17.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Air France'ın seferleri FBI'ın yanılgısı yüzünden iptal edilmiş 
</HEADLINE>
<TEXT>

     Fransız havayolu şirketi Air France'ın, Noel öncesi Paris-Los Angeles hattındaki 6 seferi iptal etmesine, ABD'nin Federal Soruşturma Bürosu'nun FBI yanılgısının yol açtığı bildirildi. 
     FBI tarafından verilen bilgi doğrultusunda, 6 yolcunun sorgulandığını belirten Fransa İçişleri Bakanlığı, kısa süre gözaltına alınan bu yolcuların terör eylemi düzenleyebilecek potansiyel şüphelilerle sadece ''soyadlarının'' benzer olduğunu bildirdi. 
     İçişleri Bakanlığı'nın verdiği bilgiye göre, FBI'ın, ''Tunus'taki bir terör örgütünün lideri'' olduğu şeklinde verdiği ihbarla ilgili sorgulanan kişi, yaşı küçük bir çocuk çıktı. 
     Yine FBI tarafından terörist olarak ihbar edilen bir şahsın İngiltere'de sigortacılık yaptığı ortaya çıkarken, diğer şüphelinin ise eskiden Paris'te lokanta işleten Çinli yaşlı bir kadın olduğu anlaşıldı. 
     Sorgulanan diğer üç kişinin Fransız vatandaşı olduğunu belirten İçişleri Bakanlığı, bu şahısların meslek ve yaşları hakkında bilgi vermedi. 
     FBI, Fransa'ya verdiği bilgide, 6 şüphelinin Paris'ten kalkan uçağı ABD hava sahasında düşürecekleri ihbarında bulunmuştu. 
     
</TEXT>
</DOC>
