<DOC>
<DOCNO> 229060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur22.html </URL>
<DATE> 2004/04/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Dilek kutusundan çıkan ilginç istekler... 
</HEADLINE>
<TEXT>

     Denizli'de, İnsan Hakları Kurulu'nun kentin 3 farklı bölgesine yerleştirdiği dilek kutularından, ''ayrıldığım sevgilimle barışmak için yardım istiyorum'', ''kaybolan köpeğimin bulunması talep ediyorum'' ve ''lütfen oğluma bir iş'' gibi ilginç başvurular çıktı. İnsan Hakları İl Kurulu, Vali Gazi Şimşek başkanlığında toplandı. Toplantı öncesi basın mensuplarına açıklamalarda bulunan Şimşek, ''insan hakları ihlallerinin önüne geçmek'' amacıyla yasa gereği Vilayet önü, Bayramyeri ve Delikliçınar Meydanı'na dilek kutuları konulduğunu söyledi. Bu kutuların, valilik ve kurul yetkilileri tarafından düzenli olarak kontrol edilip başvuruların değerlendirildiğini bildiren Şimşek, ancak yapılan 105 başvurudan hiçbirinin insan hakları ihlalini içermediğine işaret etti. Şimşek, dilekçelerde, ''ayrıldığım sevgilimle barışmak için yardım istiyorum'', ''kaybolan köpeğimin bulunması talep ediyorum'' ve ''lütfen oğluma bir iş'', ''üniversite öğrencisiyim, kiralık ev bulamadım'' gibi ilginç isteklerin yazılı olduğunu kaydetti. Kurulun görevinin insan hakları bilincini geliştirmek ve ihlalleri azaltmak olduğunu vurgulayan Denizli Valisi Gazi Şimşek, ''Her başvuru titizlikle değerlendiriliyor. Kamu ve özel kuruluşlar ile çeşitli sivil toplum örgütlerinin temsilcisi 17 kişiden oluşan kurul, amaca yönelik problemlere kısa sürede çözüm bulacak. Ama bu konuyla ilgisi olmayan her türlü istekle de karşılaşıyoruz'' dedi. 

     
</TEXT>
</DOC>
