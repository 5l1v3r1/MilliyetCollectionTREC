<DOC>
<DOCNO> 229958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy15.html </URL>
<DATE> 2004/04/09/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Erdoğan "Acı tabloyu değiştirmek boynumuzun borcudur" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türk Milleti'ne artık hiçbir şeyin eskisi gibi olmayacağı sözünü verdiklerini belirterek, ''O halde, bu acı tabloyu değiştirmek bizim boynumuzun borcudur'' dedi. 
     Erdoğan, ''Biz asla bu milleti yıllar yılı sömüren zihniyetler gibi kolaya kaçmayacak, bize emanet edilen bu ülkeye ihanet etmeyeceğiz'' diye konuştu. 
     Başbakan Erdoğan, partisince Ahmet Taner Kışlalı Spor Salonu'nda düzenlenen ''Belediye Başkanları Çalışma Prensipleri Toplantısı''na katıldı. 
     Burada bir konuşma yapan Erdoğan, ''Türkiye'nin 3 Kasım'da, tarihinde eskimiş ve işlemez hale gelmiş eski siyaset anlayışlarını yürürlükten kaldırarak, yeni bir siyaset sayfası açtığını'' söyledi. 
     28 Mart'ta seçim sandıklarından Türkiye'yi geleceğe taşıyacak olan değişim iradesinin çıktığını, adil ve kalkınmış bir geleceğin rotasının Türk Milleti tarafından çizildiğini ifade eden Erdoğan, ''Şu andan itibaren bize düşen, milletin çizdiği bu rotaya sadık kalmak, gece gündüz demeden, Türkiye'yi aydınlık yarınlarına kavuşturma ideali uğrunda çalışmaktır'' dedi. 
     Başbakan Erdoğan, AK Partili belediye başkanlarıyla el ele vererek Türkiye'yi çağdaş uygarlık seviyesinin üzerine taşımanın ortak gayreti içinde olacaklarını kaydetti. 
     ''Aldığımız sorumluluk, tarihsel bir sorumluluk, üstlendiğimiz misyon hayati bir misyondur'' diyen Erdoğan, kısa zaman içerisinde Türkiye'nin üstüne çöreklenen kara bulutları dağıtmayı ve ekonomiyi düze çıkarmayı başardıklarını'' söyledi. 
     Ekonomide yaşanan olumlu gelişmeleri de kısaca anlatan Erdoğan, ''bugün Türkiye'nin, geleceğe umutla bakan, üretimine üretim katan yönetimde uyumu sağlamış, demokrasiyi bütün kurumlarıyla işletme noktasında kararlılığını ortaya koymuş bir ülke olduğunu'' vurguladı. 
     Erdoğan, Türkiye'nin çok kısa bir zaman içerisinde sahip olduğu büyük potansiyeli harekete geçirerek, dünyanın yıldız ülkesi haline geleceğine bütün samimiyetiyle inandığını dile getirdi. 
     
     POLEMİK DOĞURACAK KONULAR 
     AK Parti'li belediye başkanlarından asla polemik doğuracak konular içerisinde olmamalarını isteyen Erdoğan, ''Bizim işimiz belediyecilik. Partimizin ilkelerini, onlarla çatışacak şekilde kullanmamalıyız. Partimizin gerek programında, gerek tüzüğündeki ilkeleri neyse, belediye başkanları bu ilkeler doğrultusunda hareket etmelidir'' diye konuştu. 
     Türk Milleti'nin de koydukları yüce hedefe en az kendileri kadar inandığını belirten Erdoğan, ''Yolumuz uzun, her alanda yapmamız gereken çok iş var. Türkiye'nin şehirlerini, bu ülkenin zengin geçmişine ve bu milletin büyük dinamizmine yakışan medeniyet çizgisine taşımalıyız'' dedi. 
     AK Parti Genel Başkanı Erdoğan, bugün şehirlerin önemli bir kısmının sadece ''lafzen'' şehirler olduğunu ifade ederek, şöyle konuştu 
     ''Kimseyi kınamak ya da suçlamak için söylemiyorum. Ama bugün maalesef şehirlerimiz, ilçelerimiz, beldelerimiz, çağdaş şehircilik kriterlerine göre, çok önemli eksiklikler, zafiyetler içindedir. Bu şehirlere hizmet eden herkese minnettarız ama açıkça görülüyor ki yıllar yılı bu ülke bir baştan bir başa ihmaller coğrafyasına dönüştürülmüştür. 
     
     ''...HESAP SORARIM'' 
     Madem ki biz bu millete artık hiçbir şeyin eskisi olmayacağının sözünü verdik o halde, bu acı tabloyu en kısa zamanda değiştirmek bizim boynumuzun borcudur. Biz, asla bu milleti yıllar yılı sömüren zihniyetler gibi kolaya kaçmayacak, bize emanet edilen bu ülkeye ihanet etmeyeceğiz. Sizlerden, mazeret kelimesini siyaset literatüründen söküp atacak bir dinamizm ve performans ortaya koymanızı bekliyorum. Millet bu ülkenin şehirlerini kalkındırma görevini sizlerin omuzlarına yüklemiştir. Bu salonda bu yüce görevi alnının akıyla yerine getiremeyeceğine inanan bir tek arkadaşım varsa, derhal mührünü millete emanet etsin. Milletin hizmet beklediği yerde vaktini mazeretler üreterek geçiren olursa, millet adına en önce karşısına ben dikilir, hesap sorarım. Bir tekinizin bile aldığınız mühre ihanet içerisinde olacağına, omuzlarınıza yüklenen millet yükünden kaçacağınıza inanmıyorum.'' 
     
</TEXT>
</DOC>
