<DOC>
<DOCNO> 248825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur39.html </URL>
<DATE> 2004/06/17/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Amasra Kaymakamı'ndan iddia Okulda işkence türü uygulamalar var 
</HEADLINE>
<TEXT>

     Eğitim-Sen Bartın Şubesi'nce ''oğlunun kulağını çeken öğretmeni müdür odasına çağırtarak sorguladığı'' iddiasıyla hakkında suç duyurusunda bulunulan Amasra Kaymakamı Mehmet Kara, ''okulda sopa ve şemsiye gibi malzemelerle yapılan işkence türü uygulamalar gözlemlediklerini'' öne sürdü. 
     Kaymakam Kara, yaptığı yazılı açıklamada, Eğitim-Sen Bartın Şubesi'nce, yaklaşık 10 gün önce kendisi, İlçe Milli Eğitim Müdürü Adnan Özkök ile İlçe Milli Eğitim Şube Müdürü Erkan Çetin hakkında görevlerini kötüye kullandıkları gerekçesiyle suç duyurusunda bulunulduğunu belirtti. 
     Ders arasında sınıfta oynayan oğlu B. Kara ve arkadaşlarının, öğretmenleri Derya Çakır tarafından dövüldüğünü, bunun üzerine de okul müdürlüğüne öğretmen hakkında şikayette bulunduklarını belirten Kara, açıklamasında şunları kaydetti 
     ''İlçe Milli Eğitim Müdürü Özkök ve Şube Müdürü Çetin ile bu dayak olayını değerlendirdik. O gün dayak yiyen çocukları dinlediğimde olayın vahameti ortaya çıktı. Fatih Sultan Mehmet İlköğretim Okulu'nda sopa ve şemsiye gibi malzemelerle yapılan işkence türü uygulamalar gözlemledik. Çocukların sopayla dövülmesi, sınıfta küfür ve tehdide maruz kalmaları, günümüzde kara bir leke olarak yerini alacaktır. Öğretmen Çakır tarafından yapılan uygulamalar, çocuk haklarına ve ülkemizin geleceğine saldırıdır. Öğretmen hakkında açılan idari soruşturma devam edecektir.'' Eğitim-Sen Bartın Şubesi'nce, Kaymakam Kara'nın, 5. sınıf öğrencisi oğlu B. Kara'nın sınıfta kavga ettiği için kulağını çeken öğretmen Derya Çakır'ı müdür odasına çağırtarak sorguladığı iddiasıyla, İlçe Milli Eğitim Müdürü Özkök, İlçe Milli Eğitim Şube Müdürü Çetin ve Kaymakam Kara hakkında suç duyurusunda bulunulmuştu. 
     
</TEXT>
</DOC>
