<DOC>
<DOCNO> 243573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy02.html </URL>
<DATE> 2004/05/28/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Milletvekillerine, protokol tribününde yer yok 
</HEADLINE>
<TEXT>

     Milletvekillerinin protokol sorununun çözümü 2004 sonuna kaldı. Devlet Bakanı Mehmet Ali Şahin, TBMM 
     İdari Amirliği tarafından 12 Eylül 2003'te kendisine gönderilen protokol sorununa ilişkin yazıya henüz yanıt vermedi. 
     TBMM Başkanı Bülent Arınç, CHP Yalova Milletvekili Muharrem İnce'nin "milletvekillerinin protokol sorunlarıyla" ilgili yazılı soru önergesini yanıtladı. Milli tören ve mülki protokol hizmetlerini düzenleme görevinin İller İdaresi Genel Müdürlüğü'ne ait olduğunu anımsatan Arınç, İçişleri Bakanlığı'nın bu yetkiye dayanarak bir genelge yayımladığını belirtti. Arınç, genelgeye göre, Cumhurbaşkanı, Başbakan ve bakanların karşılma ve uğurlama, törenlerine milletvekillerinin katılması durumunda, Validen hemen sonra ve TBMM'deki öncelik sırasına göre yer alacağını kaydetti. 
     
     VEKİLLERE "PROTOKOL KEYFİ" YOK 
     Devlet Bakanı Mehmet Ali Şahin'in "Gençlik ve Spor Genel Müdürlüğü 2003-2004 Yılı Protokol Tribünlerine Giriş Talimatı"nın yıl sonuna kadar geçerli olduğu bilgisi verdiğini belirten Arınç, protokol tribünlerinde milletvekillerine yer verilmediğini ifade etti. Arınç, devlet protokolünde yer alanlara protokol tribünü rezervasyonunda önecelik tanınacağını, isteyen vekillerin vali, garnizon komutanı ve belediye başkanından sonra gelmek şartıyla, rezervasyon yaptırabileceğini bildirdi. 
     
     ŞAHİN'DEN 9 AYDIR SES YOK 
     Arınç, Devlet Bakanı Mehmet Ali Şahin'e 12 Eylül 2003'te TBMM idari Amirliği tarafından konuyla ilgili bir 
     yazı gönderildiğini belirtti. Arınç, "Sorunun çözümü amacıyla konu TBMM İdare Amirinin yazısıyla Devlet Bakanlığı ve Başbakan Yardımcılığı makamına iletilmiş, ancak henüz söz konusu yazıya bir cevap alınamamıştır" dedi. CHP Yalova milletvekili Muharrem İnce ise milletvekillerin Anayasa'nın verdiği yetkiyle "milleti temsil" ettiğini belirtti. İnce, protokoldeki yerlerinin, görevli bulunduğu kurumu temsil edenlerin gerisinde olmasına "TBMM'nin ve milli iradenin saygınlığına gölge düşürüyor" diyerek tepki gösterdi. 
     
</TEXT>
</DOC>
