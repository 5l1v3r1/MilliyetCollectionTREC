<DOC>
<DOCNO> 231366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo10.html </URL>
<DATE> 2004/04/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Ziya Doğan İlgi beni şımartmayacak 
</HEADLINE>
<TEXT>

     Trabzonspor Teknik Direktörü Ziya Doğan, son haftalarda aldıkları başarılı sonuçların kendisini şımartmayacağını söyledi. 
     Ziya Doğan, Mehmet Ali Yılmaz Tesisleri'nde düzenlediği basın toplantısında, ligde yakaladıkları 8 haftalık galibiyet serisi sonrası bordo-mavili takımın rehavete kapılmaması için gerekli önlemleri aldıklarını belirterek, ''Böyle çıkışların, büyük boyutlarda gösterilmesinden tedirgin oluyorum. Ancak önce benim ayaklarım yere basacak, ilgi de beni şımartmayacak'' dedi. 
     Bordo-mavili oyuncularla sürekli olarak görüştüğünü ifade eden Doğan, ''İşin ciddiyeti ve sorumluluğunun bilincindeyim. Bu başarıyı gösterme, bizi hedefimizden saptırmayacak. İşimize daha ciddi bakacağız ve yolumuza rehavete kapılmadan devam edeceğiz'' diye konuştu. 
     Hafta sonunda ligde Elazığspor ile çok zorlu bir karşılaşma yapacaklarını dile getiren Doğan, şöyle devam etti 
     ''Trabzonspor'un, önüne gelen her takımı yeneceği havası estiriliyor. Bu büyük bir tehlike. Oyuncularıma da bu konuda dikkatli olmalarını söylüyorum. Elazığspor, son can havliyle oynayacak. Zaman zaman çok koşan, mücadele eden, ama puan cetvelinde istediği yerde olmayan bir takımla karşılaşacağız. Ancak ligde kalan 5 maçımızdan da galibiyetle ayrılmayı hedefliyoruz. Elazığspor maçını da bir final havasında oynayıp, bu zorlu maçtan galibiyetle ayrılmak istiyoruz.'' Ligde en az Fenerbahçe ve Beşiktaş kadar şampiyonluk şanslarının olduğunu belirten Doğan, ''Fenerbahçe bizden 4 puan önde ve bizden avantajlı gibi gözüküyor. Biz de Beşiktaş'ın 1 puan önündeyiz ve onlardan avantajlıyız. Ancak bizim 2 takıma oranla bir avantajımız daha var çünkü bu takımlar birbirleriyle karşılaşacaklar. Ama şimdi biz, Elazığspor maçını düşünüyoruz ve o maça kilitlendik'' dedi. 
     
     YABANCI TRANSFERİ 
     Doğan, iş olsun diye yabancı oyuncu transferi yapmayacaklarını söyledi. 
     Doğan, yardımcı antrenörle birlikte, Avrupa'da değişik yerlerde yabancı oyuncu transferi arayışını sürdürdüklerini kaydederek, şöyle konuştu 
     ''7-8 maç seyrettik. Önceden belirlediğim oyuncular yoktu. Oyuncuları tanımak açısından maçları izledik. İş olsun diye yabancı oyuncu almayacağız. Alacağımız oyuncular kaliteli olmayabilir ancak, takıma katkı sağlayacak oyuncular olmalı. Çünkü bizde sonucu değiştirecek çok oyuncular var. Gelecek sezon büyük olasılıkla, Avrupa kupalarında oynayacağız. Hem Avrupa kupası hem ligde mücadele etmek için alternatif bir kadroya ihtiyacımız var.'' Gençlerbirliği Teknik Direktörü Ersun Yanal'ın Milli Takımlar Teknik Direktörlüğü'ne getirilmesiyle ilgili olarak da Doğan, ''Çok doğru bir karar. Ersun Yanal, Denizlispor, Gençlerbirliği ve Ankaragücü'nde başarılı oldu. Şimdi de hakederek milli takıma geldi. Hayırlı olsun diyorum'' dedi. 
     
</TEXT>
</DOC>
