<DOC>
<DOCNO> 203558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur16.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tarkan" parfümü satışa sunuldu... 
</HEADLINE>
<TEXT>

     Ünlü pop şarkıcısı Tarkan'ın adını taşıyan parfüm, deodorant ve jölenin satışına Atatürk Havalimanı Dış Hatlar Terminali'nde başlandı. 
     Pemsu Kozmetik tarafından ''Tarkan'' adıyla üretilen kadın ve erkek parfümü ile deodorant ve saç jölesinin tanıtımı yapıldı. Tarkan, ABD dönüşü yorgun olduğu gerekçesiyle tanıtıma katılmadı. 
     New York'dan İstanbul'a gelişinde gazetecilerin yoğun ilgisiyle karşılaşan Tarkan, ABD'de sürdürdüğü İngilizce albüm çalışmalarının bitmek üzere olduğunu söyledi. 
     Tarkan, kendi adını taşıyan parfümle ilgili üç yıldır çalıştıklarını belirterek, ''Çok güzel, beğendim. Kokusuyla, şişesiyle, ambalajıyla bizzat ben de ilgilendim. Umarım beğenirsiniz'' dedi. 
     Atatürk Havalimanı Dış Hatlar Terminali'ndeki gümrüksüz eşya satış mağazalarında ''Tarkan'' parfümü 29.5, saç jölesi 6, deodorant ise 10 Euro'dan satışa sunuluyor. 
     
</TEXT>
</DOC>
