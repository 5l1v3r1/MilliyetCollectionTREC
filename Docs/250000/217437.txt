<DOC>
<DOCNO> 217437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko16.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Akın Çağlar Hazine kaynak aktardığında nemaları öderiz 
</HEADLINE>
<TEXT>

     Ziraat Bankası Genel Müdürü Can Akın Çağlar, ''Nemaların ödenmesinde, Hazine'nin bize parayı aktarmasıyla şekillenen bir tarih var'' dedi. 
     Çağlar, Tarım Bakanlığı'nda düzenlenen, ''Tarım Sektörünün Sellektif Kredilerle Desteklenmesi'' konulu basın toplantısından sonra gazetecilerin nemaların ödenmesine ilişkin soruları yanıtladı. 
     Nemaların ödenmesine 8 Mart'ta başlanıp başlanmayacağına ilişkin bir soru üzerine Çağlar, şu yanıtı verdi 
     ''O konuda söz sahibi Hazine'dir. Sorumlu Bakan Ali Babacan'dır. Onların, Hazine Müsteşarlığı'nın planı çerçevesinde, paranın bize aktarılması çerçevesinde biz öderiz. Belgelerin düzenlenmesi konusunda yapılacak bir çalışma yok. Şu anda o konudaki çalışmalar bitirildi. Bu konuda son derece deneyimliyiz. Doğrudan Gelir Desteği konusunda binlerce insana ödeme yaptığımız için burada da o çerçevede bir ödeme yapılacak.'' Öncelik kurumlara mı, şahıslara mı verilecek şeklindeki bir soruya da Çağlar, ''O anlamda netleştirdiğimiz bir çalışma yok, kurumlar ya da şahıslar diye bir tercihimiz yok, ama dağılımına bakacağız. Şu anda öyle bir çalışma yok'' karşılığını verdi. 
     Çağlar, ödeme tarihi konusunda otoritenin Hazine olduğunu belirterek, ''8'inde başlasak dahi Mart sonunu bulacak, emekli ödemeleri ile çakışacak'' dedi. 
     Bu arada Hazine Müsteşarı İbrahim Çanakçı da nemaların ödenmesi konusundaki bir soruya ''Yasa neyi gerektiriyorsa o yapılacak'' yanıtını verdi. 
     
</TEXT>
</DOC>
