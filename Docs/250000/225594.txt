<DOC>
<DOCNO> 225594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur18.html </URL>
<DATE> 2004/03/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Kavgayı ayırmak isteyince canından oldu... Yurttan kısa kısa... 
</HEADLINE>
<TEXT>

     Bursa'nın Orhangazi İlçesi'nde kavgayı ayırmaya çalışan kişi, av tüfeğiyle öldürüldü. 
     Sölöz Beldesi'nde, alkollü oldukları öğrenilen Mustafa Kılıç ve İsmail Arslan arasında bilinmeyen nedenle kavga çıktı. Olay yerinden geçen Hakkı Karadeniz 28 , kavgayı ayırmaya çalışırken Kılıç ile tartışmaya başladı. Kılıç, bir süre sonra evinden aldığı ruhsatsız av tüfeğiyle olay yerine gelerek Karadeniz'i vurdu. Karadeniz, hastaneye kaldırılırken hayatını kaybetti. 
     Kılıç, çıkarıldığı mahkemece tutuklandı. 
     ÖFKELİ AĞABEYLER TARAFINDAN BIÇAKLANDI 
     Karaman'da 3 erkek kardeş, kız kardeşleriyle birlikte olduğu gerekçesiyle bir kişiyi bıçakla yaraladı. 
     İbrahim Öktem Caddesi Belediye Fen İşleri Müdürlüğü önünde, Eyüp 24 , Mustafa 22 ve Ramazan A 26 , karşılaştıkları Hasan Solmaz 29 ile kız kardeşleriyle birlikte olduğu gerekçesiyle tartışmaya başladı. Tartışmanın kavgaya dönüşmesi üzerine 3 kardeş, Solmaz'ı bıçakla yaraladı. 
     Solmaz, Karaman Devlet Hastanesi'ne kaldırıldı. 
     Zanlıları arama çalışmaları sürdürülüyor. 
     EVİNDEN 3 GÜNDÜR ÇIKAMAYAN KİŞİYİ POLİS KURTARDI 
     Edirne'de yaşadığı evden 3 gündür çıkamayan akli dengesi bozuk kişiyi polisler evden çıkararak hastaneye kaldırdı. 
     Mithatpaşa Mahallesi Ülkem Apartmanı sakinleri, apartmanın bodrum katında yalnız yaşayan ve akli dengesinin yerinde olmadığı öğrenilen Fevzi Atasoy'un evinden koku gelmesi üzerine polise başvurdu. 
     Çilingir yardımıyla eve giren polisler, Atasoy'u hastaneye kaldırdı. 
     SAHTE DOLARLARI SATMAK İSTEDİLER 
     Erzurum'da piyasaya sahte dolar sürmek isteyen 3 kişi yakalandı. 
     Bir ihbarı değerlendiren polis ekipleri, alıcı gibi davranarak, piyasa değerinin yüzde 25 altında 294 adet sahte 100 dolar satmak isteyen B.K, M.Ö ve M.İ'yi gözaltına alındı. 
     Sahte dolarları Erzurum'a getirdiği belirlenen bir kişinin ise yakalanmasına çalışılıyor. 
     
</TEXT>
</DOC>
