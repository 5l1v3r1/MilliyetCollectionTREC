<DOC>
<DOCNO> 247290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/aspo.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
SIR İSİM FARİAS 
</HEADLINE>
<TEXT>


Fenerbahçe'nin Arjantin'in Estudiantes takımında oynayan Ernesto Farias ile el sıkıştığı öğrenildi. 24 yaşındaki genç yıldızın ülkenin en iyi sol ayaklarından biri olduğu ve bir yıllığına kiralanacağı belirtildi 

MEHMET ÇİFTÇİ 


Geleceği parlak 
FENERBAHÇE'DE Başkan Aziz Yıldırım'ın ismini sır gibi sakladığı yeni yabancı oyuncunun Arjantinli Ernesto Farias olduğu ileri sürüldü. Estudiantes takımında forma giyen 24 yaşındaki genç yıldızın ülkenin gelecek vaad eden isimlerinin başını çektiği ve Sarı - Lacivertli ekibin bu transferi büyük ölçüde bitirdiği öğrenildi. Arjantin'in en iyi sol ayaklarından biri olduğu belirtilen Farias'ın kiralık alınacağı bildirildi. 

Menajeri doğruladı 
ORTA sahanın solunda görev alan Arjantinli oyuncunun menajeri Fernando Hidalgo, uzun süredir Fenerbahçe ile görüştüklerini ve her konuda anlaşmaya varıldığını açıkladı. Hidalgo, genç oyuncunun Clausura Kupası'ndan sonra Türkiye'ye geleceğini ifade etti. Bir yıllığına kiralanan Farias'ın satın alma opsiyonunun da Fenerbahçe'de olduğu öğrenildi. Arjantin basını da transfere geniş yer ayırarak, iki kulüp arasında pürüzün kalmadığını yazdı. 

KİMDİR 
Doğum tarihi 29 - 5 - 1980 
Boy 1.82 
Kilo 77 
İstatistiği 2003 - 21 gol, 
2002 - 17 gol, 2001 - 16 gol, 2000 - 16 gol 


</TEXT>
</DOC>
