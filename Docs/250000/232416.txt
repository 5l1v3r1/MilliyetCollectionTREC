<DOC>
<DOCNO> 232416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/guncel/gun05.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirkete de Kürt ismi konulmadı 
</HEADLINE>
<TEXT>

   Kürtçe isim davaları sürerken, şirketlere de Sanayi ve Ticaret Bakanlığı'ndan engel geldi 
   ANKARA ANKA 
   
   Sanayi ve Ticaret Bakanlığı Şirketler Daire Başkanlığı, Mehmet Nesip Gültekin'in şirket ismini "Kürt Dili ve Kültürünü Geliştirme Enstitüsü" şeklinde değiştirme talebini reddetti. 
   Edinilen bilgiye göre, "EDUBBA Sosyal Bilim Bilgi İletişim Merkezi Basın Yayın Reklamcılık Eğitim Sanayi ve Ticaret Limited Şirketi" yönetim kurulu, şirketin isminin "Kürt Dili ve Kültürünü Geliştirme Enstitüsü Sosyal Bilim Bilgi İletişim Merkezi Basın Yayın Reklamcılık Eğitim Sanayi ve Ticaret Limited Şirketi" olarak değiştirilmesi için prensip kararı aldı. 
   
   Talebi reddedildi 
   Şirket adına bakanlığa dilekçe veren şirket yetkilisi Gültekin'in talebi reddedildi. Sanayi ve Ticaret Bakanlığı Şirketler Daire Başkanı Adnan Yankın, Türk Ticaret Yasası'nın "Türk, Türkiye, Cumhuriyet ve Milli kelimeleri bir ticaret unvanına ancak İcra Vekilleri Heyeti kararıyla konulabilir" diyerek istemi reddetti. Yankın, söz konusu talebin Bakanlar Kurulu iznine bağlı olduğunu da bildirdi. Gültekin, bakanlıktan taleplerinin Bakanlar Kurulu'na sunulmasını istedi. 
   
   
</TEXT>
</DOC>
