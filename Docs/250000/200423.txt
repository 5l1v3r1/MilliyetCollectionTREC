<DOC>
<DOCNO> 200423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur08.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucuya 3 yılda 29 kurban... 
</HEADLINE>
<TEXT>

     Aşırı dozda uyuşturucu kullanımından 2000 yılının başından itibaren 3 yıl içinde 29 kişi hayatını kaybetti. Uyuşturucu kullananların büyük çoğunluğunu 16-30 arası yaş grubunda arasındaki kişilerin oluşturduğu tespit edildi. 
     Emniyet yetkilileri, uyuşturucu kullanımı konusunda aileleri uyararak, sadece çocukları ile değil, onların çevreleri ile de ilgilenmelerini istediler. 
     Emniyet Genel Müdürlüğü'nce bu yıl yayınlanan ve 2000, 2001, 2002 yılı verilerine göre hazırlanan rapordan yapılan tespitlere göre, uyuşturucu kullanımı en çok büyük şehirlerde görülüyor. 
     İstanbul, İzmir, Adana, Mersin ve Antalya'da esrar, İstanbul, Gaziantep, Antalya, Van ve Diyarbakır'da eroin, İstanbul, Ankara, Antalya, Kilis, Muğla ve Mersin'de de kokain kullanımı yaygın durumda. 
     Aşırı dozda uyuşturucu kullanımından 2000, 2001 ve 2002 yıllarında toplam 29 kişi hayatını kaybederken, geçen yıl Türkiye genelinde en çok ölüm vakası İstanbul'da 3 kişi görüldü. 
     Geçen yıl Adana'da 2, Bursa'da 2, Antalya'da 1 ve Diyarbakır'da 1 kişi, aşırı dozda uyuşturucu kullanımı nedeniyle öldü. 
     
     HEDEF KİTLE 16-30 YAŞ ARASI 
     Uyuşturucuyu her yaştan kişinin kullandığına dikkati çeken yetkililer, ancak araştırmalar sonucunda, uyuşturucu kullananların en çok 16-30 yaş grubunda yer aldığının tespit edildiğini bildirdiler. Geçen yıl meydana gelen olaylara dayanılarak hazırlanan istatistiklere göre, uyuşturucu kullananların yüzde 72.7'sini bu yaş grubundaki kişiler oluşturuyor. 
     Aynı araştırmada, uyuşturucu kullananların yüzde 57,1'nin ilkokul, yüzde 15,7'sinin ortaokul, yüzde 11,3'ünün lise, yüzde 1,9'unun yüksekokul düzeyinde eğitim gördükleri kaydedildi. 
     Araştırmaya göre, madde bağımlılarının yüzde 57,3'ünü evliler oluşturuyor. 
     
     UYUŞTURUCUYA BAŞLAMA NEDENİ 
     Yapılan değerlendirmede gelir durumları orta ve düşük olan aile gruplarına ait çocukların daha çok uyuşturucu madde kullanmaya yatkın olduğu ortaya çıktı. Geçen yıl çocukları uyuşturucu kullandığı belirlenen bin 506 ailenin yarısından fazlasının düşük gelirli aileler olduğu tespit edildi. 
     Son 3 yılda meydana gelen olaylar baz alınarak oluşturulan istatistiklerde, uyuşturucu kullandığı tespit edilen gençlerin yaklaşık yüzde 84'ünün ailesinin yanında yaşadığı tespit edildi. 
     Araştırma sonucunda, uyuşturucu tacirlerinin ailelerinin yanında kalan çocukları hedef kitle olarak gördüğü ve bu çocukları uyuşturucu bağımlısı yapmak için de cazip gibi görünen imkanlar sundukları ortaya çıktı. 
     Erkeklerin kadınlara oranla daha fazla uyuşturucu kullandığı belirtilirken, gençlerin arkadaş gruplarının etkisi altında daha fazla kaldığı kaydedildi. 
     Gençlerin uyuşturucuya başlama nedenlerinin başında arkadaşlık, merak, eğlence ve sorunları ile mücadelede yetersiz kalmaları geliyor. 
     Emniyet Genel Müdürlüğü'nün 2002 yılı raporlarına göre, arkadaş gruplarından etkilendiği için uyuşturucuya başlayan gençlerin oranı yüzde 41.7. Bu oran, merak ile başlayanlar için yüzde 40.7, eğlence için yüzde 3.3 ve sorunları ile baş edemeyenler için ise yüzde 14.3 olarak tespit edildi. 
     
     UYUŞTURUCU KULLANAN GENÇLERİN BELİRTİLERİ 
     Uyuşturucu kullanan gençlerin, arkadaşlarını değiştirme, sık sık geç kalma, yalan söyleme, yeni arkadaş gruplarına dahil olma, aşırı para harcama gibi bazı davranış değişiklikleri sergiledikleri ortaya belirlendi. 
     Bunun yanı sıra uyuşturucu kullanan bir kişide bitkinlik, dalgınlık, uyuklama, uyku bozukluğu, konuşma güçlüğü, burun akıntısı, terleme, titreme, dengesizlik, gözde kanlanma, göz bebeğinde daralama, yüzde kızarma-soğukluk, kabızlık, ishal, mide-bağırsak yakınmaları, yürüme bozukluğu, solunum güçlüğü ve nedensiz çekilen ağrılar gibi belirtiler gözlemlenirken, madde bağımlılarının duygusal durumlarının da değişikliğe uğradığı kaydedildi. 
     Uyuşturucu kullananların, ilgi-istek kaybı, donukluk, bilişsel bozukluklar, başarıda azalma, bakımsız dış görünüş, gerçek dışı konuşma, içe kapanma, çevre değişikliği, konuşma içeriğinde değişme, aşırı para harcama, suç işleme eğilimi, evden uzaklaşma veya aile ilişkilerinde azalma, odasında yalnız kalmayı tercih etme ve madde kokusu duyma gibi belirtiler gösterebildikleri bildirildi. 
     Çocuklarının uyuşturucu kullandığını öğrenen ailelerin sergileyecekleri davranışların önemine işaret eden yetkililer, anne babalara şu önerilerde bulundular 
     ''Paniğe kapılmayın, öfke ile hareket etmeyin, sorunu görmezden gelmeyin, durumu gözlemleyin, çocuğunuzun sosyal çevresini inceleyip, sorunun kaynağını tespit etmeye çalışın. 
     Çocuğunuzun arkadaş ilişkilerini gözden geçirin, çocuğunuzun uyuşturucu madde kullanmasının sebeplerinin arasında, sizin de eksik ve yanlış davranışlarınızın olduğunu göz ardı etmeyin. 
     Çocuğunuza kesinlikle kötü davranmayın, onu suçlamayın, uzman bir hekimin bilgisine başvurun, uzman hekimin tavsiyeleri doğrultusunda hareket edin. 
     Çocuğunuzu sıkmadan, sevgi ve şefkatli bir yaklaşımla ona daha fazla zaman ayırın, destek olun, aile bağlarını gözden geçirip, sorunları giderip, güçlendirmeye çalışın.'' Ailelerin sadece çocukları ile değil, çevreleri ile de yakından ilgilenmelerini isteyen emniyet yetkilileri, çevrelerindeki bu tür olayları gördükleri takdirde ailelerin mutlaka '155 POLİS İMDAT' telefonuna şüphelerini aktarmalarını istediler. 
     
</TEXT>
</DOC>
