<DOC>
<DOCNO> 225492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko29.html </URL>
<DATE> 2004/03/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Babacan Bütçe imkanları dışına çıkarsak, enflasyon hortlar 
</HEADLINE>
<TEXT>

     Devlet Bakanı Ali Babacan, attıkları her adım ve aldıkları her kararda, seçim yokmuş gibi hareket ettiklerini söyledi. 
     Babacan, Ege Bölgesi Sanayi Odası EBSO , İzmir Ticaret Odası İZTO ve Ege İhracatçı Birlikleri EİB tarafından düzenlenen ''59. Hükümetin Ekonomi Politikaları'' konulu toplantıya katıldı. 
     Oda başkanlarının konuşmalarından sonra söz alan Bakan Babacan, eleştirilere cevap verdi. İzmir'e daha önce gelememesinin eksiklik olduğunu kaydeden Babacan, ''Ancak bu diyalog ortamı bir fırsat olabilir'' dedi. 
     Ekonomi politikalarını eleştiren işadamlarının hükümeti yeterince takip etmediğini öne süren Babacan, ekonomi politikalarının tüm dünya iş çevrelerince Kasım 2002'deki seçim öncesinden bilindiğine dikkati çekti. 
     Politikalarını hiç taviz vermeden uyguladıklarını, bunun sonucu olarak güven ortamının geldiğini, Türkiye'nin kredi notunun arttığını söyleyen Babacan, tüm bunların birer tesadüf olmadığını kaydetti. 
     Yerel seçimlere yaklaşıldığı bir dönemde hiç kimsenin ''seçim ekonomisi uygulanıyor'' eleştirisinde bulunmadığını söyleyen Bakan Babacan şöyle konuştu 
     ''Merkezi hükümet, seçim yaklaşıyor diye hiçbir kamu harcamasını artırmadı. Hiç bir tedbiri seçim sonrasına bırakmadık. Bazı ürünlerde fiyat artışları oldu, bunu rahatlıkla seçim sonrası yapabilirdik ama yapmadık. Çünkü biz aldatan ve aldanan olmayacağız. Attığımız her adım ve aldığımız her kararda sanki seçim hiç yokmuş gibi hareket ediyoruz.'' 
     
     ''ENDİŞELER YERSİZ'' 
     Babacan, ekonominin geleceğine ilişkin endişelerin yersiz olduğunu, Hazine'nin 30 yıllık tahvil satışında 50'ye yakın kurumun 7.9 milyar dolarlık teklif verdiğini belirtirken, ''Bu yatırımları yapanlar hiç mi hesap bilmiyorlar Ülkenin 30 yıllık geleceğine yatırım yapanlar paralarını çöpe mi atıyor '' diye konuştu. 
     Babacan, işler iyiye gittikçe beklentilerin de yükseldiğini ve bu yükselişin kendilerini memnun ettiğini, durumun aldıkları mesafenin büyüklüğünü gösterdiğini kaydetti. 
     ''Şanslı bir dönemde görevde oldukları'' görüşüne katılmadığını savunan Babacan, Irak savaşına rağmen enflasyon düşüşünün devam ettiğini, İmar Bankası olayında 6 milyar dolarlık hiç hesapta olmayan bir sorunla karşı karşıya kaldıklarını vurguladı. 
     Babacan, ''burada da herhalde şanslıydık ki 6 milyar dolarlık bir şoku da böyle bir vaka yokmuş gibi atlattık '' diye konuştu. 
     Enflasyon düşürmek için uğraşan ülkelerde büyümenin düştüğünü ve işsizlik oranının yükseldiğini, oysa Türkiye'de enflasyon düşüşünü sağlarken yüzde 5 büyüme sağladıklarını ifade eden Babacan, ''İşsizlikte de artış yok. Enflasyonun düştüğü dönemde bunu yakalamışsak, literatürde de özel bir yere kaydedileceğiz diye umuyorum. İşsizlik sorununun kamuya, belediyeye eleman almakla seçim öncesi adam doldurmakla çözülemez. Bu devir artık kapandı. Bütçe imkanlarının da bir sınırı var, sonsuz değil. Onun dışında bir adım atmamalıyız, eğer atarsak enflasyon hortlar, geri gelebilir. Asıl ondan korkmamız lazım '' şeklinde konuştu. 
     Enflasyon muhasebesine yönelik eleştirilerin beyannamelerin verileceği dönemde ortaya çıktığına dikkati çeken Babacan, söz konusu yasanın, sivil toplum kuruluşlarıyla mutabakat içinde çıkarıldığını belirtti. 
     Babacan, teşvik uygulamasının genişletilmesi konusundaki taleplere de değinerek, şöyle konuştu 
     ''Türkiye'nin her yerine teşvik uygularsak hiç bir şeyi teşvik etmiş olmayız. Her yer İzmir değil, çok kötü durumda olan iller var. Aradaki farkı kapatmak için bir şeyler yapmalıyız. Tamamıyla mükemmel birey yaptık demiyorum, uygulama sırasında farklı görüşler çıkabilir, rafine edilebilir. Teşvik getirilen illerde başvurular çok memnun edici. Hiç ummadığımız yerlerde talepler var.'' Babacan, iş dünyasında da sırtını kamuya ve belediyelere dayayarak iş yapma sisteminin merkezi hükümette bittiğini, sıranın yerel yönetimlere geldiğini kaydetti. 
     
     BÜROKRASİDEN ŞİKAYET 
     İşadamlarının bürokratik zorluklar konusundaki eleştirilerine hak veren Babacan, ''Türkiye için çalışmayan Türk iş dünyasının önünü açmayan, işleri zorlaştıran, yavaşlatan tüm bürokrasiden Allah hepimizi korusun'' dedi. 
     Babacan, devlet yönetiminde kendilerinin de istedikleri randımanı elde edemediklerini bazı işlerin, bazı bakanların ittirmesiyle olduğunu belirterek, ''Statükoyu korumak ve aman yeni iş çıkmasın anlayışı hala devletin derinlerinde hakim, ama bu değişecek '' şeklinde görüşlerini belirtti. 
     Bakan Babacan, işadamlarının sıcak para hareketlerine sınır getirilmesi ile ilgili taleplerine ise ''Hiç bir sermaye hareketinin önüne hiç bir engel koymuyoruz, sıcak para-soğuk para ayrımı yapmıyoruz. Serbest piyasa rejimini kurallarına göre uygularsak sıcak paranın sahibi korksun, bizim bir korkumuz yok'' dedi. 
     Vergi oranlarının yüksekliğine ilişkin görüşe katıldığını, ancak gelir kaybı riskine şu an tahammül edemeyeceklerini bildiren Bakan Babacan, ancak sektör sektör vergileri yeniden irdelediklerini bildirdi. 
     Babacan ilaçtan sonra tekstil sektörünü de incelediklerini kaydederek, ''Seçim telaşını atlattıktan sora bir şey yapabilir miyiz bakacağız'' dedi. 
     
     SORULAR 
     Bu arada gazetecilerin, 'kamu kurumlarının birbirlerine olan borçlarının yeniden yapılandırılması' konusundaki sorusuna cevap veren Babacan, ''Bu konuda rakam ve metot söylemek için erken'' dedi. Babacan, devamla şunları söyledi 
     ''Eskiden yapılmış olan tahkimle hiç alakası yok. Kamu kurumlarının mali disiplinine çok önem veriyoruz, ayrıntılar için daha çok erken. Çalışmalar yeni başladı, acele etmeyin. Ne yaparsak yapalım, attığımız her adımda makro ekonomik dengeleri düşünüyoruz. Şu anda yakalamış olduğumuz iyi gidişin önüne geçecek ya da yavaşlatacak hiçbir uygulamayı hiçbir zaman yapmayız. '' 
     
     ODA VE BİRLİK BAŞKANLARINDAN ELEŞTİRİ 
     Toplantıda konuşan oda ve birlik başkanları ise hükümetin ekonomi politikalarını eleştirdi. EBSO Yönetim Kurulu Başkanı Salih Esen, hükümetin kendilerini mutlu edecek ekonomi politikalarını uygulamaya sokamadığını, şanslı bir dönemde görev aldığını ve olumlu hava yakaladığını, buna rağmen kalıcı politikalar üretilemediğini savundu. İşsizliğin hala birinci sorun olduğunu belirten Esen, bazı illerin teşvik edilmesi sisteminin hatalı olduğunu öne sürdü. Esen, enflasyon muhasebesinine ilişkin yasayı da eleştirdi. 
     İZTO Yönetim Kurulu Başkanı Ekrem Demirtaş ise Babacan'ın bakan olduğundan bu yana ilk kez İzmir'e gelmesini eleştirerek, sanayideki beklenti anketlerinin çok olumlu bir ortam sunmadığını söyledi. Demirtaş, bürokraside zorlukların halen devam ettiğini yabancı sermayenin kaçmaya başladığını belirtti. 
     Öte yandan Babacan, toplantı öncesi 1. Sanayi Sitesi esnafını ziyaret etti. Toplantı sonunda ise toplantının yapıldığı Hilton Oteli önünde ''İmarzede'' olduklarını belirten bir grubun oluşması nedeniyle Bakan Babacan otelin arka kapısından ayrıldı. 
     
</TEXT>
</DOC>
