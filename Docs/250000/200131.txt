<DOC>
<DOCNO> 200131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy02.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Kral tamamıyla çıplak 
</HEADLINE>
<TEXT>

   CHP Grup Başkan Vekili Haluk Koç, "Milli Eğitim'e alternatif yaratıyorlar" dedi 
   
   Milli Eğitim Bakanlığı'na bağlı okulların akşamları Kuran kurslarına tahsis edilmesine yönelik yönetmeliği büyük tepki çekti. CHP Grup Başkan Vekili Haluk Koç, "Milli Eğitim'e alternatif yaratıyorlar. Kral tümüyle çıplak" dedi. Koç şöyle konuştu "Bu Milli Eğitim Temel Yasası'nı yaralayan, dinselleştirmeye dönük bir uygulamanın aynasıdır. Değişiklikle cumhuriyetin temelleri çürütülüyor. Bu kurslarda, çocuk eğitimi konusunda eğitim almayan, sadece imam hatip mezunu olan herkes eğitim verecek. Çocuklar, ne idüğü belirsiz bir eğitimin pençesine düşecek." 
   CHP'li Mustafa Gazalcı da Anayasa Mahkemesi ve Danıştay'ın kararlarına rağmen hükümetin inatla sekiz yıllık kesintisiz eğitimi bölmek için girişimlerde bulunduğunu belirterek, "Bunların amacı öğrenim birliğini parçalamak, kendi militanlarını yaratmaktır" dedi. 
   SHP Genel Sekreteri Fikri Sağlar da "Aslında söylemek istedikleri 'terörizmin nedeni laik demokratik cumhuriyet'tir. Ancak şimdilik buna cesaretleri yok" diye konuştu. 
   "Değişikliğe neden ihtiyaç duyuldu" yönünde Başbakan'ın yanıtlaması istemiyle soru önergesi veren LDP'li Emin Şirin de Devlet Bakanı Mehmet Aydın'a hitaben yazdığı yazıda da, "Dindar yerine dinci yetiştirilmesinin önüne geçmeliyiz" görüşünü kaydetti. n ANKARA Milliyet 
   
   
   
</TEXT>
</DOC>
