<DOC>
<DOCNO> 240297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo07.html </URL>
<DATE> 2004/05/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ne maçtı ama... Nets, Mehmet'li Pistons'ı 3 uzatma sonunda devirdi .. 
</HEADLINE>
<TEXT>

     ABD Profesyonel Basketbol Ligi NBA play-off yarı finallerine, bu sabaha karşı yapılan Detroit Pistons-New Jersey Nets ve Minnesota Timberwolves-Sacramento Kings maçlarıyla devam edildi. 
     Doğu Konferansı yarı final mücadelesinde Atlantik Grubu lideri New Jersey Nets'i konuk eden Pistons, maçı 127-120 geride kapayarak seride 3-2 geriye düştü. 
     Play-off tarihinin 3 uzatmalı 3. maçı olan karşılaşmaya yedek kulübesinden katılarak sadece 8 dakika forma giyen Mehmet Okur, 2 sayı attı ve 4 savunma ribauntu aldı. 
     Okur, 2 sayılık atışlarda 3'de 1 isabet bulurken, 1 kere denediği 3 sayılık atışta başarılı olamadı. 
     Chauncey Billups, 31 sayı, 10 ribaunt ve 8 asistlik performansıyla takımının en skorer ismi oldu, ancak yenilgiyi engelleyemedi. 
     Ayrıca Tayshaun Prince'in 18 sayı, 8 ribaunt ve 2 asist, Rasheed Wallace'ın 18 sayı, 10 ribaunt ve 3 asist, Ben Wallace'ın 16 sayı, 11 ribaunt ve 2 asist, Corliss Williamson'ın 14 sayı ve 3 ribaunt, Richard Hamilton'ın da 11 sayı, 3 ribaunt ve 11 asistlik çabaları galibiyet için yeterli olmadı. 
     Doğu Yakası takımlarına karşı 14 maçlık play-off galibiyet serisine sahip olan New Jersey Nets'de ise Richard Jefferson, 31 sayı, 11 ribaunt ve 4 asistle, Kenyon Martin 22 sayı, 9 ribaunt ve 2 asistle, Kerry Kittles 20 sayı, 11 ribaunt ve 5 asistle, Brian Sclabrine 17 sayı ve 3 ribauntla, Jason Kidd 16 sayı, 6 ribaunt ve 8 asistle, Lucious Harris de 12 sayı ve 5 ribauntla galibiyeti getiren isimler oldu. 
     
     MINNESOTA DA 3-2 AVANTAJLI 

     Batı Konferansı'nda Minnesota Timberwolves, sahasında Sacramento Kings'i 86-74 yenerek seride 3-2 avantajlı konuma geçti. 
     Batı'nın en yüksek galibiyet yüzdesine sahip olan Minnesota'da Latrell Sprewell, 34 sayı, 7 ribaunt ve 6 asistlik göz dolduran performansıyla maçın yıldızı oldu. Sezonun en değerli oyuncusu MVP seçilen Kevin Garnett, 23 sayı, 12 ribaunt ve 3 asistlik performansıyla Sprewell'i izledi. 
     Konuk ekip Kings'de, Mike Bibby'nin 14 sayı, 2 ribaunt ve 6 asisti, Chris Webber'in 13 sayı, 6 ribaunt ve 4 asisti, Predrag Stojakovic'in de 12 sayı, 2 ribaunt ve 1 asisti yenilgiyi engelleyemedi. 
     Ligde yarı final mücadelesi yarın sabaha karşı Doğu Konferansı'nda yapılacak Indiana Pacers-Miami Heats karşılaşmasıyla sürecek. İki ekip arasında 2-2'lik eşitlik bulunuyor. 
     
</TEXT>
</DOC>
