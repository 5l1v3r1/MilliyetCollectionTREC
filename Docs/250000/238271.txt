<DOC>
<DOCNO> 238271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/guncel/gun03.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinciler barajı aşamadı 
</HEADLINE>
<TEXT>


YÖK raporunda, her yıl 500 meslek lisesi birincisinin ÖSS'de 160 olan taban puanı bile alamadığı belirtildi. Toplam 1505 meslek lisesi birincisi de üniversiteye giremedi 

SİBEL KAHRAMAN İstanbul 

YÖK'ün hazırladığı raporda her yıl yaklaşık 500 meslek lisesi birincisinin ÖSS'de taban puan olan 160 puanı alamadıkları belirtilerek, "İyi öğrencinin 160 puanı alabileceği yapılan testler sonucu ortaya çıkmıştır. Bu oldukça düşündürücü bir durumdur" denildi. 
2003 ÖSS'de 2 bin 157 lise birincisi bir yükseköğretim programına yerleşemedi. Bunun 1505'i meslek lisesi birincisi. YÖK raporunda, bu öğrencilerin üniversite sınavına hazırlanmaya yönelik bir eğitim almadıkları belirtilerek, "Dolayısıyla bunların aldıkları eğitim itibariyle bir yükseköğretim programına yerleşmeleri oldukça zordur" denildi. 
Meslek liselilere uygulanan farklı katsayı nedeniyle ÖSYM aleyhinde idari yargıda açılan davaların tamamına yakınının kazanıldığının belirtildiği raporda, "Bu da iddia edildiği gibi meslek lisesi öğrencilerinin hakkının gasp edilmediğini ve yeni sistemin doğru olduğunu gösteren çok önemli bir husustur" denildi. 
Öte yandan Meslek Yüksek Okulu'nun MYO amaçlarına uygun öğretim elemanı temininde çeşitli nedenlerden kaynaklanan güçlükler olduğu da belirtildi. Raporda, "MYO'larda amaç, teorikten daha çok uygulama ağırlıklı ara insan gücü yetiştirmektir. Ancak mevcut öğretim elemanları uygulama konusunda yetersizdirler, sanayi deneyimleri yoktur. Bu nedenle endüstriden kopuk, içe dönük ve çevre ile uyum sağlamada zorluk çeken bir yapı oluşmuş, bu da eğitimin kalitesini düşürmüştür" ifadesine yer verildi. 
Meslek yüksek okullarındaki tablo ise şöyle 
MYO'larda mevcut 5 bin 787 öğretim elemanının büyük bir bölümünün pedagojik formasyonu yok. Sınavsız geçişten önce MYO'larda bir öğretim elemanına 46 öğrenci düşerken, sınavsız geçişle birlikte 56 öğrenciye bir öğretim elemanı düşüyor. Bu oran Almanya'da 5, İngiltere'de 20, Japonya'da 9, Belçika'da 10, Hollanda'da 14, Macaristan'da 11, Kore ve ABD'de 21'dir.Meslek lisesi öğrencilerinin gidecekleri doğal alan meslek yüksekokullarıdır. Meslek liselerinde en az 1 yıl süren stajyer öğretmenlik uygulaması var. Meslek yüksekokullarında böyle bir uygulama olmadığı için eğitimin kalitesi olumsuz yönde etkileniyor. Hiçbir şey olmasa dahi halihazırda meslek lisesi mezunlarının genel liselere karşı olan en büyük ve yaşamsal avantajı bir meslek sahibi olmalarıdır. 

</TEXT>
</DOC>
