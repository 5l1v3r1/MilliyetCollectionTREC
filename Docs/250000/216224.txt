<DOC>
<DOCNO> 216224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun40.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Yol haritasından vazgeçtik..." 
</HEADLINE>
<TEXT>

     İsrail Başbakanı Ariel Şaron, yol haritası barış planından vazgeçmediklerini, ancak planın başarısız olması halinde tek taraflı hareket etmeye hazır olacaklarını söyledi. 
     Şaron'un ofisinden yapılan açıklamada, ABD'nin Ortadoğu'dan sorumlu Dışişleri Bakan Yardımcısı William Burns, ABD Ulusal Güvenlik Danışmanı Yardımcısı Stephen Hadley ve Ulusal Güvenlik Konseyi Ortadoğu Uzmanı Elliott Abrams ile Kudüs'te görüşen İsrail Başbakanı'nın, ''ABD Başkanı George Bush'un görüş açısına bağlı olduğu'' yinelendi. 
     Açıklamada, Şaron'un, yol haritası önerisinin artık başarılı olma şansının bulunmadığına ilişkin temel fikrini dile getirdiği belirtildi. 
     Öte yandan, Amerikalı yetkililerin ayrıca, İsrail ile müzakere masasına oturan Filistinli Bakan Saib Erekat ile biraraya geldikleri belirtildi. 
     Erekat, görüşmeden sonra yaptığı açıklamada, iki devletli çözümün yürürlüğe konulması konusunda ABD ile aynı fikirde olduklarını dile getirdiğini söyledi. 
     Filistinli bakan, Amerikalı yetkililerin de, yol haritası çözüm önerisine ve ABD Başkanı George Bush'un iki devletli çözüm görüşüne bağlılıklarını yinelediklerini kaydetti. 
     
</TEXT>
</DOC>
