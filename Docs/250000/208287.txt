<DOC>
<DOCNO> 208287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/yazar/dundar.html </URL>
<DATE> 2004/01/13/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"Dev adam"ın evinde... 
</HEADLINE>
<TEXT>

   
   Pazar günü Nebil Özgentürk'le birlikte Yaşar - Ayşe Kemal çiftinin evindeydik. 
   Doyulmaz bir sohbet eşliğinde mantı ve içliköfte yedik. Yemekler Ayşe Kemal, soslar Yaşar Kemal imzalıydı. 
   Büyük usta, Boğaz manzaralı yeni evindeki yeni hayatında çok mutlu görünüyor. Geçen yıl evlendiği eşinin sağladığı korunaklı ortam sayesinde kendini tamamen yazıya verebilmiş. Her gün evdeki bantta, haftada iki gün de yakındaki parkta yaptığı yürüyüşler dışında sürekli çalışıyor. 
   Pencere kenarındaki koltuğunun önünde kitaplar yığılı... Neredeyse tamamı klasikler... Cervantes'in "Don Kişot"u, Stendhal'ın "Parma Manastırı", Pir Sultan Abdal şiirleri, Gogol'ün "Ölü Canlar"ı... 
   Her yıl en az bir klasiği yeniden okurmuş Yaşar Kemal... 
   Gogol kitapları, okunmaktan neredeyse paramparça olmuş. Hasan Ali Yücel döneminde çevrilen, Orhan Veli ya da Melih Cevdet imzalı 90 kuruşluk tercüme kitaplar altı çizile çizile, yanında notlarla okunmuş. Bunun nedeni başka 
   Norveç'te bir yayınevi Gogol serisi için önsöz istemiş Yaşar Kemal'den... Bunun için yeniden Gogol'e dalmış ve hepsini baştan okuyayım derken 25 sayfalık önsözü 3 ayda yazmış. 
   
   Küçük bir masada elle yazıyor Yaşar Usta... Başucunda Avni Arbaş ve Abidin Dino tabloları var. Masanın yanında ise cam kavanozda bilyeler... Arkasındaki kütüphanenin rafları, pek az dünya yazarına kısmet olan bir sergiyi taşıyor Yabancı dillere çevrilen kitapları bunlar... Çinceden Finceye, Arapçadan, Farsçaya kadar onlarca dile tercüme edilmiş "İnce Memed"ler, yerkürenin her köşesinde okunan bir dev yazarla karşı karşıya olduğunuzu anımsatıyor size... 
   "Bir Ada Hikayesi" dörtlemesinin son kitabı yakında çıkıyor. 
   Geçen yıl anlaştığı Yapı Kredi Yayınevi, "büyük transfer"i, ustanın 40 klasik yapıtını yeniden basarak kutluyor. Yeni baskıların kapaklarında Abidin Dino, Avni Arbaş, Turan Erol gibi ustaların tabloları yer alıyor. Bu kapaklar da bu hafta bir sergiyle tanıtılacak. 
   Ama 82 yaşındaki yazarın aklı yeni romanlarda... 
   "En iyi romanı"nı ise sona saklıyor. 5 cinayet üzerinden anlatacağı bir "İstanbul romanı"nı beyninde gezdirdiğini fısıldayalım. 
   
   Dışarıda lodos, balkonundaki rüzgargüllerini kamçılarken, biz içeride medyadan siyasete, edebiyattan sinemaya uzanan bir sohbette ülkenin halini konuştuk. 
   Usta'nın havagazı sayaç memurluğu yaptığı dönemden söyleştik. 
   Orhan Veli'nin Ankara yıllarından, Sait Faik'in yazmakta geç kalıp Hemingway'e kaptırdığı balıkçı öyküsünden, genç Yılmaz Güney'in Adanalı bir genç olarak Cumhuriyet'e gelip oyuncu olarak çıktığı günlerden, Nazım Hikmet'le geçirdikleri son yılbaşı gecesinden, Nazım'ın o gece Kemal'e yazdırdığı vasiyetinden... Kürtlerin geleceğinden... yayıncılık dünyasından... Ararat filminden... 
   "Yeryüzünde yasaklarla yaşayan neredeyse bir tek biz kaldık" dedi Yaşar Kemal... Bu ülkeye akıl erdirmenin zorluğundan dem vurdu 
   "Bir bakıyorsun bu yıl en büyük milli yazar seçilmişim, ertesi yıl yine vatan haini ilan edilmişim." 
   Nazım Hikmet de ders kitaplarından çıkarılmış bu yıl... 
   Neyse ki halk, devletin gelgitlerinden azade, kendi yazarını her dem baş tacı ediyor. Ve medyanın rüzgargüllerine inat, Yaşar Kemal her daim kale gibi sapasağlam duruyor. 
   
      
   
</TEXT>
</DOC>
