<DOC>
<DOCNO> 247714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun25.html </URL>
<DATE> 2004/06/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bağdat'taki patlamada ölenlerin ikisi İngiliz... 
</HEADLINE>
<TEXT>

     Irak'ın başkenti Bağdat'ta bomba yüklü araçla düzenlenen saldırıda ölenler arasında 2 İngiliz vatandaşının bulunduğu bildirildi. 
     İngiltere Dışişleri Bakanlığı'ndan yapılan açıklamada, bugünkü saldırıda 2 İngilizin öldüğü duyuruldu, ancak bu kişilerin kimlikleri ya da olay hakkında ayrıntı verilmedi. 
     AFP'nin haberine göre de, Bağdat'taki diplomatik kaynaklar, ölen yabancıların 2 İngiliz, 1 Fransız, 1 Amerikalı ve 1 Filipinli olduğunu söylediler. 
     Irak Başbakanı İyad Allavi, saldırıda ölenler arasında 5 yabancı bulunduğunu, 3 yabancının durumunun ağır olduğunu açıklamış, İçişleri Bakanlığı'ndan bir yetkili ise ölenlerin Fransız olduğunu söylemişti. 
     Saldırıda 5 yabancının yanı sıra 8 kişinin daha öldüğü ve onlarca kişinin yaralandığı ifade edilmişti. 
     AP ajansı, sabahki saldırıda kalabalık bir caddede bomba yüklü aracın havaya uçtuğunu bildirirken, polis kaynaklarına göre Bağdat'ın güneyindeki Salman Pak yakınlarında ikinci bir bomba yüklü araç infilak etti. Bu saldırıda da 4 kişinin öldüğünü, 4 kişinin yaralandığı açıklandı. 
     
</TEXT>
</DOC>
