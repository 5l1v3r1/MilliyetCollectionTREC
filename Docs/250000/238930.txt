<DOC>
<DOCNO> 238930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/guncel/gun03.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Koca gerekirse döver' 
</HEADLINE>
<TEXT>


Abant İzzet Baysal Üniversitesi'nden Yrd. Doç. Dr. Mayda'nın Düzce'de yaptığı aile içi şiddetle ilgili araştırmaya göre, 116 evli kadının yüzde 17.2'si kocasının gerekirse eşini dövebileceği görüşünde 


Düzce'de, evli ve birçoğu fiziksel şiddete maruz kalan kadınlarla yapılan bir araştırma, "kocanın gerekirse eşine vurabileceği" görüşünün devam ettiğini ortaya koydu. 
Abant İzzet Baysal Üniversitesi Tıp Fakültesi Halk Sağlığı Anabilim Dalı Öğretim Üyesi Yrd. Doç. Dr. Atilla Senih Mayda, çoğunluğu 19-35 yaş grubunda 53'ü Ağrı, 41'i de Düzce doğumlu 116 evli kadınla çalışma yaptı. Çalışmada, yarıya yakını okula gitmemiş kadınların yüzde 41.4'ünün aile içi fiziksel, yüzde 25.9'unun duygusal, yüzde 8.6'sının cinsel şiddete uğradığı belirlendi. 

Baba evinde de şiddet 
Evde şiddet uygulayanlar arasında eşler ilk sırayı alırken, 6 kadın bu soruya "kayınvalide" cevabını verdi. "Eve kilitlemek", "maddi yönden kısıtlamak", "öldürmekle tehdit etmek", "vücudunu yumruklamak", "yerde tekmelemek", "boğazı sıkmak" uygulanan şiddet türleri arasında yer aldı. 
Fiziksel şiddete maruz kaldığını açıklayan 44 kadından 3'ü, gördüğü şiddet nedeniyle kol, bacak ya da kaburgasının kırıldığını ifade etti. Yüzde 17.2'si baba evinde de şiddete maruz kalan kadınların yarıya yakını, kocanın gerekirse eşini dövebileceği görüşünde. Bu görüşü savunanların yüzde 60.9'u fiziksel şiddete maruz kaldı. 

Çocukları terbiye için 
Araştırmada, eğitim seviyesi yükseldikçe kocanın hiç vurmaması gerektiğini belirten kadın sayısının arttığı görüldü. Yine kadınların yüzde 64.7'si, anne babaların çocuklarını terbiye etmek için gerektiğinde dövmesini doğru bulurken, 22 kadın da insanların aralarındaki sorunları çözmek için bazen kaba kuvvet kullanmalarının zorunlu olduğu görüşünü dile getirdi. Katılımcıların yüzde 81.9'u, hemşire ve ebelerin aile içi şiddetle ilgili sorular sormaları halinde, doğru yanıtları vereceklerini ifade etti. 
Mayda, sonuçların kadına yönelik şiddet oranının düşürülmesinde, eğitim düzeyinin yükseltilmesinin önemli rol oynayabileceğini ortaya koyduğunu söyledi. Mayda, WHO verilerine göre, her 5 kadından birinin aile içi şiddete maruz kaldığına işaret etti. 



</TEXT>
</DOC>
