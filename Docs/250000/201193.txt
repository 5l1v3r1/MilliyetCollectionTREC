<DOC>
<DOCNO> 201193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo18.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de Fenerbahçe gündemi "ölü toplar" 
</HEADLINE>
<TEXT>

     Denizlispor Teknik Direktörü Giray Bulak, Fenerbahçe karşısında iyi bir oyun ortaya koymak, beğenilmek ve kazanmak istediklerini söyledi. 
     Kulüp binasında düzenlediği basın toplantısında Fenerbahçe maçıyla ilgili açıklamalarda bulunan Bulak, iyi ve iddialı bir ekibe karşı oynayacaklarını, kendilerinin de sıralamadaki yerlerini korumak için mücadele edeceğini belirtti. 
     Üç ihtimalli bir maç olacağını da kaydeden Bulak, ''Eğer rakibin eksik yönlerini iyi tespit edip, ona göre uygulama yapabilirsek kazanırız. Ancak şuna da çok angaje olmamak lazım. Samsunspor maçındaki Fenerbahçe'ye takılmamalıyız. Çünkü Beşiktaş'a karşı tempolu ve agresif bir oyun ortaya koydular'' dedi. 
     Denizlispor'un da tempolu ve agresif bir oyun anlayışına sahip olduğunu ifade eden Bulak, karşılaşmaya bu tempoya ayak uydurabilecek bir hakem ataması yapılmasını istedi. Bulak, ''Futbolda iyi oyun için mücadelenin eşit şartlarda olması gerekir. Anadolu'dan çıkan takımlara da iyi gözle bakmak lazım'' diye konuştu. 
     Fenerbahçe'nin en önemli yanının ölü toplar olduğuna da dikkati çeken Bulak, şunları söyledi 
     ''Değişik bir oyun anlayışımız olmayacak. Rakibin silahlarına karşı özel bir önlem alma düşüncemiz yok. Çünkü biz bunu yapmıyoruz. Kendi oyunumuzu oynayacak, kazanmak için sahaya çıkacağız. Zaten bu sezon içeride ve dışarıda maçlara bu anlayışla çıkıyoruz. Fenerbahçe maçında da amacımız iyi oynamak, beğenilmek ve kazanmak.'' 
     
</TEXT>
</DOC>
