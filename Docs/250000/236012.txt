<DOC>
<DOCNO> 236012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur45.html </URL>
<DATE> 2004/04/29/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Florya'da kaçak 5 katlı bina yıkılamadı ancak... 
</HEADLINE>
<TEXT>

     Bakırköy Florya'da kaçak olarak inşa edilen 5 katlı bina, İstanbul Büyükşehir ve Bakırköy belediyeleri ekiplerince 6 saatlik çalışma sonucu sadece kullanılamaz hale getirilebildi. 
     Seyit Muammer Yüzsüren Sokak 297 ada, 27 parsel üzerine, müteahhit Servet Beyaz tarafından yaklaşık 3 ay önce inşa edilmeye başlanan binanın yıkımı için, ekipler, sabah saat 10.00'da buluştu. 
     Çevik kuvvet polislerinin de takviyesiyle çalışmalarına saat 11.00'de İstanbul Büyükşehir Belediyesi Kontrol Daire Başkanlığı yıkımlardan sorumlu Zabıta Müdür Yardımcısı Mahmut Akbaş yönetiminde başlayan ekipler, önce binanın alt katındaki kolonları inceltti. 
     Yaklaşık 4 saat süren bu işlemin ardından, inceltilen ve çelik halat geçirilen kolonlar, iş makinesi tarafından yıkılmak istendi. Ancak birkaç denemenin sonunda ilk bağlanan çelik halat koptu. Diğer inceltilmiş kolonlara bağlı halatın çekilmesi sonucu kolonlar kırıldı, ancak bina yıkılmadı. 
     Bu durum üzerine, ekskavatör adlı iş makinesiyle binanın yan kolonları yıkılmaya başlandı. Ekiplerin tamamen yıkmayı amaçladığı bina, 6 saat süren çalışmalara rağmen çökmedi. Hafif yana yatan ve betonunda çatlaklar oluşan binanın duvarları yıkıldı ve kullanılamaz hale getirildi. 
     Yetkililer, binanın çevresine güvenlik şeridi çekileceğini ve tehlikeli bir duruma neden olunmaması için yarın sabaha kadar polis ve zabıta ekiplerinin bekleyeceğini kaydettiler. 
     
     TOPBAŞ VE ERZEN'İN İŞBİRLİĞİ 
     Bakırköy Belediyesi Fen İşleri Müdürü Tarık Konal, İstanbul Büyükşehir Belediye Başkanı Kadir Topbaş ve Bakırköy Belediye Başkanı Ateş Ünal Erzen'in kaçak yapılar konusunda işbirliği kararı doğrultusunda çalışmaların yapıldığını belirterek, Florya'da 5-6 adet daha kaçak inşa edilen bina bulunduğunu söyledi. 
     Öte yandan, inşaatta çalışan çok sayıda işçi, binadaki kendilerine ait kimlik, para ve eşyayı çalışmalar başlamadan önce almak istedi. Eşyanın alınması için birkaç kişiye izin verilmesinin ardından işçiler, içeride kalan eşya olduğunu belirttiler. Bu sırada çıkan tartışma sonucu işçilerle polis ekipleri arasında kısa süreli bir arbede yaşandı. 
     
</TEXT>
</DOC>
