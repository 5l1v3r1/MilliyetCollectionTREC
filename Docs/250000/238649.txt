<DOC>
<DOCNO> 238649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur12.html </URL>
<DATE> 2004/05/09/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Böyleleri de var... Haketmedikleri halde deprem yardımı almışlar... 
</HEADLINE>
<TEXT>

     Erzurum'un Aşkale İlçesi'nde dağıtılan 250'şer milyon liralık deprem yardım parasını hak etmeden aldığı iddia edilen 39 kişi hakkında hazırlanan dosyalar Cumhuriyet Savcılığı'na iletildi. 
     Aşkale Kaymakamı Mustafa Özsoy, 25 ve 28 Mart tarihlerinde Erzurum'da meydana gelen depremlerde binalarda ağır hasarın görüldüğü Aşkale İlçesine bağlı köylerde yaşayan vatandaşlar için dağıtılan 250'şer milyon liralık yardım paralarını, bazı vatandaşların hak etmeden aldıklarını tespit ettiklerini söyledi. 
     İlçe Jandarma Komutanlığı ve Kaymakamlığın yaptığı ortak incelemelerde, 200 civarında vatandaşın yardım parasını hak etmeden aldığının belirlendiğini kaydeden Özsoy, bunlardan 39'u hakkındaki soruşturmasının tamamlandığını ve dosyalarının Cumhuriyet Savcılığı'na sevk edildiğini bildirdi. 
     15 vatandaş hakkındaki dosyaların da tamamlanma aşamasında olduğunu ifade eden Özsoy, şunları kaydetti 
     ''Deprem yardımı alanlar arasında İstanbul'da yaşayan vatandaşlar bile var. Tüyü bitmemiş yetimin hakkını kimseye yedirmeyiz. Şu anda 200 civarında vatandaşın hak etmeden bu yardımlardan aldığını belirledik. Bu vatandaşlara 50 milyar lira gibi bir para verilmiş. Adres tespit çalışmalarımız devam etmekte. İlçe Jandarma Komutanlığı ve Kaymakamlığımız ortak çalışmaktadır.'' 
     
</TEXT>
</DOC>
