<DOC>
<DOCNO> 229576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun43.html </URL>
<DATE> 2004/04/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Klerides Sorumluluk üstleniyorum ve 'evet' diyorum 
</HEADLINE>
<TEXT>

     Kıbrıs Rum yönetiminin eski lideri Glafkos Klerides, 24 Nisan'da referanduma sunulacak Annan planına destek vererek, ''85 yaşımda sorumluluk üstleniyor ve büyük 'evet'i söylüyorum'' dedi. 
     Glafkos Klerides, kurucusu ve onursal başkanı olduğu anamuhalefet Demokratik Seferberlik Partisi'nin DİSİ toplantısında yaptığı konuşmada, partilileri, referandumda ''evet'' demeye çağırdı. 
     ''Herkesten, referandumun ertesi günü neler olacağını hesaplamasını'' isteyen Klerides, ''85 yaşımda sorumluluk üstleniyor ve büyük 'evet'i söylüyorum. Önümüzde, siyasi irade olması halinde işleyebilecek bir çözüm veya derinliği bilinmeyen bir uçurum bulunuyor'' diye konuştu. 
     DİSİ'nin eski başkanı Yannakis Matsis ise Annan planının önerdiği çözümü, ilk fırsatta yıkılacak bir ''virane'' olarak niteleyerek, Rum halkını Annan planına ''hayır'' demeye çağırdı. 
     Matsis, ''Eğer 'evet' dersek kendi benliğimizi terk edeceğiz. Kıbrıs hepimizin partisidir. Oy kullanacağımızda A veya B partisine mensup olduğumuzu unutarak, her birimiz, 'Kıbrıs Partisi'ne olan sorumluluğumuzu üstlenmeliyiz. Halkın kararı olumsuz olursa 'Kıbrıs' Avrupa'ya girecek, bir Avrupa devleti olacak ve Kıbrıs sorunu da Avrupa'nın sorunu olacak'' diye konuştu. 
     Öte yandan, Rum Simerini gazetesi, DİSİ'nin referanduma yönelik nihai kararını 15 Nisan'da düzenlenecek olağanüstü kurultayda alacağını anımsatarak, ''Yapılan kamuoyu yoklamalarının, DİSİ'li seçmenlerin ezici çoğunluğunun Annan planına karşı olduğunu ortaya koyduğunu'' yazdı. 
     Simerini ayrıca, komunist AKEL partisi Politbürosu'nun referanduma ''evet'' denilmesi yönündeki kararı sonrasında partinin bölündüğünü duyurdu. 
     AKEL'in yayın organı Haravgi gazetesi de ''Telefonlarının kilitlendiğini, AKEL seçmenlerinin, Annan planına kimlerin onay verdiğini öğrenmek istediğini'' yazdı. 
     
</TEXT>
</DOC>
