<DOC>
<DOCNO> 220791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur02.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvehane sahibi iki kardeş tabancayla vurulup öldürüldü... 
</HEADLINE>
<TEXT>

     İzmir'in Buca İlçesi'nde, kahvehane sahibi iki kardeş, tabanca ile vurularak öldürüldü. 
     Alınan bilgiye göre, Şirinyer Menderes Caddesi 342 A'da bulunan Fırat Kıraathanesi'nin sahibi Nurettin Tutucu 34 ve kardeşi Sebahattin Tutucu ile kağıt oyunu oynayan kimliği belirlenemeyen iki kişi arasında, henüz bilinmeyen bir nedenle tartışma çıktı. Tartışmanın kavgaya dönüşmesi üzerine, kimliği belirsiz kişiler tabancalarını çekerek, Tutucu kardeşlere ateş açtı. 
     İki zanlı olaydan sonra kaçtı. Çevreden yetişenler tarafından Kocaman Hastanesi'ne kaldırılmak istenen Nurettin Tutucu yolda, kardeşi Sebahattin Tutucu da kaldırıldığı Micro El Cerrahi Hastanesi'nde öldü. 
     Emniyet yetkilileri, kahvehanenin içinde çok sayıda boş mermi kovanı bulunduğunu belirterek, ''İlk tespitlere göre, olayda birden fazla tabanca kullanıldığını tahmin ediyoruz'' dediler. 
     Olayla ilgili çok yönlü olarak soruşturmaya başlandığını ifade eden yetkililer, sanıkların yakalanması için çevrede geniş çaplı operasyonlara başlandığını kaydettiler. 
     
</TEXT>
</DOC>
