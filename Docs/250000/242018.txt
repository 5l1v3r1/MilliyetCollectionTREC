<DOC>
<DOCNO> 242018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur25.html </URL>
<DATE> 2004/05/22/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Atatürk Havalimanı Dış hatlar ek binası hizmete açıldı 
</HEADLINE>
<TEXT>

     Ulaştırma Bakanı Binali Yıldırım, Türkiye'nin son 6 aydır havacılıkta bir dönüşüm ve değişim dönemini yaşadığını belirterek, ''Şimdi gözlerimizi, ufkumuzu çok daha uzaklara çevirmemiz lazım. Türkiye, birkaç yıl içerisinde 50 milyon turiste sahip olacak. Bu hayal değil'' dedi. 
     Atatürk Havalimanı Dış Hatlar Terminali Ek Tesisi, Bakan Yıldırım'ın da katıldığı törenle açıldı. 
     Yıldırım, yaptığı konuşmada, ''Türkiye havacılıkta son 6 aydır bir değişim, dönüşüm dönemini yaşıyor'' dedi. 
     Özel havayolu şirketlerine geçen yılın Ekim ayında iç hatlarda taşımacılık izni verdiklerini hatırlatan Yıldırım, bununla birlikte taşınan yolcu sayısında büyük artışlar görüldüğünü söyledi. 
     Yıldırım, THY'nin bu durumdan olumsuz etkilenmediğini, aksine iç hatlarda taşıdığı yolcu sayısının yüzde 30 arttığını kaydetti. 
     
     ''50 MİLYON TURİST HAYAL DEĞİL'' 
     ''Şimdi gözlerimizi, ufkumuzu çok daha uzaklara çevirmemiz lazım'' diyen Yıldırım, şöyle konuştu 
     ''Türkiye, birkaç yıl içerisinde 50 milyon turiste sahip olacak. Bu hayal değil. Buna Türkiye'nin hazır olması lazım. Bundan İstanbul da payını alacak. İşte biz bunun adımlarını atıyoruz. İstanbul'daki gibi bir havaalanını da Ankara'ya kazandıracağız. 
     Son 6 ay içerisinde havaalanlarımızın modernleştirilmesi, yeni tesisler ilave edilmesi için yaptığımız yatırım miktarı 500 milyon doları buluyor. Bunlar, devlet ve özel sektör işbirliğiyle yapılıyor. Bu eser de böyle yapılmış, bundan sonrakiler de artık böyle yapılmaya devam edecek. Öbür türlü, daha çok bekleriz. Bu ülke insanın daha fazla beklemeye tahammülü yok. Zaman, ne yazık ki ülkemizde hala çok cömertçe harcanıyor. 
     Bunlarla yetinmiyoruz. Diğer yandan, havaalanlarımızın seyrüsefer güvenliği için gerek teçhizat, gerekse pistlerin fiziki eksikliklerini giderecek birçok yatırımımız da halen devam ediyor.'' Son günlerde havaalanlarıyla ilgili çıkan olumsuz haberlerin yanlış olduğunu ifade eden Yıldırım, ''Turizm mevsimine girdiğimiz bu dönemde ülkemizin gelişen turizm potansiyeline zarar vermeyi amaçlayan bu tip haberleri ben lanetliyorum. Bunların aslı esası yoktur'' diye konuştu. 
     Bakan Yıldırım, Türkiye'deki başta uluslararası trafiğe açık limanlar ve diğer havaalanlarının, dünyanın birçok ülkesindeki havaalanlarından daha iyi standarda sahip olduğunu kaydetti. 
     
     ''DENGELİ DAĞILIMI YAPMAK ZORUNDAYIZ'' 
     Türkiye'deki hava trafiğinin yarıdan fazlasının İstanbul'dan yapıldığını ifade eden Yıldırım, şöyle devam etti 
     ''İstanbul, adeta hava taşımacılığında Türkiye'nin dünyaya açılan önemli pencerelerden bir tanesi. Ama bu böyle devam edemez. Bizim politikamız 20 milyona dayandığında ilave bir tesis yapmak değil. Dengeli dağılımı yapmak zorundayız. 
     Her alanda olduğu gibi ulaşım sektöründe de modlar arasındaki dengeyi oluşturacak sağlıklı bir ulaşım politikası için her alanda adımlarımız devam diyor. Tüp Geçiş ve Marmaray Projesi'nin temelini attık. İstanbul'un bir numaralı sorunu toplu taşıma büyük oranda çözülmüş olacak. 
     Yine bugünlerde bu projeyle ilgili bazı cılız, kafa karıştırıcı şeylerin çıktığını görüyoruz. Bunların gerçekle alakası yoktur. Yapılan her güzel işe karşı çıkan ufak tefek insanlar olabilir. Bunları da müsamaha ile karşılayıp, süratle işimize devam etmemiz gerekiyor.'' Bakan Yıldırım, açılan tesisin İstanbul'un turizm, kültür, kongre ve bilim merkezi olması yolunda atılan adımlara önemli bir halka teşkil ettiğini sözlerine ekledi. 
     
     ''YOLCU KAPASİTESİ 20 MİLYONA ÇIKACAK'' 
     İstanbul Valisi Muammer Güler de açılan tesisin İstanbul'un yurtiçi ve yurtdışına açılmasında önemli katkı sağlayacağını söyledi. Güler, İstanbul'un bu gibi tesislerle bir dünya şehri olacağını kaydetti. 
     İstanbul Büyükşehir Belediye Başkanı Kadir Topbaş ise, böyle bir tesisin İstanbul'da olmasından gurur duyduklarını ifade etti. 
     Devlet Hava Meydanları İşletmesi Genel Müdürü Mahmut Tekin de 85 odalı otelin de yer aldığı tesislerin 91 milyon dolara mal olduğunu söyledi. Tekin, tesisi yapan TAV şirketinin, yapım karşılığında tüm tesisin 13 ay 12 günlük işletim hakkını aldığını belirtti. 
     TAV Yönetim Kurulu Başkanı Ali Kantur da 18 ayda tamamlanan ilave tesisle birlikte yıllık yolcu kapasitesinin 14 milyondan 20 milyona çıktığını söyledi. 
     Kantur, Atatürk Havalimanı'nın, uluslararası alanda aldığı birçok ödülle dünyanın ilk 3 havalimanı içinde yer aldığının tescillendiğini kaydetti. 
     Ali Kantur, Atatürk Havalimanı Dış Hatlar Terminali'ni yapan TAV'ın, uluslararası alanda birçok ihalelerde yeterlilik aldığını ve ihalelere davet edildiğini söyledi. 
     
     AÇILIŞ 
     Yapılan konuşmalardan sonra Atatürk Havalimanı Dış Hatlar Terminali Ek Tesisi, Ulaştırma Bakanı Binali Yıldırım tarafından açıldı. 
     Törene katılanlar, daha sonra Anadolu Ateşi'nin gösterisini izledi. 
     Öte yandan, Afganistan Havayolları'nın Atatürk Havalimanı'ndaki bürosu da Ulaştırma Bakanı Binali Yıldırım ve Afganistan Sivil Havacılık Bakan Yardımcısı Halil Ahmet Necmiyar tarafından hizmete açıldı. 
     
</TEXT>
</DOC>
