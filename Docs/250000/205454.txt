<DOC>
<DOCNO> 205454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur16.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kıbrıs konusunda Genelkurmay ile farklı yaklaşım yok 
</HEADLINE>
<TEXT>

     Başbakan Recep Tayyip Erdoğan, Dışişleri Bakanlığı'nın Kıbrıs konusunda çalışmalarını baştan bu yana Genelkurmay Başkanlığı ile mutabakat içerisinde yürüttüğünü belirterek, ''Bu noktada herhangi bir farklı bir yaklaşım düşünce söz konusu değildir'' dedi. 
     Başbakan Erdoğan, Keçiören'de yapımı devam etmekte olan Estergon Kalesi'ni ziyaret etti. 
     Burada gazetecilerin sorularını yanıtlayan Erdoğan, bir gazetecinin, dün Genelkurmay Başkanı Orgeneral Hilmi Özkök ile görüştüğünü anımsatarak, ''Asker, Kıbrıs konusunda Dışişleri Bakanlığı'nın yaptığı çalışmalardan rahatsız mı '' sorusu üzerine, bu konuyla ilgili bugünkü gazetelerde yer alan haberlerin ''uydurma'' olduğunu söyledi. 
     Bu konudaki gerekli açıklamanın Dışişleri Bakanlığı tarafından yapılacağını ifade eden Erdoğan, şöyle konuştu 
     ''Ama ben şunu bilmenizi istiyorum. Bizim hükümet olarak bugüne kadar ki prensibimiz istişare, müzakere yapılması gereken Anayasal kurumlarımızla, hatta bu kurumlarımızın dışında sivil toplum örgütleriyle mümkün olduğu kadar bunların da kanaatlerini paylaşarak açıklamalarımızı yapmışızdır, adımlarımızı atmışızdır. Kıbrıs konusunda da Dışişleri Bakanlığımız bu çalışmalarını baştan bu yana Genelkurmay Başkanlığımızla bir mutabakat içerisinde yürütmüştür. Bu noktada herhangi bir farklı bir yaklaşım düşünce söz konusu değildir. Basına yansıdığı şekliyle değildir. Tamamıyla her konuda milli mutabakat sağlanmıştır. Bu mutabakat içerisinde de Dışişleri Bakanlığımız açıklamalarını yapacaktır. 
     Dün akşam da Genelkurmay Başkanımızla son gelişmeleri değerlendirdik. Milli dava olarak baktığımız Kıbrıs konusunda farklı bir politika söz konusu değildir. Bazen usul noktasında zaman zaman farklılıklar olabilir ama esasta farklılık söz konusu değildir. Bunu da kimse saptırmaya çalışmasın. Ülkemizin şu anda dış politikada yakalamış olduğu ivmeyi böyle bir bulanık havaya girmek suretiyle halkımıza farklı bir şekilde yansıtma gayreti içerisine girmesin.'' 
     
     ÇOK FARKLI BİR YIL OLACAK 
     Başbakan Erdoğan, 2004 yılının Türkiye için çok daha farklı bir yıl olacağını ifade ederek, 2004 yılında kalkınmayı milletle el ele yapacaklarını söyledi. Burada medyanın katkısını da önemsediğini dile getiren Erdoğan, ''Eğer bilgilendirmeler doğru yapılırsa inanıyorum ki halkımızın da geleceğe olan güveni farklı bir şekilde artacaktır'' diye konuştu. 
     ''Alacağımız her olumlu mesafe milletimizindir, hükümetindir'' diyen Erdoğan, burada kimsenin bireysel hesaplar içerisine girmemesi gerektiğini ve milli dayanışmanın her zaman öne çıkarılması gerektiğini kaydetti. 
     Başbakan Erdoğan yeni yıla nerede gireceğinin sorulması üzerine, ''Türkiye'de'' dedi. 
     Kıbrıs konusunda bir zirve ya da olağanüstü MGK'nın toplanıp toplanmayacağı yönündeki bir soruyu da yanıtlayan Erdoğan, KKTC Cumhurbaşkanı Rauf Denktaş'ın hükümeti kurma görevini CTP Lideri Mehmet Ali Talat'a verdiğini anımsatarak, Talat'ın hükümet kurma konusundaki çalışmalarına başladığını söyledi. Erdoğan, konuyla ilgili gerek görülmesi halinde zirvenin toplanabileceğini söyledi. 
     
</TEXT>
</DOC>
