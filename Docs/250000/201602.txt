<DOC>
<DOCNO> 201602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko18.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom'un satışı için 31 Mayıs'a kadar ihaleye çıkılacak 
</HEADLINE>
<TEXT>

     Bakanlar Kurulu, Türk Telekom'un özelleştirilmesine ilişkin bir dizi karar aldı. 
     Şirketin yüzde 51 hissesinin tek seferde blok olarak satılması kararlaştırıldı. 
     Resmi Gazete'nin bugünkü sayısında yayımlanan Kararname uyarınca, şirket hisselerinin tamamına tekabül eden değeri, Değer Tespit Komisyonu Kararında belirtildiği üzere, şirketin idari ve mali yapısında öngörülen düzenlemelerin yapılmasına bağlı olarak blok satış ihale sürecinde, teklif alma tarihinden önce Bakanlar Kurulu'nun onayına sunulacak. 
     Şirketin hisselerinin en az yüzde 51'inin tek seferde blok olarak satılması, blok satış için 31 Mayıs 2004 tarihine kadar ihale ilanına çıkılması kararlaştırılırken, blok satış yönteminde ihale sürecinin ihale komisyonu tarafından belirlenmesi benimsendi. 
     Yürürlük tarihi 13 Kasım 2003 olan Kararname uyarınca, halka arz edilecek hisse oranı ve zamanlaması, blok satış sonrasında belirlenerek Bakanlar Kurulu'nun onayına sunulacak. 
     Halka arz sırasında, şirket hisselerinin yüzde 5'lik bölümü T.C. Posta ve Telgraf Teşkilatı Genel Müdürlüğü ve şirket çalışanları ile küçük tasarruf sahiplerine, yurt içi sermaye piyasalarında halka arz yöntemiyle satılacak. 
     Halka arz yönteminde küçük tasarruf sahiplerini özendirici gerekli her türlü taksit, teşvik, iskonto ve kredi kartı ile ödeme imkanları kullanılacak. 
     
</TEXT>
</DOC>
