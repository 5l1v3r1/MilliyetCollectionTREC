<DOC>
<DOCNO> 208376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo01.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Fatih Hocam ne yapıyorsa doğrudur... 
</HEADLINE>
<TEXT>

     Almanya Birinci Futbol Ligi takımlarından Werder Bremen, devre arası hazırlıkları için Antalya'ya geldi. 
     Ligin ilk yarısını lider durumda tamamlayan Alman ekibi, hava yoluyla geldiği Antalya'dan, kamp yapacağı Serik ilçesine bağlı Belek beldesine geçerek, Limak Arcadia Sport Golf Otel'e yerleşti. 
     Otel müşterilerinin yoğun ilgisiyle karşılanan Alman ekibi, Antalya'da düzenlenen Efes Pilsen Cup Futbol Turnuvası'na da katılacak. 
     Werder Bremen'de forma giyen Galatasaray'ın eski futbolcusu Ümit Davala, gazetecilerin sorularını yanıtlarken, uzun bir aradan sonra tekrar Türkiye'de bulunmaktan mutlu olduğunu belirterek, ''Efes Pilsen Cup'ta, grubumuzda Trabzonspor ile karşılaşacağız. İnşallah eski takımım Galatasaray'la da final oynarız'' dedi. 
     Davala, Galatasaray'ın yeni yapılanmasıyla ilgili olarak da, ''O, hocanın takdiridir. Fatih hocam ne yapıyorsa doğrudur'' açıklamasında bulundu. 
     Ümit Davala, tekrar Galatasaray'a dönüp dönmeyeceği yolundaki bir soru üzerine de, ''Şu an mümkün değil'' ifadesini kullandı. 
     
</TEXT>
</DOC>
