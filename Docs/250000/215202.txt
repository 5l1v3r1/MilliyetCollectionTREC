<DOC>
<DOCNO> 215202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/dunya/adun.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanlık sevdası kötü yola düşürdü 
</HEADLINE>
<TEXT>

   Rusya'da devlet başkanlığına soyunan ancak dört gün esrarengiz biçimde ortadan yok olan Ivan Rıbkin, "Beni ilaçlayıp kaçırdılar, uygunsuz görüntülerimi çektiler" dedi 
      Cenk Başlamış 

   
   Rusya'da 14 Mart'ta yapılacak başkanlık seçimlerine adaylığını koyan ancak daha sonra esrarengiz bir şekilde kaybolup Ukrayna'da ortaya çıkan İvan Rıbkin'in, film yıldızı olmak için evden kaçan taşralı kızların başına gelenlere benzeyen bir macera yaşadığı anlaşıldı. Kısa süre öncesine kadar çok az kişinin tanıdığı Rıbkin, yaşadığı ilginç, esrarengiz ve biraz da komik olaylarla bir anda Rusya'da en çok konuşulan politikacı haline geldi. 
   Her şey, Albina Rıbkina'nın geçen hafta eşinin kaybolduğunu polise bildirmesiyle başladı. Aramalar sonuç vermezken, pazartesi günü Rıbkin'ın Ukrayna'da olduğu ortaya çıktı. Önce Rıbkin, gazetecileri azarlar tonda, "Benim de özel hayatım var Ukrayna'da birkaç gün eğlendim. Cep telefonumu kapattım, gazete okumadım, TV seyretmedim. Neden gürültü kopardığınızı anlamadım" dedi. 
   Fakat, "Zavallı Rusya Kimler onu yönetmeye talip oluyor" diyen Albina Rıbkina, eşine hiç de anlayış göstermeye niyetli olmadığını belli edince olayın seyri değişti. Rıbkin bir anda Rus medyasında birinci haber oldu. Gazeteler, alaycı bir dille, onun Ukrayna'ya sevgilisine gittiğini yazdı. 
   
   Şansını sıfırladı 
   Rıbkin, ertesi gün açıklamasını biraz değiştirdi ve kaybolmasının aslında "felekten birkaç gece çalmak" amacını taşımadığını ima eden sözler söyledi. Ancak, olay politikacının Londra'da düzenlediği basın toplantısında öyküsünü değiştirmesiyle kafalar iyice karıştı. Rıbkin'e bakılırsa o Kiev'e aslında Çeçen lider Aslan Mashadov'la görüşmeye gitmiş, ama tanımadığı kişiler kendisine uyku ilacı vermiş ve gözlerini 4 gün sonra açabilmişti. Üstelik bilincini kaybettiği sırada videoya çekilen görüntüleri daha sonra kendisine gösterilmişti. 
   Rıbkin, "Kasette bana karşı kullanılabilecek görüntüler vardı " diyor ama ayrıntıya girmekten kaçınıyordu. Eski bir KGB ajanına göre, Rıbkin'e örgütün sık kullandığı SP - 117 adında bir ilaç verilmiş olabilir. 
   
   
   
</TEXT>
</DOC>
