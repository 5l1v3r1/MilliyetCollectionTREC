<DOC>
<DOCNO> 243104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas22.html </URL>
<DATE> 2004/05/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çikolata reklamı cinsiyet ayrımcılığı yapınca yayından kaldırıldı 
</HEADLINE>
<TEXT>

     Malta'da, çokuluslu Nestle firmasının ''bu ürün kızlara göre değil'' sloganıyla piyasaya sürdüğü bir çikolatanın reklamı, kadın-erkek eşitliği komisyonunun protestosu üzerine ekranlardan ve gazetelerden çekildi. 
     Nestle'nin ''Yorkie'' adlı ürünü için kullanılan reklamı ''ayrımcı ve saldırgan'' bulan komisyonun müdürü Sina Bujega, ürünün tanıtılma şeklini beğenmeyen kadınlardan sayısız şikayet aldıklarını, bu protestoları üreticiye ilettiklerini, üreticinin de reklamı televizyonlardan ve gazetelerden çektiğini belirtti. 
     Bujega, komisyonun aynı zamanda, ''kızlara göre değil'' yazısının ürünün ambalajlarından çıkarılmasını istediğini, ancak çikolatanın İngiltere'den bu şekilde ithal edilmesi nedeniyle bunun mümkün olmadığını kaydetti. 
     Komisyon müdürü, ''Malta gibi hak eşitliğinin hala gelişmediği bir yerde, bu tarz bir reklam zararlıdır'' dedi. 
     
</TEXT>
</DOC>
