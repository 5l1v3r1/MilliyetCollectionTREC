<DOC>
<DOCNO> 207002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun30.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Transseksüel evliliğini engellemek Avrupa yasalarına aykırı" 
</HEADLINE>
<TEXT>

     Avrupa Adalet Divanı, transseksüellerin evlenmesi ve emeklilik maaşı almasının engellenmesinin Avrupa Birliği yasalarına aykırı olduğuna karar verdi. 
     Lüksemburg'daki Avrupa Adalet Divanı, bugünkü kararında ''belirli imkanların sadece evli çiftlere tanınmasının kendi başına bir cinsiyet ayrımcılığı olmadığını, ancak bir kişinin AB yasaları tarafından korunan imkanların temeli olan bir durumdan yararlanmasının engellenmesinin eşitsiz bir muamele ve insan hakları ihlali olduğunu'' belirtti. 
     Avrupa İnsan Hakları Mahkemesi de, bu konuda aynı kararı almıştı. 
     Sadece K.B. olarak tanımlanan İngiliz bir kadın, kadın olan partnerinin ölümünden sonra, yasal olarak evlenemeyecekleri gerekçesiyle dul maaşı alamayacağının bildirilmesi üzerine mahkemeye başvurmuştu. 
     K.B. işçi olarak İngiliz Ulusal Sağlık Kurumu'na 20 yıl prim ödediği için kendisine dul maaşı verilmemesini öngören yasanın ayrımcılık yaptığını ileri sürmüştü. 
     Avrupa Adalet Divanı K.B.'nin davasını, bugün aldığı karar ışığında yeniden ele alması için İngiliz Mahkemesi'ne geri gönderdi. Avrupa Adalet Divanı'nın bugün aldığı karar, Mayıs'ta üye olacak 10 ülke dahil bütün AB ülkelerini bağlayıcı nitelik taşıyor. 
     Ancak İngiltere, geçen Kasım ayından başlayarak transseksüellerle ilgili yasalarını değiştirmeye başladı. 
     Yeni düzenlemelere göre, transseksüeller nüfus cüzdanlarını değiştirebilecek ve böylece kendi cinslerinden biri ile evlenebilecekler. 
     
</TEXT>
</DOC>
