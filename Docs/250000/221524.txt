<DOC>
<DOCNO> 221524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko24.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türkiye'den tavuk ithal edecek... 
</HEADLINE>
<TEXT>

     Yurtiçi piyasada tüketimin artmaması nedeniyle sıkıntı yaşayan tavukçuluk sektörü, Avrupa Birliği'nin AB ithalat kapısını açmasını bekliyor. 
     AB Komisyonu, geçen yıl Eylül ayında Türkiye'de yaptığı denetimlere istinaden, Türkiye'yi kümes ve av hayvanı ithalatı yapılabilecek üçüncü ülkeler listesine aldı. İhracatın yapılabilmesi için, AB Komisyonu'nun Türkiye'ye yönelik sağlık sertifikası sınıflandırması ve ithalat yapılabilecek işletmelere ilişkin kararı bekleniyor. 
     Beyaz Et Sanayicileri ve Damızlıkçılar Birliği BESD-BİR Genel Sekreteri Yüce Canoler, A.A muhabirine yaptığı açıklamada, Komisyon'un sağlık sertifikası ve işletmelere ilişkin kararını ''bugün-yarın'' beklediklerini söyledi. 
     AB Komisyonu'nun, Türkiye'nin av etleri ve kümes hayvanları ithalatı yapılabilecek ülkeler listesine alınmasına ilişkin kararının 13 Şubat'ta Federal Almanya'nın resmi gazetesinde yayımlandığını, diğer AB ülkelerinin resmi gazetelerinde de yayımlanmış olabileceğini veya ilerde yayımlanacağını anlatan Canoler, bu listeye göre, hayvan sağlığı ve hijyene ilişkin şartların yerine getirilmesi halinde AB'nin Türkiye'den ithalat yapabilmesine ilişkin kapının aralandığını belirtti. 
     AB'nin hayvan hastalıkları yönünden ülkeleri A ve B sınıfı sağlık sertifikası olmak üzere iki grupta değerlendirdiğini belirten Yüce Canoler, ''AB Komisyonu'nun mevcut kararına göre, firmalar, isterlerse Türkiye'den beyaz et ithal edebilirler. Ancak, bu durumda hayvan hastalıkları ve hijyenle ilgili riskleri üstlenmeleri gerekiyor. Firmalar bu riski almadığı için, AB Komisyonu'nun sağlık sertifikası ve işletmelere ilişkin kararını bekliyor'' dedi. 
     Komisyon'un bu ''final raporu''nun Dublin'de hazırlandığını, 2 hafta önce de incelenmek üzere Brüksel'e gönderildiğini anlatan Canoler, incelemenin tamamlanmak üzere olduğunu ve ''bugün-yarın'' sonuçlandırılmasını beklediklerini kaydetti. 
     Türkiye'de iç tüketimin yeterli artmaması nedeniyle Aralık ayından beri sektörde sıkıntı yaşandığını, 2 milyon 200 bin liralık maliyete karşın 1 milyon 700 bin liraya kadar toptan tavuk eti satıldığını belirten BESD-BİR Genel Sekreteri Yüce Canoler, özellikle göğüs etinde önemli ihracat şansı bulunduğunu, bütün tavukta ise maliyetlerin yüksek kaldığını söyledi. 
     Türkiye'yi kümes ve av hayvanları ithal edilebilecek ülkeler arasında ilan eden AB Komisyonu'nun, inceleme yapılan ve olumlu bulunan 5 firmaya kod numarası vermesi gerekiyor. Sağlık sertifikası sınıfının belli olması ve işletmelere kod numarası verilmesinden sonra bu firmalar ihracata başlayabilecek. 
     Karar, Keskinoğlu, Şeker Piliç, Pınar Et, Banvit ve Beypiliç'i ilgilendiriyor. 
     Verilen bilgiye göre, Türkiye'nin AB'ye ihracatta hindi etinde bin tonluk kotası bulunuyor. Sektör, rekabet şansının artması için tavuk etinde de serbest kota alınmasını istiyor. Ancak, AB, Türkiye'nin kırmızı et ve canlı hayvan ithalatına izin vermemesi nedeniyle bu konuda görüşmeye istekli davranmıyor. 
     
</TEXT>
</DOC>
