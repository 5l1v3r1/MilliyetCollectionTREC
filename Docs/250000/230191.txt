<DOC>
<DOCNO> 230191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/soneko09.html </URL>
<DATE> 2004/04/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Babacan Ekonomik Reform Kredisi, Nisan'da serbest bırakılacak... 
</HEADLINE>
<TEXT>

     Devlet Bakanı Ali Babacan, ekonomik reform kredisinin 375 milyon dolar tutarındaki diliminin çalışmalarının Mart ayı sonunda sonuçlandığını belirterek, ''Söz konusu kredi Nisan ayı içinde serbest bırakılacaktır'' dedi. 
     Babacan, Dünya Bankası Türkiye Direktörü Andrew Vorkink ve Hazine Müsteşarı İbrahim Çanakcı ile birlikte Hazine'de düzenlediği basın toplantısında, konuşmasına bugün vefat eden İşadamı Sakıp Sabancı'nın ölümünü hatırlatarak başladı. ''Ülkemizin yetiştirdiği çok değerli bir şahsiyeti, Sakıp Sabancı'yı kaybetmenin üzüntüsü içindeyiz'' diyen Babacan, Sabancı'nın Türkiye'ye her alanda önemli katkıları bulunduğunu, yıllar boyu ürettiğini, yatırım yaptığını ve on binlerce kişiye iş imkanı sağladığını söyledi. 
     Ali Babacan, ''Sabancı, ülkemizin kalkınmasını, ilerlemesini istemiş çok arzu etmiş ve adeta hayatını bu yola vakfetmiş bir insandı'' diye konuştu. 
     Bakan Babacan, Sabancı'nın Türkiye'deki yabancı ortaklıklarıyla Türk sanayisine ve ekonomisine katkılar sağlamış bir işadamı olduğunu belirterek, şöyle devam etti 
     ''Sabancı, aynı zamanda bilime, sanata, kültüre verdiği büyük destekle örnek bir işadamı oldu. Türkiye için acı bir kayıp. Allah'tan rahmet diliyorum. Ailesine, sevenlere ve iş dünyasına sabır ve başsağlığı diliyorum.'' 
     
     375 MİLYON DOLARLIK KREDİ DİLİMİ 

     Babacan, ekonomik program çerçevesinde başta enflasyon ve büyüme olmak üzere makro ekonomik göstergelerde olumlu gelişmeler kaydedildiğini ifade ederek, bu olumlu gelişmelerin kalıcı olması gerektiğini vurguladı. 
     Sürdürülebilir bir kalkınma içinde yapısal reformların hayati önem taşıdığını belirten Babacan, ''Ülkemizin AB ile bütünleşmesi sürecinde yapısal reformlar son derece büyük önem arz ediyor'' dedi. 
     Bunun bilincinde olan hükümetin bütçe ve para politikalarını uygularken, eş zamanlı olarak yapısal reformlarda da kararlı bir yol izlediğini anlatan Babacan, yapısal reformlar programının en önemli bölümünün kamu maliyesindeki etkinliğin sağlanması olduğunu kaydetti. 
     Reformların oldukça geniş bir alanı kapladığını ve bunun ilgili birim ve bakanlıkların mutabakat ve katılımı ile gerçekleştirildiğini belirten Babacan, ''Ekonomik reform kredisinin 375 milyon dolar tutarındaki diliminin çalışmaları, Mart ayı sonunda sonuçlandı. Söz konusu kredi, Nisan ayı içinde serbest bırakılacaktır'' diye konuştu. 
     
     REFORMLAR ALANINDA ETKİLEYİCİ PERFORMANS 

     Dünya Bankası Türkiye Andrew Vorkink, Türk hükümetinin yapısal reformlar alanında etkileyici bir performans gösterdiğini söyledi. 
     Devlet Bakanı Ali Babacan'ın Dünya Bankası kredileriyle ilgili düzenlediği basın toplantısında açıklamalarda bulunan Vorkink, sözlerine işadamı Sakıp Sabancı'nın ölümü nedeniyle ailesi ve tüm Türkiye'ye taziyelerini ileterek başladı. 
     Vorkink, ''örnek bir insan, örnek bir işadamı ve Türkiye'nin iyi niyet elçisi'' olarak nitelediği Sabancı'nın Türkiye için bir kayıp olduğunu ifade etti. 
     Dünya Bankası'nın Türkiye'ye yönelik kredi desteği konusunda bilgi veren Türkiye Direktörü, Türkiye'nin ekonomik reform kredisi kapsamındaki koşulları yerine getirmesi nedeniyle 375 milyon dolarlık kredi diliminin serbest bırakıldığını vurguladı. 
     Dünya Bankası ve Hazine Müsteşarlığı'nın vardığı anlaşmayla Türkiye'ye program amaçlı mali sektör ve kamu sektörü uyum kredisi adı altında 1 milyar dolarlık bir kredi öngörüldüğüne dikkat çeken Vorkink, bunun Dünya Bankası'nın ülkelere sağladığı en büyük kredilerinden birisi olduğunu bildirdi. 
     Vorkink, dün akşam da Dünya Bankası'nın 60 milyon dolarlık sağlık dönüşüm projesi kredi müzakerelerinin tamamlandığını, bu krediyle genel sağlık sigorta çalışmalarının tamamlanacağını belirti. 
     
     ''KREDİLER TÜRKİYE'YE GÜVENİ GÖSTERİYOR'' 

     Andrew Vorkink, bu kredilerin Dünya Bankası'nın Türkiye'ye ve yapısal reformlarına duyduğu güveni gösterdiğini de ifade ederek, her şeyin beklenen şekilde gittiğini kaydetti. 
     Direktör Vorkink, ''Bunlar Türkiye'nin Dünya Bankası açısından güvenilir bir ülke olduğunu da göstermektedir. Türk hükümetinin reformlar alanındaki etkileyici performansını da gösteriyor. 12 ayda Türkiye'ye desteğimiz 5 kat artmıştır, artarak da devam edecektir'' dedi. 
     
     ''TÜRKİYE AB'YE SIKI HAZIRLANIYOR'' 

     Dünya Bankası'nın desteklediği ve hükümetin de uyguladığı politikalar sayesinde faizlerin ve enflasyonun düştüğünü, ekonominin yüzde 5'in üzerinde büyüdüğünü söyleyen Vorkink, bu gelişmelerin Türkiye'nin AB ile entegrasyonunu da desteklediğinin altını çizdi. 
     Vorkink, Türkiye'nin AB için çok sıkı şekilde hazırlık yaptığını ve gereklilikleri yerine getirdiğini belirtti. 
     Daha sonra Dünya Bankası'nın desteklediği projelere ilişkin bilgi veren Vorkink, ekonomik reform kredisiyle tarımsal reformların da gerçekleştirildiğini ve tarıma yönelik sübvansiyonların yılda 5.5 milyar dolar azaltıldığını anlattı. 
     Türkiye'nin bu gerçekleşmeyle AB'deki durumun dahi önüne geçtiğini kaydeden Vorkink, diğer reformlarla da enerji, doğalgaz ve haberleşme alanında önemli mesafeler alındığını vurguladı. 
     Finans ve mali sektörlerdeki düzenlemeler için verilecek program amaçlı mali sektör ve kamu sektörü uyum kredisi için Haziran ayında onay alacaklarını bildiren Dünya Bankası Türkiye Direktörü, bu kapsamda BDDK ve TMSF'nin güçlendirilmesinin öngörüldüğünü, kamu bankalarıyla ilgili yol haritasıyla da bu alandaki hizmetlerin iyileştirilmesinin planlandığını kaydetti. 
     Vorkink, mali sektörde de vergi sisteminin basıtlaştırılması ve daha adil bir vergi düzeninin amaçlandığını sözlerine ekledi. 
     
     KREDİNİN İLK DİLİMİ BU YIL ORTASINDA KULLANILACAK 

     Devlet Bakanı Ali Babacan, Program Amaçlı Mali Sektör ve Kamu Sektörü Uyum Kredisi'nin ilk diliminin bu yıl ortasında kullanılmasının hedeflendiğini bildirdi. 
     Babacan, Dünya Bankası Türkiye Direktörü Andrew Vorkink ve Hazine Müsteşarı İbrahim Çanakçı ile birlikte düzenlediği basın toplantısında çalışmaları tamamlanan ekonomik reform kredisi ile kamu maliyesi, sosyal güvenlik ve tarım sektöründeki yapısal reformlar ile enerji ve telekomünikasyon sektörlerindeki yeniden yapılanma ve özelleştirmenin destekleneceğini belirtti. 
     Kamu maliyesi alanında, mali uyum çalışmalarının sürdürülebilir kılınması için, kamu harcama yönetimi ve denetiminin iyileştirilmesinin öngörüldüğüne dikkat çeken Babacan, bu alanda bugüne kadar yaptıkları reformlar ve diğer düzenlemeler hakkında bilgi verdi. 
     
     MALİ VE KAMU SEKTÖRÜ UYUM KREDİSİ 

     Daha sonra kamu ve finansal sektördeki reformları desteklemek için oluşturulan Üçüncü Program Amaçlı Mali Sektör ve Kamu Sektörü Uyum Kredisi hakkında da açıklamalarda bulunan Babacan, bu krediye ilişkin çalışmaların da hızla ilerlediğini anlattı. 
     Dünya Bankası'nın standart koşullarındaki bu kredinin tutarının 100 milyon dolar artırılarak 1 milyar dolara yükseltildiğini kaydeden Devlet Bakanı Babacan, bunun ilk diliminin yıl ortasında, ikinci diliminin ise yıl sonunda kullanılmasının amaçlandığını bildirdi. 
     Babacan, söz konusu kredi ile gerçekleştirilmesi öngörülen düzenlemeler hakkında da şu bilgileri verdi 
     ''Uyum kredisinin kamu sektörü bileşeninde daha etkin bir gelir idaresi yapısının oluşturulması, vergi tabanının genişletilmesi, kayıt dışı ekonomi ile mücadele edilmesi, sosyal güvenlik sistemindeki açıkların azaltılması ve harcamaların rasyonelleştirilmesi üzerinde yoğunlaşılmaktadır. 
     Finansal sektör bileşeninde ise Bankalar Kanunu'nun Avrupa Birliği standartları çerçevesinde daha da güçlendirilmesi, TMSF tarafından devralınan varlıkların çözüme kavuşturulmasına ilişkin çalışmaların hızlandırılması ve kamu bankalarının geleceğe yönelik stratejilerinin ve yol haritalarının oluşturulması hedeflenmektedir. Kamu bankalarına ilişkin çalışmaların yıl ortalarında tamamlanmasını bekliyoruz.'' 
     
     ÜLKE DESTEK STRATEJİSİ 

     Babacan, 2004-2006 yıllarını kapsayan Ülke Destek Stratejisi CAS kapsamında ele alınan proje kredilerinin de reform programındaki sektörel önceliklerle uyumlu olduğunu vurgulayarak, bu çerçevede önümüzdeki 3 yıllık dönemde enerji, tarım, sağlık, bilgi ekonomisi ve KOBİ'lerin finansmanı alanlarında toplam 2.3 milyar dolar tutarında proje kredisi sağlanmasının öngörüldüğünü ifade etti. 
     Gerek program, gerekse proje finansmanı bağlamında başlatılan ve devam etmekte olan tüm çalışmaların hızla ve etkin biçimde sonuçlandırılmasında kararlı olduklarını dile getiren Babacan, şöyle konuştu 
     ''Bu hedef çerçevesinde, Dünya Bankası ile uzun yıllardır devam eden yakın işbirliğimizin önümüzdeki 3 yılı kapsayan ve 4.5 milyar dolar tutarında bir kredi paketini içeren Ülke Destek Stratejisi kapsamında da başarıyla sürdürüleceğine olan inancımı yinelemek isterim.'' 
     
     KAMU BANKALARINDA YOL HARİTASI 

     Devlet Bakanı Babacan, daha sonra basın mensuplarının sorularını yanıtladı. 
     Babacan, kamu bankalarının özelleştirilmesine hükümetin sıcak bakmadığı şeklindeki yorumlara dikkat çeken bir soru üzerine, bu konuda 3 ayrı alanda çalışma yürüttüklerini anlattı. 
     Bunları Pamukbank'ın Halk Bankası içinde entegre edilmesi, Ziraat Bankası'nın rasyonelleştirilmesi ve Vakıfbank'ın değer tespit çaışmasından sonra hisse yapısında özel sektör payının arttırılması olarak sıralayan Babacan, şöyle devam etti 
     ''Bu çalışmalara start verilmiştir. En fazla 2.5-3 ay içinde bu çalışmaların tamamlanmasını planlıyoruz. Orta ve uzun vadede bu bankalara nasıl yol vermek istiyoruz, bunu belirleyeceğiz. Kamu bankalarına ilişkin çalışmalar, ticari ilkeler çerçevesinde yürütülen çalışmalardır. 
     Yıllardır kamu bankaları zarar üreten kuruluşlar olmuş. Bunlar o kadar büyük noktaya ulaşmış ki, 2001 krizinin sebeplerinden birisi de kamu bankalarının görev zararları olmuş. Bu dönemde hiçbir kamu bankasına görev zararı yüklenmiyor. Sübvansiyon varsa, bütçede ödenek ayrılmaktadır. Bu bankalar, ticari ilkelerle çalışmaktadırlar. 
     Ziraat Bankası 1.1 katrilyon liralık temettü ödemesinde bulundu. Kar elde etmiş ve Hazine'ye aktarıyor. Nereden nereye gelindi. Kamu bankaları ne içine kapanıp, küçülme yoluna gidecek, ne de kamu bankası olmanın verdiği avantajları, rekabet üstünlüğü olarak kötüye kullanacaktır. Kamu bankaları yönetimlerine talimatlar bu şekildedir.'' 
     
     TARİHTE BU BİR İLKTİR 

     Devlet Bakanı Ali Babacan, ekonomik reform kredisinin Türkiye ile Dünya Bankası tarihinde tamamlanan ilk program olduğuna dikkat çekerek, ''tarihte bu ilktir'' dedi. 
     Babacan, Dünya Bankası kredileriyle ilgili düzenlediği basın toplantısında, gazetecilerin sorularını yanıtladı. 
     Ali Babacan, kredi dilimleriyle ilgili bir soru üzerine, hükümetin 18 ay önce kurulduğunu ve bu süreden sonra ilk defa bir programın kredisinin kullanıldığına dikkat çekti. 
     Bugüne kadar Dünya Bankası ile başlatılan hiçbir programın bitirilemediğini kaydeden Babacan, ''İmzalar atılmış, taahhütler verilmiş, ancak ikinci ve üçüncü dilim kredileri kullanılamamıştır. Tarihte bu ilktir'' dedi. 
     Babacan, 1.5 yıldır Türkiye'deki sektörel ve yapısal reformları yeni baştan yaptıklarını, Türkiye'nin sektörel konulardaki sistemini yeni baştan temize çektiklerini vurgulayarak, şöyle devam etti 
     ''Atmış olduğumuz her adım, uygulamakta olduğumuz her reform Türkiye için doğru olduğunu bildiğimiz içindir. Bile bile yanlış bir şey yapmayız. Burada önemli olan uluslararası kuruluşların uluslararası tecrübelerini, iyi ya da kötü tecrübelerini Türkiye gerçekleriyle buluşturmak, hamur etmek ve Türkiye için doğrusu neyse bunu uygulamaktır. 
     Uzunca bir hazırlık sürecinden, 18 aydan sonra bakın bitiyor. Hemen birkaç ay sonra programın 1. dilimi, 6 ay sonra hemen 2. dilimi. Kredilerin yapısal bazı ön şartları ve yapısal reformlarla ilgili konular var. Şu konular, şu noktaya geldiğinde kredi serbest bırakılacak diyor. Dolayısıyla bu yapısal reformlarla ilgili ve bunlarla ilgili program kredileri son derece önemli.'' Babacan, yapısal reformların çok geniş bir alanı kapsadığını ve bunun koordineli çalışmayı gerektirdiğini vurguladı. Babacan, Türkiye ile Dünya Bankası'nın 50 yıllık tarihinde hiçbir programın tamamlanamadığını belirterek, ''Bizim dönemimizde ilk defa bir program tamamlanacaksa, bu AK Parti hükümetinin kararlılığıdır. Tek partili hükümetin verdiği tek bir vücut olarak hareket etmesidir'' dedi. 
     
     STAND-BY TEKNİK OLARAK 2005 YILININ ŞUBATI'NDA BİTİYOR 

     Bakan Babacan, 2004 yılı sonunda stand-by anlaşmasının sona ereceğinin bilindiğini, ancak bu sürenin Ocak 2005 tarihine kadar uzadığının hatırlatılması üzerine, 3 yıllık stand-by anlaşmasının 2002 Şubatı'nda başladığını, anlaşma süresinin 3 olduğunu ve teknik olarak 2005 yılı Şubatı'nda bitmesi gerektiğini söyledi. 
     Bundan önceki açıklamalarda gözden geçirme çalışmalarının Aralık 2004 sonu itibariyle bitirilmesinin öngörüldüğünü belirten Babacan, şunları kaydetti 
     ''Her ne kadar teknik olarak 36 aylık bir süre olsa da 35 aylık bir sürede gözden geçirmelerin tamamlanması gerekiyordu. Son 7. gözden geçirme çalışmaları sırasında gözden geçirmeleri yeniden ele aldık. Bundan sonraki gözden geçirme sayısını 4'ten 3'e indirdik. Yani toplam 10 gözden geçirmeyle işi tamamlayacağız. Son gözden geçirme çalışması Aralık'ta olacak ve son kredi diliminin serbest bırakılması da Ocak ayı gibi düşünülüyor.'' Bununla ilgili şu an spesifik tarihler söylemek zor olduğunu ifade eden Babacan, gözden geçirmelerinin 2005 yılının Ocak ayında bitmesinin programın, formal 36 aylık süresinin tam sonuna kadar kullanıcağını gösterdiğini, bir uzatma söz konusu olmadığını kaydetti. 
     
</TEXT>
</DOC>
