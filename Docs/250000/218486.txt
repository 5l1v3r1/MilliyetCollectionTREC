<DOC>
<DOCNO> 218486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun02.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Grossman Türkiye'ye gelecek 
</HEADLINE>
<TEXT>

     ABD Dışişleri Bakan Yardımcısı Marc Grossman, Amerikan yönetiminin başlattığı ve Ortadoğu ülkelerinde demokratik reformların desteklenmesi olarak tanımlanan ''Büyük Ortadoğu'' projesi kapsamında gelecek hafta Türkiye'yi de ziyaret edecek. 
     ABD Dışişleri Bakanlığı Sözcüsü Richard Boucher, Grossman'ın 29 Şubat-5 Mart tarihleri arasında Ürdün, Mısır, Fas, Bahreyn ve Avrupa'da da Türkiye ile Brüksel'i ziyaret edeceğini söyledi. 
     Boucher, Grossman'ın ziyaretlerinin ABD Başkanı George W. Bush'un büyük Ortadoğu girişimine destek çerçevesinde, bölgedeki hükümet ve liderlerle diyalogun sürdürülmesi, bölgede reformun desteklenmesi için ABD ve müttefiklerinin nasıl çalışabileceğine yönelik fikir arayışı kapsamında yapılacağını kaydetti. 
     Boucher, Bush'un da daha önce ifade ettiği gibi, ABD'nin Ortadoğu'ya dışarıdan reform empoze etmeye çalışmadığını, fikirlerin yine bölgeden gelmesini desteklediklerini ve yardım için ABD'nin ne yapabileceğini bölgedeki dost ve müttefik ülkelerle tartıştıklarını belirtti. 
     Sözcü, böylece bu girişim çerçevesinde bölgenin ihtiyaçlarına cevap verilebileceğini ifade etti. 
     Richard Boucher, ekonomik işlerden sorumlu Dışişleri Bakan Yardımcısı Alan Larson'ın da, Ramallah, Kudüs, Amman, Riyad ve Kahire'yi kapsayan aynı amaçlı ziyaretinden döndüğünü ve projenin, ikili ekonomik ve ticari ilişkileri kapsadığını kaydetti. 
     Boucher, aynı şekilde ABD'nin Avrupalı dost ve müttefikleriyle de bu proje kapsamında nasıl ortak çalışılabileceği konusunda fikir aldığını belirtti. 
     Grossman'ın Türkiye'yi ziyaretinin Kıbrıs'ta çözüm çabalarıyla ilgisi olup olmadığı sorusu üzerine Boucher, ABD Dışişleri bakan yardımcısının ziyaretinde Kıbrıs konusunun gündeme gelmesinin kendisi için büyük bir sürpriz olmayacağını ancak ziyaretin ana amacının, daha çok başka konular olduğunu söyledi. 
     Boucher, ABD Dışişleri Bakanlığı Kıbrıs Özel Koordinatörü Tom Weston'ın Cumartesi günü Washington'dan bölgeye hareket edeceğini hatırlatarak, Kıbrıs konusuyla Weston'ın ilgilendiğini kaydetti. 
     Kıbrıs'ın güvenliğinde NATO'nun rolünün sorulması üzerine Boucher, adanın güvenliğinin devam eden müzakerelerin bir parçası olduğunu belirtti ve ''Kıbrıs'ın güvenliği, sadece askeri bir düzenlemenin çok ötesinde. Kıbrıs'ın güvenliği en iyi, kapsamlı bir çözümle sağlanabilir. Zaten bizim üzerinde çalıştığımız da bu'' dedi. 
     
</TEXT>
</DOC>
