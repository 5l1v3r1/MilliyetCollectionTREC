<DOC>
<DOCNO> 202342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/guncel/gun01.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat bülbülü 
</HEADLINE>
<TEXT>

   Irak'ın devrik lideri Saddam Hüseyin, daha ilk sorgusunda, bir zamanlar yöneticisi olduğu Baas rejiminin önde gelen bir yetkilisini ele verdi... 
      DIŞ HABERLER SERVİSİ 
   
   Associated Press'e AP konuşan 1. Zırhlı Tümeni'nden Tuğgeneral Mark Hertling, "Saddam Hüseyin'in yakalanması, bize şimdiden istihbarat anlamında büyük yarar sağladı" dedi. Saddam'ın ilk sorgusunda söylediklerini ve yakalandığı sırada yanında bulunan belgeleri değerlendirerek Bağdat'ta eski rejimin önemli bir ismine ulaştıklarını, onun verdiği bilgilerle de aranan birkaç kişiyi daha ele geçirdiklerini anlatan Hertling, "Şimdiden bir hücreyi ortaya çıkardık bile. Başka operasyonlar da yapacağız. Parçaları birleştiriyoruz" diye konuştu. Saddam'ın kitle imha silahları konusunda da konuşacağını umduğunu söyleyen Hertling, yakalanan Baas rejimi yetkililerinin isimlerini açıklamadı. 
   
   İzzet İbrahim'i de soracaklar 
   Saddam Hüseyin, sorgusunda öncelikle ülkedeki gerilla savaşıyla bağlantısı, olası saldırılar ve direniş liderlerinin yerlerine ilişkin istihbarat bilgisi için baskıyla karşılaşacak. Ardından kitle imha silah programları geliştirip geliştirmediğine ve hükümetinin terörizmle bağlantısına ilişkin sorular sorulacak. 
   ABD'nin, Saddam Hüseyin'den, "Sünni Üçgeni"ndeki direnişi örgütlediği düşünülen eski sağ kolu İzzet İbrahim El Duri'yi yakalamak amacıyla bilgi almaya çalışacağı da belirtiliyor. 
   
   İşkence hariç her şey serbest    Yetkililer, Saddam Hüseyin'i konuşturmak için bildikleri tüm yöntemleri kullanmaya kararlı. Eski CIA terörle savaş şefi Vince Cannistraro, "Bu sorguda, işkence hariç kitaptaki tüm yöntemler kullanılacaktır" dedi. Devrik liderin aksi takdirde suçlarını itiraf etmeyeceğini savunan Cannistraro, "Ondan nasıl bir bilgi elde edebilirler ki Yaptıklarının adil olduğunu söyleyecektir" diye konuştu. 
   
   1 Temmuz'da idam edilebilir    Savaş esiri muamelesi göreceği açıklanan Saddam Hüseyin'in, özel mahkemenin karşısına çıkarılması bekleniyor. Geçici Hükümet Konseyi üyesi Muvaffak El Rubai, ABD önderliğindeki işgal yönetiminin, egemen bir devlet kuruluncaya kadar idam cezasını askıya aldığını anımsattı ve 30 Haziran'da egemenliğe sahip olacaklarına dikkat çekerek, Saddam Hüseyin'in 1 Temmuz'da idam edilebileceğini söyledi. 
   
   Annan Ölüm cezası verilmesin    BM Genel Sekreteri Kofi Annan, devrik Irak lideri Saddam Hüseyin'e idam cezası verilmesine karşı olduğunu söyledi. Dün gazetecilerin sorularını yanıtlayan Annan, Saddam'ı yargılayacak herhangi bir mahkemenin uluslararası kural ve standartlara uyması gerektiğini vurgulayarak, yargılama sürecinde BM'nin de yardımcı olabileceğini kaydetti. BM'nin ölüm cezasını desteklemediğini ifade eden Annan, "Dolayısıyla Genel Sekreter olarak bundan vazgeçip ölüm cezasını destekleyecek değilim" diye konuştu. 
   
   Carlos'un avukatı savunmaya hazır    Çakal Carlos, Nazi savaş suçlusu Klaus Barbie ve Ermeni teröristlerin avukatı Jacques Verges, isterse Saddam Hüseyin'i savunmaya hazır olduğunu söyledi. Verges, Saddam'ın yargılanması bitene kadar masum olduğunun kabul edilmesi gerektiğini savundu. Devrik lidere yöneltilecek suçlamaların bir zamanlar Saddam'ı destekleyen Batılı liderlerin de suçlanmasına neden olabileceğini iddia eden Verges, "Unutulmasın ki, Saddam bir zamanlar onların müttefikiydi" dedi. 
   
   Rusya Saddam olduğu ne malum    Rusya, yakalanan kişinin Irak'ın devrik lideri Saddam Hüseyin olmayabileceğini öne sürdü. Dışişleri Bakan Yardımcısı Yuriy Fedotov, İTAR - TASS Ajansı'na yaptığı açıklamada, yakalanan kişinin Saddam olduğu konusunda ciddi kuşkuları bulunduğunu söyledi. Fedotov, Saddam'ın çok sayıda ikizi bulunduğu yolundaki söylentileri hatırlatırken, "Yakalanan kişinin gerçekten Saddam olup olmadığı konusunda bir yargıya varabilmek şu an itibariyle çok zor" dedi. 
   
   
</TEXT>
</DOC>
