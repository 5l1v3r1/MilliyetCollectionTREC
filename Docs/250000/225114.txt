<DOC>
<DOCNO> 225114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun37.html </URL>
<DATE> 2004/03/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rumlar, Denktaş'ın verdiği yetkiyi tatmin edici bulmadı 
</HEADLINE>
<TEXT>

     Kıbrıs Rum tarafı, KKTC Cumhurbaşkanı Rauf Denktaş'ın, Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'a müzakerecilik yetkisi vermesini tatmin edici bulmadı. 
     Fileleftheros gazetesinin haberine göre, Cumhurbaşkanı Denktaş'ın, dörtlü görüşmeler için Lüzern'e giden KKTC heyetinin Kıbrıs Türk halkı adına müzakere etmeye yetkili olduğuna dair BM'ye gönderdiği mektup, Rum Ulusal Konseyi'nin dün geceki toplantısında incelendi. 
     Gazeteye göre, Cumhurbaşkanı Denktaş'ın, Talat ve Serdar Denktaş'a, Kıbrıs Türk toplumu adına müzakere etme yetkisi verdiği mektubu inceleyen Rum Ulusal Konseyi, ''mektubun tatmin edici olmadığı'' kanaatine vardı ve bu konuyu BM Genel Sekreteri'nin Kıbrıs Özel Temsilcisi Alvaro de Soto'nun gündemine getirmeye karar verdi. 
     Rumlar, mektupta sadece müzakere etme yetkisinin verildiğini, imza atma yetkisinin verilmediğini belirtiyor. 
     
</TEXT>
</DOC>
