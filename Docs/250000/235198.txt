<DOC>
<DOCNO> 235198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun51.html </URL>
<DATE> 2004/04/27/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
ABD "İran'ın bir barışçı, bir de askeri iki nükleer programı var" 
</HEADLINE>
<TEXT>

     Amerikalı yetkililer, İran'ın, biri barışçı, biri de askeri olmak üzere iki ayrı nükleer programının bulunduğuna ilişkin bilgiler alındığını, barışçı programın, askeri programı örtme maksadıyla kullanıldığını belirttiler. 
     AP'nin haberine göre bir Amerikalı yetkili, bu ülkenin, uluslararası denetimler sırasında barışçı programını gözler önüne sererek, denetçilerde, ''nükleer silah üretme peşinde değiliz'' izlenimi yaratmaya çalışıyor olabileceğini, bu sayede de askeri amaçlı ikinci programa dikkat edilmemesini sağlamayı amaçlıyor olabileceğini savundu. 
     İran'ın, birbirine paralel iki ayrı programı olduğu kuşkularını güçlendiren yeni bilgiler aldıklarını belirten yetkili, ''Bunlardan biri, Uluslararası Atom Enerjisi Ajansı'nın denetçileri için, diğeri de askerlerce idare edilen ve atom bombası üretme amaçlı olanı'' dedi. 
     Bir başka Amerikalı yetkili ise İran'ın iki ayrı program yürüttüğüne ilişkin bilgilerin henüz çok zayıf olduğunu, kesin bir sonuç çıkarmak için daha fazla istihbarata gerek olduğunu kaydetti. 
     İran, nükleer programının barışçı amaçlı olduğunu ileri sürüyor. Bu ülkenin nükleer silah üretimi peşinde olduğunu belirten ABD ise bu ülkenin, biri barışçı, biri de askeri olmak üzere iki ayrı programa sahip olduğu görüşünü ilk kez kamuoyuna açıkladı. ABD daha önce, İran'ın ''barışçı'' olduğunu ileri sürdüğü programının asıl amacının, nükleer silah üretmek olduğunu belirtiyordu. 
     
</TEXT>
</DOC>
