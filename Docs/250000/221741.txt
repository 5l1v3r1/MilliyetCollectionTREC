<DOC>
<DOCNO> 221741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun26.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs arabulucularının senaryoları "Toprağa karşı iki kesimlilik" 
</HEADLINE>
<TEXT>

     Kıbrıs müzakerelerinde arabuluculuk yapanların, Rum tarafında şekillenen olumsuz hava ve referandum sonucundan endişe duydukları, bu görüntüyü bozmak için de çeşitli senaryolar hazırladıkları bildirildi. 
     Bu senaryolara göre, Kıbrıs Türk tarafı Kuzey'e dönecek Rum sayısının azaltılmasında ısrar ederse kendisi de toprak konusunda tavizde bulunacak. 
     Rum Fileleftheros, ''hediyeler ve tehditlerle arabulucular, bağışçılar konferansını süratlendirirken, 'hayır'ın bedeli konusunda uyarıyorlar'' ifadesini kullandığı haberinde, al-ver sürecinde işleyebilirlik ve toprağa karşılık iki kesimliliğin öne çıkacağını yazdı. 
     Gazete haberinde, mevcut aşamada öne çıkan temel meselenin, vatandaşların çözümün maliyetini üstlenmeyeceklerini görmeleri için bağışçılar konferansının referandumlardan önce gerçekleştirilmesi olduğunu belirtti. 
     Arabulucuların, buna paralel olarak, Kıbrıs Türk ve Rum taraflarını karşılıklı olarak tatmin edecek değişiklik unsurlarını Annan planına koymaya çalıştıklarını belirten gazete, müzakere masasındaki görüşmeler konusunda BM, al-ver'e ilişkin çeşitli senaryolar hazırladı. Bu senaryolardan, şu net sonuçlar çıkıyor 
     ''Türk tarafı iki kesimlilikte ısrar ederken güvenlik, Kuzey'e daha az Rum ve haritadaki hattın düzleştirilmesi , Rum tarafı işleyebilirliğin en başta geldiğini düşünüyor.'' Bu meseleler aracılığıyla nihai çerçeve yani referandumlara sunulacak olan metin de şekillenecek. 
     Gazete, ''Arabulucular, planın referandumlarda olası reddedilmesinin getireceği siyasi bedel başta olmak üzere tehditler savuruyorlar'' ifadesini de kullandı. 
     Politis gazetesi de, arabulucuların al-ver'e hazır olduğunu belirterek, ''Türk tarafı daha az Rum'un dönüşünde ısrar ederse daha çok toprak vermesi gerekeceğini'' yazdı. 
     Gazete, BM'nin, diğer arabulucuların da yardımıyla referandumlarda iki toplumun önüne konulacak olan planın nihai şeklini hazırlama aşamasında bulunduğu bildirdi. 
     Kıbrıs Rum tarafının çözümün işleyebilirliği, Kıbrıs Türk tarafınınsa devletin iki kesimliliğinde ısrar ettiğini işaret eden gazete, diplomatik kaynaklara dayanarak, Annan planında 5 değişiklik öngörüldüğünü belirterek, şunları yazı 
     ''Kıbrıs Türk tarafı Kuzey'e dönecek Rum sayısının azaltılmasında ısrar ederse kendisi de toprak konusunda tavizde bulunacak ki fark, Kıbrıs Rum idaresi altında dönecek Rum sayısına eklenerek kapatılsın. 
     Kıbrıs Rum idaresinde geri dönmeye hak kazanacak Rum oranı yüzde 21 olarak kalırsa veya artarsa Kıbrıs Türk devletçiğinde değil Rum devletçiğinde seçme seçilme hakkını kullanmaları olasılığı incelenecek ki senatodaki 24'e 24 oranı tehlikeye girmesin. 
     Kıbrıs Rum tarafı Başkanlık Konseyi üye sayısının 6'dan 9'a çıkarılmasında ısrar ederse karar için en az 2 Kıbrıslı Türk'ün oy vermesi olasılığı incelenecek.'' 
     
</TEXT>
</DOC>
