<DOC>
<DOCNO> 222200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun24.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerinde 15. randevu yarın 
</HEADLINE>
<TEXT>

     Lefkoşa - Kıbrıs sorununa Annan planı temelinde 1 Mayıs'a kadar çözüm bulunması amacıyla 19 Şubat'ta Lefkoşa'da başlatılan müzakerelere hafta sonu verilen aranın ardından yarın devam edilecek. 
     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri müzakereler çerçevesinde yarın 15'inci kez bir araya gelecek. 
     Müzakere takvimi uyarınca, geçen hafta başlaması beklenen al-ver süreci, taraflar arasındaki derin görüş ayrılıklarının giderilememesi ve hazırlıkların tamamlanmamış olması nedeniyle başlamamıştı. Cuma günü yapılan 14. görüşmede taraflar, kurucu devlet anayasa taslağını da BM'ye teslim etmemişti. 
     Müzakere çerçevesinde 19 Şubat'ta başlayan görüşmelerde yarından itibaren en kritik haftaya giriliyor. Türk ve Rum tarafının BM gözetiminde yaptığı görüşmelerin son haftasına geçiliyor. 
     
     GERGİN SÜREÇ 
     Bu hafta al-ver sürecine geçilecek ve bu sürecin oldukça gergin geçmesi bekleniyor. 22 Mart'a kadar sürecek görüşmelerde tarafların anlaşamadığı konular, Türkiye ve Yunanistan'ın da katılacağı dörtlü konferansta halledilemeye çalışılacak. Burada da üzerinde anlaşılamayan konuları BM Genel Sekreteri Kofi Annan karara bağlayacak ve ortaya çıkacak metin 20 Nisan'da Türk ve Rum tarafında eşzamanlı olarak referanduma sunulacak. 
     Taraflar, BM Genel Sekreteri'nin Kıbrıs Özel Temsilcisi Alvaro de Soto'nun talebi üzerine, Annan planında yapılmasını istediği değişikleri liste haline getirerek en geç yarına kadar BM'ye ilecek. 
     De Soto, bu liste üzerinden, taraflarla yarında itibaren ayrı ayrı da bir araya gelerek, al-ver sürecini başlatmaya çalışacak. Ancak yarın al-ver sürecine geçilmesi beklenmiyor. 
     Yarın yapılacak görüşmeden sonra, De Soto, taraflara ayrı ayrı yapacağı görüşmelere başlayacak. Bu nedenle Salı günü toplu görüşmenin yapılmayabileceğine işaret ediliyor. 
     Yarın yapılacak görüşmede, Türk ve Rum tarafının, bazı konularda görüşlerini içerecek belge sunuşu da yapacak. Yarınki görüşme saat 10.00'da başlayacak. 
     
</TEXT>
</DOC>
