<DOC>
<DOCNO> 223672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun04.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prizen'de 4 Ortodoks Kilisesi ateşe verildi... 
</HEADLINE>
<TEXT>

     Kosova'nın Prizren kentinde ortaçağdan kalma en az 4 Ortodoks Kilisesi'nin ateşe verildiği bildirildi. 
     Bölgede bulunan AFP muhabiri, etnik çatışmalara sahne olan kentteki 4 kiliseden dumanlar yükseldiğini, rüzgarın etkisiyle alevlerin yakınlarda evlere yöneldiğini aktardı. 
     Kiliselerin, NATO barış gücü KFOR askerleri ve yerel polisin engelleyemediği Arnavut kalabalık tarafından ateşe verildiği belirtildi. 
     Belgrad'da ayakta kalan tek Osmanlı eseri olan Bayraklı Camii'nin ateşe verilmesi, Niş'in merkezindeki caminin yakılması, nüfusun yüzde 95'i Müslüman olan Kosova halkı tarafından tepkiyle karşılanmıştı. 
     Bu arada, Belgrad'daki Amerikan Büyükelçiliği'nin geçici olarak kapatıldığı kaydedildi. 
     Büyükelçilikten yapılan açıklamada, Sırbistan'daki Amerikan vatandaşlarına, kamuya açık yerlerde bulunmaktan kaçınmaları tavsiye edilirken, elçilik bürolarının geçici olarak kapatıldığı belirtildi. 
     ABD'nin Kosova politikasını protesto eden bir grup, dün akşam Belgrad'daki ABD Büyükelçiliği önünde gösteri yapmıştı. 
     Öte yandan, Kosova'da çarşamba günü patlak veren olayların ardından çoğu ortaçağdan kalma toplam 16 kilise ve manastırın yıkıldığı bildirildi. 
     Beta ajansının haberinde, Ortodoks kiliseleri ve manastırların milliyetçi Arnavutlar tarafından yakılıp yıkıldığını belirtildi. 
     Kosova'da 1999'dan bu yana 150'den fazla Sırp kilise ve manastırının Arnavutlarca yıkılmıştı. 
     Bu arada, Sırbistan'da bugün başta Belgrad olmak üzere Sırplara yönelik şiddeti protesto etmek amacıyla birçok gösteri düzenlenmesi bekleniyor. 
     
     BM GÜVENLİK KONSEYİ KINADI 

     Kosova'daki şiddet, Birleşmiş Milletler Güvenlik Konseyi tarafından kınandı. 
     Konsey, bölgede yetkileri elinde bulunduranlara, kanun hakimiyetini sürdürmeleri, bütün etnik toplulukların kendilerini güven içinde hissetmelerini sağlamaları ve olayları başlatanları adalet önüne çıkarmaları çağrısında bulundu. 
     Güvenlik Konseyi'nin bu ayki dönem başkanı Fransa Büyükelçisi Jean-Marc de la Sabliere tarafından okunan yazılı açıklamada, konseyin, ayrıca BM'nin Kosova'daki misyonu UNMIK personeline ve barış gücü KFOR askerlerine yönelik saldırıları da kınadığı belirtildi. 
     Açıklamada, ''Kışkırtıcılar şunu bilmelidir ki, uluslararası varlığa karşı yapılmış bir saldırı, bütün olarak uluslararası topluma karşı yapılmış bir saldırıdır ve aşırıcılık Kosova'nın geleceğinde rol oynamayacaktır'' denildi. 
     Güvenlik Konseyi ayrıca, UNMIK, KFOR ve BM Genel Sekreteri'nin Kosova Özel Temsilcisi Harri Holkeri'ye tam destek verdi. 
     
</TEXT>
</DOC>
