<DOC>
<DOCNO> 219527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo09.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan Beşiktaş karşısında mahkum oynamayacağız... 
</HEADLINE>
<TEXT>

     Trabzonspor Teknik Direktörü Ziya Doğan, Beşiktaş maçında sahada asla mahkum bir takım olmayacaklarını söyledi. 
     Doğan, Mehmet Ali Yılmaz Tesisleri'nde düzenlediği basın toplantısında, bir teknik adam olarak her maçta kendi oyunlarını rakibe kabul ettirmek istediğini belirterek, ''Beşiktaş'ın gücünü ve artılarını biliyorum. Ancak sahada asla mahkum bir takım olmayız'' dedi. 
     Geçen haftaki Samsunspor maçının bu sezonki en zor ve önemli maçlarından biri olduğunu dile getiren Doğan, şöyle devam etti 
     ''Bu maçta alınacak 3 puanın yeni bir hava getireceğini söylüyordum. Aldığımız 3 puan takımın moralini ve güvenini getirdi. Camia ve şehre de bu galibiyetin bir şeyler verdiğine inanıyorum. Önümüzdeki Beşiktaş maçına iyi hazırlanıyoruz. Ligdeki takımlar arasında bir fark yok. Küçük takımlar büyük takımlara kök söktürebiliyor. Biz her maça ciddi bakıyoruz. Beşiktaş maçından alınacak 3 puanın da yeni güven ve yeni bir heyecan getireceğini düşünüyorum. Çıkıp saha ve seyirci avantajını iyi kullanmak istiyoruz. Taraftara da büyük iş düşüyor. Konyaspor maçında, ikinci yarıdaki desteğiyle tura ulaşmıştık. Yine aynı desteği vermelerini istiyoruz.'' Beşiktaş'ın UEFA Kupası ve ligde art arda oynayacağı maçların kendileri açısından bir avantaj olabileceğini de kaydeden Doğan, ''Ama bu tür takımların geniş bir kadrosu var ve art arda oynayacakları maçları kaldırabilirler. Yüzde 40'lık bir yorgunlukları olabilir. Ama maçlarını kaybettikleri anda işimiz daha zor olabilir. Eğer Beşiktaş İstanbulspor'u yenseydi işimiz daha kolay olacaktı. Kötü günler geçirdikleri için bizim maçta daha gayretli olacaklardır'' diye konuştu. 
     
     SONUNA KADAR KOVALAYACAĞIZ 
     Doğan, Şampiyonlar Ligi'ne katılma ve şampiyonluk hedefini sonuna kadar kovalayacaklarını söyledi. 
     Ligde yapabileceklerinin en iyisini yapmaya çalıştıklarını da ifade eden Doğan, ''Şampiyonlar Ligi ve şampiyonluğu matematiksel olarak iş bitmediği sürece kovalayacağız. Sonuna kadar en iyisini yapmaya çalışacağız'' dedi. 
     
     GECE GÜNDÜZ ÇALIŞIYORUM 
     Teknik Direktör Doğan, kendisinin başarıya ihtiyacı olan bir teknik adam olduğunu ve ülke futbolunda bir şeyler yapmak istediğini söyledi. 
     Kendisinin iyi bir profesyonel olduğunu da belirten Doğan, sözlerini şöyle noktaladı 
     ''Amatör bir kümede de olsa aynı ciddiyetle çalışırım. Çünkü ekmeğimi buradan yiyorum. Teknik adam olarak başarıya ihtiyacım var. Ekonomik olarak hiçbir zaman bu işi düşünmedim. Ülkede bir şeyler yapabileceğimi, Türk futboluna katkı sağlayacağımı düşündüğüm için bu işi yapıyorum. Geceyi gündüze katıp çalışmaya devam ediyorum.'' 
     
</TEXT>
</DOC>
