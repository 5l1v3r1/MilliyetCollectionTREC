<DOC>
<DOCNO> 214657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/spor/spo05.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk bizim 
</HEADLINE>
<TEXT>

   Gül, "Birinci devre ligin tadı kaçtı diyorlardı. Şimdi yeniden yerine geliyor. Büyük bir aksaklık olmazsa Beşiktaş şampiyondur" dedi 
      
   'Fenerbahçe toparlandı' 
   DIŞİŞLERİ Bakanı ve Başbakan Yardımcısı Abdullah Gül, şampiyonluk için Beşiktaş'ın favori olduğunu söyledi. Polonya'ya ziyaretinden dönüşte, ATA uçağında Ankara temsilcimiz Fikret Bila'nın sporla ilgili sorularını yanıtlayan Gül, "Birinci devre ligin tadı kaçtı diyorlardı. Şimdi tad yeniden geliyor. Büyük bir aksaklık olmazsa biz şampiyon olacağız. Fenerbahçe iyi toparlandı. Bu çok rahat gözleniyor. Galatasaray ise geleceğe hazırlanıyor" dedi. 
   
   'İlhan geç bile kaldı' 
   KARTAL'IN Japonya'ya transfer ettiği İlhan Mansız konusuna da değinen Abdullan Gül, yıldız futbolcunun gitmek için geç bile kaldığını vurguladı. Başbakan yardımcısı ve Dışişleri Bakanı Gül sözlerine şöyle devam etti "Japonya'da çok iyi bir imajı var. Bu transfer Türkiye'nin tanıtımı için de çok güzel bir olay. Belki de Dünya Kupası'ndan hemen sonra gitmeliydi. Bence İlhan orada başarılı olacaktır. Yeni bir başlangıç olduğu için tazelenecektir." 
   
   Polonya'da file sohbeti 
   GÜL, Polonya Cumhurbaşkanı Aleksander Kwasniewski ile spor da konuştuklarını ifade etti. Kwasniewski'nin bayan voleybolcularımızdan söz ettiğini belirten Dışişleri Bakanı, "Sayın Cumhurbaşkanı Dünya'nın en iyi iki takımına Türkiye ve Polonya'nın sahip olduğunu ifade etti. Ben Polonya'yı Bakü'de yendiğimiz maçta oradaydaydım deyince, o da Senin gidişin doping etkisi yapmıştır dedi. Ayrıca Beşiktaşlı Kaan Dobra'yı da yakından izlediğini kaydetti" diye konuştu. 
   
   
</TEXT>
</DOC>
