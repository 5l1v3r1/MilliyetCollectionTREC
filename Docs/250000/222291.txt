<DOC>
<DOCNO> 222291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sontur16.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP seçim otobüsüne düzenlenen saldırı... 
</HEADLINE>
<TEXT>

     Tokat Valisi Ayhan Nasuhbeyoğlu, vatandaşların huzur ortamı içinde seçimleri aşması için her türlü tedbiri aldıklarını söyledi. 
     Nasuhbeyoğlu, Turhal İlçesi'nde MHP seçim otobüsüne düzenlenen silahlı saldırıyla ilgili, İlçe Emniyet Müdürlüğü Polisevi'nde, CHP Tokat milletvekilleri Orhan Ziya Diren, Feramuz Şahin, AK Parti Tokat Milletvekili İbrahim Çakmak ile AK Parti ve MHP temsilcilerinin katıldığı bir toplantı yaptı. 
     Toplantı sonrası açıklama yapan Vali Nasuhbeyoğlu, ilçede istenmeyen bir olay yaşandığını belirterek, şöyle konuştu 
     ''Toplantıda, ülkemizin güzel geleceği ve yerel seçimlerin adil, eşit bir şekilde sürdürülmesi, bundan sonra bu yaşanan olayın bir benzerinin yaşanmaması için temennilerimizi ilettik. Ülkemizin, ilimizin geleceği açısından birlik ve beraberlik ruhu içerisinde olmamızın gerektiği yönünde karar aldık. Seçimlerin sağlıklı bir şekilde yürütebilmesi için partilerimiz aralarında anlaştılar.'' Bu tür olaylardan yararlanmak isteyenler olabileceğini vurgulayan Nasuhbeyoğlu, ''Asayiş ve güvenlik yönünden vatandaşlarımızın huzur ortamı içinde seçimleri aşması için her türlü tedbiri aldık. Bundan sonraki süreçte de tedbirlerimiz aynı şekilde devam edecek'' diye konuştu. 
     Olayla ilgili soruşturmanın devam ettiğini belirten Nasuhbeyoğlu, gözaltına alınan kişiler ve gelişmelerin, resmi açıklama ile kamuoyuna duyurulacağını söyledi. 
     
</TEXT>
</DOC>
