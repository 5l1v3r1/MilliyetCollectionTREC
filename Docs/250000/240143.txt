<DOC>
<DOCNO> 240143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/astro/index.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim tanrıyı bulunca 
</HEADLINE>
<TEXT>

Düşünce modellerimiz ve bakış açımız bizim gerçeklerin bir kısmını görüp bir kısmını da göremememize neden olabilir 


Astrolojiye yöneltilen eleştirilerin başında sözde bilim pseudo science suçlaması yer alıyor. Aslında soruna astroloji dışından değil, astroloji içinden bakmak gerekli. 20'nci yüzyıldan bu yana astroloji iki ana koldan ilerliyor ve özellikle astroloji içinde gelişerek güçlenen bir grup düşünür konunun sübjektif yönünü daha fazla vurgulamaya başladı. Bu iki ana yol objektif ve sübjektif bakış açıları. Astrolojiyi objektif gözle ele alanlar onu bilim gözü ile ölçmeye çalışıyorlar. Örneğin bir süre önce solaklarla ilgili bir incelemenin ilk bölümünü tamamladım. Bu çalışmada bir de kontrol grubu kurarak çalışmayı bitireceğim. Bununla birlikte, istatistik bize belirli bir güven aralığında bazı şeyler söylemeye çalışsa da, istatistikler yığınları inceledikleri için gerçekleri göstermekten uzaktır. Zira tahmin edebileceğiniz gibi, her haritanın kendine has bir yanı ve çok daha önemlisi yorumu gerekli kılan bir aracısı vardır. Bu aracı ise astroloğun kendisidir. 
Konuyu ikinci koldan, sübjektif yoldan ele alanlar astroloğun önemine şiddetle dikkat çekiyor. Zira bir astrolog, astroloji dilinin kuralları içinde, haritayı okumaya çalışır. Astroloji semboller yoluyla çalışır ve bu semboller aslında hayatımızda, kültürümüzde, insanoğlunun evreni kavrayışında sıkı bir şekilde kök salmıştır. Örneğin bize yaşam veren, ısı ve ışık sağlayan Güneş sistemin de merkezindedir, tıpkı doğum haritamızda yaratıcı gücü, kişisel ifadeyi ve kumanda edici, bilinçli yönümüzü göstermesi gibi. Günümüzde internette bilgisayar aracılığı ile yorum yapan pek çok program söz konusu. Bu programlar kendi güçleri içinde, astrolojik göstergeleri alt alta koyup sayfa sayfa yorumlar vermekteler. Halbuki astrolog, ancak kendisine danışanın karşısına geçtiğinde, onunla birlikte esas bilmeceyi çözebilir. Astrolog kişinin haritasını onunla beraber inceleyerek, söz konusu sembollerin onun hayatında nasıl şekillendiğini görebilir ve bu bilgileri akatabilir. Eğer biraz dikkat eder, konuyu bu en hassas noktasında değerlendirebilirsek astrolojinin aynı zamanda bir sanat yanı olduğunu, uzun yıllar gerektiren bir deneyime dayanan bir sanat olduğunu görebiliriz. 

Evrendeki her şey birbiriyle bağlantı içinde 

Zaten kıyamet de bu noktada kopuyor zira materyalist bilimsel bir paradigma içinde düşünen ama astrolojinin bu yönünü bilmeden, hesaba katmadan sadece konuyu bir etki tepki ilkesi içinde, h l 17'nci yüzyıl Newton mekaniğinde değerlendiren kişilere göre insan ile gökyüzü arasında bir bağ kurmak olsa olsa boş bir inançtır. Halbuki evrende her şey birbiriyle bağlantı içinde. Kelebek etkisini hatırlayalım. Kaos teorisine göre bir kelebeğin kanat çırpışı bile evrenin gidişatına etkide bulunuyor. 
Aslına bakarsanız kelebek de evrenin parçası ve ortada kaos değil, muhteşem, akıllı bir düzen var. Astroloji bu akıllı düzeni, belki de yaradanın dilini sembolik bir dille açıklamakta. Eğer evrene sadece materyalist gözle bakarsak aynı kısır döngünün içine giriyoruz. Sanırım konu dallanıp budaklanmakta ama bilim tanrıyı bulamadıkça astrolojik gerçeklerin materyalistlerce kabul edilmesi imkansız gibi gözüküyor. Zira bu apaydınlık bir odada körebe oynamaya benziyor. 
Paradigmalar yani düşünce modellerimiz bizim gerçeklerin bir kısmını görüp bir kısmını da göremememize neden olmakta. Halbuki geçerliliği yiten paradigmalar adeta bir at gözlüğüne de dönüşebilir. Astrolojiyi sadece sayılarla, istastiklerle keşfedemeyiz. Onun geçerli olduğunu görebilmek için hayatınızı bir de astrologdan dinlemeye çalışın. Kuşkusuz sanatına tam anlamıyla hakim bir astrologdan... Bu ayrımı, neden olduğu önemli sorunları ve yol açtığı diğer eleştirileri ayrı bir yazıya bırakıyorum. 


</TEXT>
</DOC>
