<DOC>
<DOCNO> 208524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/gureli.html </URL>
<DATE> 2004/01/14/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Küresel takiye 
</HEADLINE>
<TEXT>

   
   Değiştiğine inandırmak için "yeni kimlik" arayışına çıkan Başbakan Tayyip Erdoğan'a danışmanları gerçekten değişik bir konuşma hazırlamışlar. "Uluslararası Muhafazakarlık ve Demokrasi Sempozyumu"nun açılışında Erdoğan şöyle diyor 
   "AK Parti siyaseti radikalleştiren 'siyasi cemaat' anlayışına da, siyaseti fikirsizleştiren 'siyasi şirket' anlayışına da kesinlikle karşıdır." 
   Peki, Erdoğan'ın ortak olduğu kola dağıtım şirketi necilik oluyor Çocuklarıyla ortak olduğu şirketler siyaset amacıyla mı çalışıyor, ticaret amacıyla mı Yoksa her ikisi iç içe mi 
   Dahası var. Ay sonunda Amerika'ya gidecek olan Erdoğan'ı ABD Başkanı Bush Irak ve Kıbrıs konusundaki isteklerinin yanında "ufak" bir ticari taleple bekliyor. Uluslararası ABD şirketi olan ve mısır şekeri üreten Cargill şirketine konan kotanın kaldırılmasını istiyor. Cargill'in işlediği mısırın büyük bölümü dışarıdan geliyor. Mısır şekeri, şeker pancarından üretilen doğal şekerden daha ucuz. 
   ABD'nin isteği kabul edilirse, bizim pancar üreticileri yandı. 
   Dahası var. Cargill'e Erdoğan'ın dağıtımcılığını yaptığı Ülker de ortak. 
   Erdoğan siyasette de cumartesi günü değişim mesajları vererek yürekleri ferahlattı. Dedi ki "AKP dini bir toplumsal değer olarak önemsemekle birlikte, din üzerinden siyaset yapmayı, devleti ideolojik bir dönüşüme uğratmayı, dini sembollerle örgütlemeyi doğru bulmamaktadır." 
   İçeride böyle konuşan Erdoğan, meğer iki gün önce dışarıda başka türlü konuşmuş. Milliyet muhabiri Şenol Çalabakan'ın Frankfurt'tan bildirdiğine göre, Erdoğan iki Alman gazetesine türbanın dini sembol olduğunu söylüyor. 
   Hani "dini sembollerle örgütlenmeyi doğru bulmuyor"dunuz 
   Bu bir tarafa, "laiklik, cumhuriyet ve milliyetçilik gibi birçok temel ilkenin yerini, daha Müslüman bir yapıya devretmesini" savunan kişiyi Erdoğan bürokrasinin tepesine oturtuyor. 
   Başbakanlık Müsteşarı Ömer Dinçer yerinde durdukça, Erdoğan'ın "din üzerine siyaset yapmama" sözleri takiyeden öte gitmiyor. 
   
   Bir albüm, bir şiir 
   Gazeteci, ressam, hat ustası Etem Çalışkan'ın, Cem Ofset'in sahibi Dr. Oktay Duran'ın himmetiyle "Alim Unutmuş Kalem Unutmamış" adlı bir albüm yayımladı. Hazreti Muhammed'den Atatürk'e, Karacaoğlan'dan Kanuni Sultan Süleyman'a kadar pek çok ünlünün özdeyişlerini yer yer Hikmet Barutçugil'in ebrularıyla da süslü hat tablosu olarak sunuyor. Bu albümden Yunus Emre'nin dizelerini aktaralım 
   "Cennet cennet dedikleri Birkaç köşkle birkaç huri İsteyene ver sen anı Bana seni gerek seni." 
   
      
   
</TEXT>
</DOC>
