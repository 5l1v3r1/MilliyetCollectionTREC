<DOC>
<DOCNO> 203026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo19.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
3 futbolcu yuvadan uçuyor, Youla'ya 10 bin dolar ceza... 
</HEADLINE>
<TEXT>

     Gençlerbirliği, ligde ilk yarının son randevusunda 20 Aralık Cumartesi günü Trabzonspor ile yapacağı maçın hazırlıklarının Ankara etabını tamamladı. 
     Beştepe İlhan Cavcav Tesisleri'nde teknik direktör Ersun Yanal yönetiminde yapılan ve yaklaşık 1.5 saat süren antrenmana tüm futbolcular katıldı. 
     Teknik direktör Ersun Yanal, ilk yarının son randevusunda ligdeki en zorlu rakiplerinden birisi olan Trabzonspor ile zor bir deplasman maçı yapacaklarını söyledi. 
     Hava koşullarını gözönüne alarak Trabzon'a 2 gün önceden gidip bu maçın hazırlıkları Trabzon'da sürdüreceklerini ifade eden Yanal, ilk yarıyı da şöyle değerlendirdi 
     ''Ligde şu anda 23 puandayız. En az 9 puanımız daha olması lazımdı. Gençlerbirliği, ilk yarıda olması gereken yerde değil. Özellikle kesin 3 puan alacağımız bazı maçlarda bırakın 3 puanı 1 puan bile alamadık. Ancak ikinci yarıda bunu telafi edecek güçteyiz. Bunu da Trabzonspor'dan alacağımız 3 puanla göstereceğiz ve devre arasını en iyi şekilde geçirerek, ikinci yarıda hem ligde, hem de UEFA Kupası'nda yükselişimizi sürdüreceğiz.'' Trabzonspor'un çok iyi bir çıkış yakaladığını ifade eden Yanal, ''Ancak bizim de gücümüz belli. Trabzonspor'u yenecek güçteyiz ve bu maçı kazanacak futbolcu kapasitesine de sahibiz'' dedi. 
     Yanal, Trabzonspor karşısında hafif sakatlıkları bulunan Youla, Mustafa Özkan ve El Saka'nın durumlarının maç saatinde belli olacağını ve bu karşılaşmadan sonda futbolculara 3 Ocak'a dek izin verileceğini de sözlerine ekledi. 
     
     YUVADAN UÇANLAR 
     Yanal, Mustafa Gürsel, Uğur ve Bülent Karaman'ın takımdan gitmek istediklerini bildirdiklerini vurguladı. 
     Bülent Karaman ile Uğur'un yarım sezonluk Samsunspor'a kiralık verileceği, Mustafa Gürsel'in ise Bursaspor, İstanbulspor ve Büyükşehir Belediyesi Ankaraspor ile görüşmelerinin sürdüğü öğrenildi. 
     
     YOULA'YA CEZA 
     Öte yandan 14, 15 ve 16 Aralık tarihlerinde izinsiz olarak idmana katılmayan Süleyman Youla'ya iş disiplin talimatının D-2 maddesi uyarınca 10 bin Euro para cezası verildi. 
     
</TEXT>
</DOC>
