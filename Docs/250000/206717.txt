<DOC>
<DOCNO> 206717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/yasam/yas07.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Yaprak 'şeker'den öldü .. 
</HEADLINE>
<TEXT>

   'Captagon davası'ndan yargılanan ve Bayrampaşa'da yatarken 'Can güvenliğim yok' deyince Kartal Cezaevi'ne nakledilen Yaprak, girdiği şeker komasından çıkamadı... 
      ŞAKİR AYDIN, GÖKHAN KARAKAŞ İstanbul 
   
   Gebze'de bir ilaç fabrikasında 10 milyon Captagon adlı uyuşturucu drajenin ele geçirildiği "Kilit Operasyonu" kapsamında tutuklanan Mehmet Ali Yaprak 54 , cezaevinde girdiği şeker koması sonucu öldü. Adı Susurluk raporunda da geçen Yaprak'ın oğlu yetkililer hakkında suç duyurusunda bulunacaklarını söyledi. 
   Bayrampaşa Cezaevi'nden can güvenliği nedeniyle Kartal H Tipi Cezaevi'ne sevk edilen Yaprak, önceki gün aniden şeker komasına girdi. Yaprak, hemen Kartal Lütfi Kırdar Eğitim ve Araştırma Hastanesi'ne kaldırıldı ancak kurtarılamadı ve cenazesi Adli Tıp Kurumu'na gönderildi. 
   
   Oğlunun iddiası İhmal 
   Yaprak'ın ölüm haberi üzerine hastaneye gelen oğlu Ahmet Yaprak, babasının böbreklerinden rahatsız olduğunu belirterek, şunları söyledi "Hastaneye yatırılması gerektiği konusunda elimizde raporlar vardı. Defalarca müracaatımız oldu. Şeker hastası olduğu için, diyet yemek çıkması gerekiyordu. Kısa süre önce yemek çıkarabildiler, ancak yine hastaneye yatırmadılar. Cezaevi müdürü ve diğer yetkililer hakkında suç duyurusunda bulunacağız." 
   
   'Yaprak'tı 'Yalçın' oldu    Gaziantep'teki Yaprak TV'nin eski sahibi olan Mehmet Ali Yaprak, 1996'da fidye için kaçırıldı ve altı gün sonra Hilvan'da serbest bırakıldı. Kaçırma olayıyla ilgili aralarında Haluk Kırcı'nın da bulunduğu dokuz sanık delil yetersizliği, mağdurun şik yetçi olmaması nedeniyle beraat etti. Eski avukatı Burhan Veli Torun 1997'de öldürülünce 9 yıl ceza aldı ve Şartla Salıverme Yasası ile tahliye oldu. 
   
   Adı Susurluk raporunda vardı 
   Susurluk raporunda adı 'Captagon üreticisi' olarak geçen Yaprak, kaçırılışıyla ilgili savcılara bilgi vermeme gerekçesini şöyle açıklıyordu "Devlet mafyayla mücadele için bir mafya kullanmış. Bu mafya, o kadar güçlenmiş ki, devlet onunla başedemiyor." Mahkemede ise, "Bir kez konuştum, üzerime cinayet yıkıldı. İkinci konuşmamda kardeşimin otobüsüne bomba konuldu, dört kişi öldü. Artık konuşmam" demişti. Tahliyesinden sonra soyadını değiştirip Mehmet Ali Yalçın oldu. 
   
   
</TEXT>
</DOC>
