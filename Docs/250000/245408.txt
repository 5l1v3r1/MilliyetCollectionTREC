<DOC>
<DOCNO> 245408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur36.html </URL>
<DATE> 2004/06/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kolonlar çatlayınca... Sağlık Yüksekokulu binası boşaltıldı... 
</HEADLINE>
<TEXT>

     Akdeniz Üniversitesi Sağlık Yüksekokulu binası, ana kolonlarındaki çatlama yüzünden, tedbiren boşaltıldı. 
     Akdeniz Üniversitesi Yapı İşleri Teknik Daire Başkanı Mehmet Kaçaroğlu AA muhabirine yaptığı açıklamada, mülkiyeti Sağlık Bakanlığı'na ait bulunan Konyaaltı Caddesi'ndeki Sağlık Yüksekokulu yöneticilerinin geçtiğimiz pazartesi günü, binanın ana kolonlarında çatlaklar oluştuğunu farkettiklerini bildirdi. 
     Kaçaroğlu, okul yönetiminin durumu aktarması üzerine Yapı İşleri Teknik Daire Başkanlığı ile Akdeniz Üniversitesi Mühendislik Fakültesi İnşaat Mühendisliği Bölümü öğretim üyelerinden oluşturulan ekibin binada inceleme yaptığını söyledi. İnceleme neticesinde ekibin ''Teknik rapor'' hazırladığını kaydeden Kaçaroğlu, teknik rapora dayalı olarak bugün binayı, emniyet tedbiri açısından geçici süreyle boşaltma kararı aldıklarını açıkladı. 
     Kaçaroğlu, Sağlık Yüksekokulu'nda derslerin sona erdiğini, sınavların da Akdeniz Üniversitesi Merkez Yerleşkesi'ndeki merkez derslikler ve diğer binalarda yapılacağını belirtti. 
     Sağlık Yüksekokulu'nun 1965 yılında Sağlık Koleji olarak inşa edildiğini ve 1996 yılında YÖK ile Sağlık Bakanlığı arasında imzalanan protokolle 20 yıllığına Akdeniz Üniversitesi'ne tahsis edildiğini hatırlatan Kaçaroğlu, ''Bodrum üzerinde 4 katlı bu bina 40 yıl öncesinin teknolojisiyle inşa edilmiş. Binada gerekli teknik incelemeler sürüyor. Teknik rapor doğrultusunda ileride binayla ilgili karar verilecek'' dedi. 
     
     ÖZEL İDARE BİNASI DA BOŞALTILMIŞTI 
     Sağlık Yüksekokulu'nun bulunduğu mevkiye yaklaşık 150 metre mesafedeki 14 katlı Özel İdare Binası 11 Mayıs'ta ana kolonlarında çatlama olması nedeniyle boşaltılmıştı. Yine bu bölgeye 200 metre mesafedeki Güleş Apartmanı da, 20 gün kadar önce aynı gerekçelerle tahliye edilmişti. 
     
</TEXT>
</DOC>
