<DOC>
<DOCNO> 232329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy18.html </URL>
<DATE> 2004/04/17/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
"Denktaş'ın yıllardır vermiş olduğu mücadele, boşa verilmiş oldu" 
</HEADLINE>
<TEXT>

     Annan Planı'na tepki göstermek amacıyla, yurdun çeşitli yerlerinde protesto gösterileri düzenlendi. 
     MHP Konya İl Teşkilatı ve Ülkü Ocakları tarafından ''Annan Planı'na Hayır'' konvoyu oluşturuldu. 
     Partinin İl Başkanı Hakkı Ünler, konvoy hareket etmeden önce yaptığı konuşmada, AK Parti Hükümeti'nin ''Ver kurtul, sat kurtul, at kurtul'' zihniyetiyle hareket ettiğini ileri sürdü. Hükümetin Kıbrıs'ı AB ve ABD'nin dayatmaları ile gözden çıkardığını iddia eden Ünler, şunları söyledi 
     ''Milli kahraman Rauf Denktaş'ın yıllardan beri verdiği mücadele, boşa verilmiş bir mücadeleye dönüştürülmüştür. MHP olarak biz halkı bilinçlendirmek için bugüne kadar üzerimize düşeni yaptık. Son bir haftada da bu konuda gerekeni yapacağız. Herkesi Kıbrıs milli davasına sahip çıkmaya çağırıyoruz.'' 
     
     DENİZLİ 
     MHP Denizli İl Teşkilatı'nca, ''Annan Planı'na Hayır'' sloganıyla oluşturulan ve Bahçelievler Mahallesi'nden yola çıkan araç konvoyu, şehir merkezinden geçerek Üçgen Meydanı'na geldi. 
     MHP Denizli Merkez İlçe Başkanı Feridun Ünal, burada yaptığı açıklamada, görülmemiş baskıyla 500 yıllık Türk toprağı Kıbrıs'ın, Türk'ün elinden alınıp Yunan adası haline getirilmeye çalışıldığını öne sürdü. 
     
     AFYON 
     Afyon'da bazı sivil toplum örgütü temsilcileri ve siyasi partiler, Annan Planı'na tepki göstermek amacıyla protesto yürüyüşü yaptılar. 
     Yürüyüşünün ardından okunan bildiride, Türkiye'nin, dış politika alanında tarihin en karanlık dönemlerinden birini yaşadığı iddia edildi. 
     Annan Planı'nın 24 Nisan günü referanduma sunulmasının ardından Kıbrıs'ın Rumlara teslim edilmesi işleminin hukuken sonuçlanacağı öne sürülen bildiride, şunlar kaydedildi 
     ''Kıbrıslı kardeşlerimizin kimliklerini kaybederek Rum boyunduruğu altına girmesini ve Türkiye'nin Kıbrıs'tan tasfiye edilmesini amaçlayan oyun, 24 Nisan günü tamamlanmak üzeredir. Oyunun son perdesini ibretle ve esefle izliyoruz. İktidar, bu oyunda kendine ABD ve AB tarafından biçilen taşeronluk rolünü başarıyla oynamış ve Kıbrıs Türklüğü, sonu karanlık olan bu yolda büyük bir yalnızlığa terk edilmiştir.'' 
     
     AKSARAY 
     Aksaray'da, Aksaray, Ankara, Kayseri, Nevşehir, Konya ve Niğde Ülkü Ocakları'nın katılımıyla ''Varoluş ve Egemenlik Yürüyüşü'' düzenlendi. 
     Aksaray-Ankara Yolu girişinde başlayan yürüyüş, E-90 karayolunu takip ederek, Makas Kavşağı'na kadar sürdü. 
     Ülkü Ocakları Genel Başkanı Alişan Satılmış, Türk milletini her yandan kuşatan güçlere karşı soylu bir tepki göstermek istediklerini belirterek, ''Kıbrıs'ı aldıktan sonra Ege ve sahil kesimlerini ele geçirecek güçler, Türk halkını Anadolu'ya hapsetme çabasına girecekler. Buna izin vermeyeceğiz'' dedi. 
     
</TEXT>
</DOC>
