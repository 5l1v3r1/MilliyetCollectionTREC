<DOC>
<DOCNO> 229216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun04.html </URL>
<DATE> 2004/04/07/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Irak'ta 3 günün bilançosu 170 ölü 
</HEADLINE>
<TEXT>

     Irak'ta çatışmaların tırmandığı son güç günde 170 kişi öldü. 
     AP'nin haberine göre, Saddam Hüseyin'in devrilmesinden bu yana meydana gelen en şiddetli çatışmalarda ölenlerden 140'ı Iraklı sivil ve milis, 1'i El Salvador ve 1'i de Ukraynalı asker. Ramadi'de öldürülen ve sayısı henüz netleşmeyen askerlerle birlikte Amerikan askerlerinin son üç gündeki toplam kayıplarıysa 30'a yaklaştı. 
     Çatışmalar, dün de yoğunlaşarak sürdü. 
     Ülkenin güneyindeki Nasiriye, Kut, Kerbela, Amarah ile Bağdat'ın kuzey kesiminde dün meydana gelen çatışmalarda, ölü sayısı 30'u buldu. 
     Felluce'deki çatışmalarda da 16 Iraklı öldü, 20'si yaralandı. Felluce'ye düzenlenen hava bombardımanında da 26 Iraklının öldüğü, 30'unun yaralandığı bildirildi. 
     Pazar gününden beri Felluce, Bağdat, Kerkük, Musul ve Sadr şehrinde ölen Amerikan askerlerinin toplamı 18'i buldu. 
     Ramadi'deki saldırıdaysa ''bir düzineye yakın Amerikan deniz piyadesinin öldürüldüğü'' bildirildi. 
     
</TEXT>
</DOC>
