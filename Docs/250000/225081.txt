<DOC>
<DOCNO> 225081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun04.html </URL>
<DATE> 2004/03/24/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
"İsrail - Filistin kavgası" BM Güvenlik Konseyi'nde de sürdü 
</HEADLINE>
<TEXT>

     İsrail'in aşırı dinci Müslüman Hamas örgütünün ruhani lideri Şeyh Ahmet Yasin'i öldürmesinin ardından Arap ülkelerinin talebiyle toplanan BM Güvenlik Konseyi, İsrail ve Filistinli temsilciler arasında şiddetli söz düellosuna sahne oldu. 
     Güvenlik Konseyi'nin açık toplantısında söz alan Arap ülkeleri temsilcileri İsrail'i kınarken, İsrail temsilcisi Ben Gilerman da BM'yi ''iki yüzlülükle'' suçladı ve Konsey'in, şimdiye kadar Hamas'ın düzenlediği tek bir intihar saldırısını bile kınamadığını söyledi. Gilerman, ''Şeyh Yasin'in son 3.5 yıl içinde 425 saldırı organize ettiğini ve bu saldırılarda 377 İsrailli'nin öldüğünü, 2067'sinin de yaralandığını'' öne sürdü. 
     Konuşmasında ''İsrailli liderlerin, uluslararası hukuku ihlal ettiklerini'' dile getiren Filistin temsilcisi Nasır El Kidwa, ''İsrail'in işlediği bu yeni cinayeti şiddetle kınıyor ve bu cinayetin olası sonuçlarından İsrail'i sorumlu tutuyoruz'' diye konuştu. 
     Konsey'de söz alan Rusya, Fransa, Çin ve Almanya temsilcileri de İsrail saldırısını kınadılar ve Ortadoğu'da savaşan taraflardan ''yol haritasının'' gereğini yapmalarını istediler. 
     
     ANLAŞMA SAĞLANAMADI 
     Konsey'de bir başkanlık açıklaması yapılması konusunda görüş birliği sağlanamadığından toplantı sonuç alınmadan dağıldı. İsrail'in tek yanlı olarak kınanmasına karşı çıkan ABD, ''kabul edilecek metnin dengeli olmasını ve Hamas'ın da kınanmasını'' istedi. 
     Toplantıda söz alan Konsey üyeleri, ''Şeyh Yasin'in öldürulmesinin şiddeti daha da tırmandıracağını ve zaten uygulanamayan yol haritasını ortadan kaldıracağını'' savundular. Yol haritası ABD, AB, BM ve Rusya tarafından hazırlanmıştı. 
     Pakistan temsilcisi Münir Ekrem konuşmasında, ''devlet politikasında, hedef gözeterek adam öldürmek ya da yargısız infaz diye bir şey bulunmadığını'' ifade etti. 
     İsrail'i açıkça kınamaktan kaçınan Amerikan temsilcisi John Negroponte ise ''Yasin'in öldürülmesinin Gazze Şeridi ve Ortadoğu'da gerginliği tırmandıracağını'' dile getirdi. Negroponte, ''Güvenlik Konseyi, yol haritasını ortadan kaldırmayı hedefleyen bir terorist grubun eylemleri konusunda sessiz kalmamalıdır'' diye konuştu. 
     
     ARAP ÜLKELERI TASARI HAZIRLADI 
     Diplomatik kaynaklar Arap ülkelerinin Güvenlik Konseyi'ne sunulmak üzere, Şeyh Yasin'in öldürülmesini kınayan bir karar tasarısı hazırladığını belirttiler. Ancak tasarının ABD tarafından veto edilmesi olasılığı bulunuyor. Bu durumda tasarının 191 üyeli Genel Kurul'a sunulacağı ve orada kabul edilmesinin sağlanacağı ifade edildi. 
     
</TEXT>
</DOC>
