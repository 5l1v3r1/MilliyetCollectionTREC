<DOC>
<DOCNO> 235390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas16.html </URL>
<DATE> 2004/04/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbul, Eurovision'a hazırlanıyor... 
</HEADLINE>
<TEXT>

     Abdi İpekçi Spor Salonu'nda, 15 Mayıs'ta gerçekleştirilecek Eurovision Şarkı Yarışması için hazırlıklar tüm hızıyla sürüyor. 
     TRT'den yapılan yazılı açıklamaya göre, Eurovision Şarkı Yarışması'na katılacak ülkelerin sanatçıları, 3 Mayıs 2004'ten itibaren Türkiye'ye gelmeye başlayacak. 
     Abdi İpekçi Spor Salonu, yarışmanın 12 ve 15 Mayıs tarihlerinde yapılacak yarı finali ve finali için Avrupa Yayın Birliği EBU standartları çerçevesinde düzenleniyor. 
     Güvenliği İstanbul Emniyet Müdürlüğü tarafından sağlanan organizasyonda, günde yaklaşık 400 kişi dekor, ışık, ses, soyunma odaları, sunucu kabinleri gibi düzeneklerin kurulmasına çalışıyor. Dekor tasarımı ise TRT tarafından hazırlandı ve uygulanıyor. 
     Sanatçılar için 50 kişinin aynı anda makyajının yapılabileceği bir makyaj salonu hazırlanıyor. 
     
     1500 GAZETECİYE ÜÇ DİLDE BASIN BÜLTENİ... 
     Yaklaşık 1500 gazetecinin izlemesi öngörülen organizasyonda, yarışmanın yapılacağı salonun dışında ise basın mensupları için çalışma ofisi, Basın Konferans Merkezi ve çalışanların çeşitli ihtiyaçlarını karşılayacakları alanlar oluşturuluyor. 
     Basın Ofisi ve Merkez, 4 Mayıs'ta saat 09 00'da açılıp, yarışmanın son gününe kadar açık kalacak ve son basın toplantısından iki saat sonra kapanacak. 
     Her basın konferansından sonra diğer konferans devam ederken kayıtlar deşifre edilerek üç ayrı dil için ayrı renklerde basın bülteni hazırlanacak. Bu bültenler, Basın Merkezi ve Show Desk'teki posta kutularına, renklerine göre dağıtılacak. 
     Basın Merkezi'nde çalışmalara kolaylık sağlamak amacıyla 125 adet internet bağlantılı bilgisayar donanımı ve 125 adet de laptop kullanıcıları için internet bağlantısı hazırlanıyor. 
     Yarışmanın yapılacağı salonun dışında ayrıca, naklen yayının gerçekleştirileceği bir alan oluşturuluyor. Yarışmaya katılacak 36 ülke dışında, yayın talebinde bulunan diğer ülkelere de naklen yayın imkanı sağlanıyor. Naklen yayınlarla ilgili teknik donanım ise tamamen TRT kurumu tarafından kuruluyor. 
     
     YARI FİNALDE İLK OLARAK FİNLANDİYA SAHNE ALACAK 
     36 ülkenin katılacağı yarışma, ülke sayısının çok olması nedeniyle iki aşamalı olarak gerçekleştirilecek. 
     12 Mayıs'ta yapılacak yarı final için yapılan kura çekimine göre, ilk olarak Finlandiya, son sırada ise Hollanda sahneye çıkacak. 
     15 Mayıs'ta gerçekleştirilecek finalde ise 24 ülke yarışacak. Yarışmada ilk şarkıyı İspanya adayı seslendirecek. Geçen yılın birincisi Türkiye adına yarışacak ''Athena'' grubunun ''For Real'' adlı şarkısıyla 22'inci sırada sahne alacağı yarışmada, son olarak sahneye çıkacak ülke ise İsveç olacak. 
     Eurovision Şarkı Yarışması'nın takvimi ise şöyle 
     3 Mayıs'tan itibaren İstanbul'a gelecek yarışmacılar, 5 Mayıs'tan sonra Abdi İpekçi Spor Salonu'nda provalara başlayacak. 
     6-7-8-9-13 Mayıs'ta şehir gezilerinin yer aldığı programa göre, 9 Mayıs'ta Çırağan Sarayı'nda ''Welcome Party'', 11 Mayıs'ta yarı final için kostümlü prova, 12 Mayıs'ta yarı final, 13 Mayıs'ta ''Boat Party'', 14 Mayıs'ta final için kostümlü genel prova ve 15 Mayıs'ta da final gerçekleştirilecek. 
     
     ÇEVRE DÜZENLEMESİ 
     Bu arada, Erovision Şarkı Yarışması'nın yapılacağı Abdi İpekçi Spor Salonu'nda, Zeytinburnu Belediye Başkanı Murat Aydın, İston Genel Müdürü Mehmet Dündar, İstanbul Büyükşehir Belediyesi Yol Bakım Müdürü Ali Kaya ile organizasyon yetkilileri bugün toplantı yaptı. 
     Toplantıda, Abdi İpekçi Salonu'nun çevre düzenlemesi, yolların yapımı, temizlik işleri, caddenin bayraklarla süslenmesi ve bilboardların tahsisi konularının ele alındığı belirtildi. 
     Öte yandan, organizasyon yetkilileri, sahne ve dekor ile bütün hazırlıkların 1 Mayıs'a kadar tamamlanarak, salonun 3 Mayıs'ta yapılacak provalar için hazır duruma getirileceğini bildirdiler. 
     
</TEXT>
</DOC>
