<DOC>
<DOCNO> 241161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun22.html </URL>
<DATE> 2004/05/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İsrail helikopterleri, Filistinli göstericileri füzeyle vurdu 15 ölü 
</HEADLINE>
<TEXT>

     Bir İsrail helikopterinin, Gazze Şeridi'ndeki Refah kentinde gösteri yapan Filistinlilere füze attığı, olayda 15 kişinin öldüğü bildirildi. 
     Filistinliler, saldırıda 15 kişinin öldüğünü, 35 kişinin yaralandığını söyledi. 
     İsrail basını, ordunun Refah mülteci kampında düzenlediği operasyonları protesto eden göstericilere düzenlenen saldırıda en az 22 Filistinlinin öldüğünü bildirdi. 
     İsrail'in en yüksek tirajlı gazetesi Yedioth Ahronoth'un internet sitesindeki haberde, ''Aralarında kadın ve çocukların da olduğu 22 Filistinli öldürüldü. 50'den fazla kişi yaralandı'' denildi. 
     Haaretz gazetesinin internet sitesinde ise 23 ceset bulunduğu belirtildi. 
     
     ÖLENLERİN HEPSİ ÇOCUK 

     Filistin hastane kaynakları, saldırıda ölen 10 kişinin tamamının çocuk, yaralılardan 36'sının durumunun ise ağır olduğunu bildirdi. 
     İsrail basını, saldırıda en az 22 kişinin öldüğünü duyururken, hastane kaynakları ölü sayısının 10, yaralı sayısının 50 olduğunu açıklamıştı. 
     Görgü tanıkları ve Filistinli güvenlik kaynakları, askerlerin operasyon kapsamında kuşattığı mahalleye doğru ilerleyen kalabalığa İsrail helikopterinden füze atılırken, İsrail tanklarından da top mermisi ve makineli silahlarla ateş açıldığını söyledi. 
     Yaralıların ambulans, özel araç ve eşek arabalarıyla hastaneye kaldırıldığı belirtildi. 
     Tel Sultan mahallesinde kuşatmayı protesto gösterisine 3 bin kadar Filistinlinin katıldığı kaydedildi. 
     
     FİLİSTİN YÖNETİMİ SAVAŞ SUÇU 

     Filistin Yönetimi, İsrail'in Refah'ta düzenlediği saldırıyı ''savaş suçu'' olarak nitelendirdi. 
     Yönetim, Filistin halkı için uluslararası koruma talep etti. 
     Filistin Dışişleri Bakanı Nebil Şaat da, saldırının ''terörist katliam ve savaş suçu'' olduğunu söyleyerek, uluslararası ceza mahkemesine şikayet başvurusunda bulunmayı düşündüklerini belirtti. 
     Filistin lideri Yaser Arafat'ın danışmanı Nebil Ebu Rudeyna da, İsrail ordusunun Gazze şeridindeki Refah mülteci kampını hedef alan son saldırısından sonra, BM Güvenlik Konseyi'ni İsrail'e karşı ''kesin'' kararlar almaya çağırarak, İsrail'in burada sürdürdüğü operasyonu ''savaş'' olarak nitelendirdi. 
     Ebu Rudeyna, ''İsrail'in yaptığı, Filistin halkına karşı açılan bir savaşa benziyor ve İsrail'in, bu şiddeti izleyen Güvenlik Konseyi karşısındaki kayıtsızlığını gösteriyor. Bu durum, Konsey'in İsrail hükümetine karşı kesin ve sert önlemler almasını gerektiriyor'' dedi. 
     Bu arada İsrail askeri kaynakları, askerlerin kendini tehlikede hissetmesi üzerine, bir helikopterle tanktan Filistinlilere yakın bir yere birer kez ateş açıldığını söyledi. 
     Filistinli görgü tanıkları, İsrail askerlerinin, Refah mülteci kampındaki operasyonunu protesto eden Filistinli göstericilere bir İsrail helikopterinden 4 füze atıldığını, çevredeki tanklardan da top ateşi açıldığını belirtmişti. 
     
     BLAIR KABUL EDİLEMEZ 

     İngiltere Başbakanı Tony Blair, İsrail'in Gazze Şeridi'nin güneyindeki Refah'ta başlattığı geniş çaplı operasyonda evlerin yıkılmasının ''kabul edilemez ve adaletsiz'' olduğunu belirtti. 
     Blair, Avam Kamarası'ndaki haftalık oturumda bir milletvekilinin evlerin yıkılması konusundaki sorusuna verdiği yanıtta, İsrail'in terörizm karşısındaki endişelerini çok iyi anladıklarını, ancak dün meydana gelen olayların ''kabul edilemez ve adaletsiz'' olduğunu söyledi. 
     Blair, ''Gazze Şeridi'nin tamamı ve Batı Şeria'nın bir bölümünü yükümlülükten kurtarma önerilerini ortaya atmalıyız. Uluslararası topluma, bu bölgedeki kontrol ve düzeni yeniden sağlamaları için ılımlı Filistinlere yardım etmesine izin vermeliyiz'' diye konuştu. 
     İsrail helikopterleri, Refah Filistin mülteci kampına geniş çaplı operasyon düzenliyor. 
     Avam Kamarası oturumu, bir kişinin Blair'e mor bir tozu fırlatması üzerine ertelenmiş, saldırgan güvenlik güçlerince ele geçirilmişti. 
     
     FİLİSTİNLİLER TESLİM OLUYOR 

     Öte yandan, Gazze Şeridi'nin Refah mülteci kampındaki binlerce Filistinlinin İsrail askerlerine teslim olmaya başladığı bildirildi. 
     Ordudan yapılan açıklamada, İsrail askerleri tarafından kuşatılan Tel Sultan mahallesi sakini binlerce Filistinlinin, ellerinde teslim bayraklarıyla kent meydanına doğru ilerlediği belirtildi. 
     Açıklamada, askerlerin teslim çağrısı üzerine 2 bin kadar silahlı Filistinlinin merkezde toplanmaya başladığı kaydedildi. 
     Ordu sözcüsü de evlerde saklanan Filistinli keskin nişancıların teslim olan kalabalığın üzerine ateş açtığını, en az 2 kişinin yaralandığını söyledi. 
     Ordunun, ikinci bir teslim çağrısında bulunduğu da belirtildi. 
     
</TEXT>
</DOC>
