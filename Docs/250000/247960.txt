<DOC>
<DOCNO> 247960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/siyaset/siy04.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök İrtica ve PKK mücadelemiz sürecek 
</HEADLINE>
<TEXT>


ALTAN BURGUCU 


Jandarma Genel Komutanlığı'nın 165. kuruluş yıldönümü, törenlerle kutlandı. Jandarma Genel Komutanı Org. Şener Eruygur'un ev sahipliğindeki kutlamalara, Genelkurmay Başkanı Org. Hilmi Özkök ve kuvvet komutanları katıldı. Özkök mesajında, TSK'nın, PKK KONGRA - GEL ve irticai faaliyetlere karşı mücadelesini, akıl karıştırıcı iç ve dış eylemlerin etkisinde kalmaksızın, her zamanki azim ve kararlılığıyla sürdüreceğini kaydetti. Törende Almanya'da faaliyet gösteren aşırı dinci "Kaplancılar"ın lideri Metin Kaplan'ın fotoğrafları kurulan dev ekrana yansıdı. Başbakan Erdoğan'ın kutlama mesajını kuvvet komutanlarının alkışlamadığı gözlendi. Jandarma Şehitleri Anıtı Anma ve Sunum Binası'nın açılışında, şehit yakınları Özkök'e Leyla Zana ve arkadaşları konusunda rahatsızlıklarını aktardı. 


</TEXT>
</DOC>
