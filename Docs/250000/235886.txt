<DOC>
<DOCNO> 235886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy01.html </URL>
<DATE> 2004/04/29/ </DATE>
<TIME> 01.45 </TIME>
<AUTHOR>  </AUTHOR>
<HEADLINE>
Nato Genel Sekreteri Türkiye'nin rolü giderek artıyor 
</HEADLINE>
<TEXT>

     NATO Genel Sekreteri Jaap de Hoop Scheffer, İstanbul Zirvesi'nde terörizm gibi yeni tehditlerin, Afganistan, Balkanlar gibi bölgelerin, ortaklıkların ve NATO'nun dönüşümü gibi konuların ele alınacağını belirtti. 
     De Hoop Scheffer, Dışişleri Bakanı Abdullah Gül'ün onuruna verdiği yemekte yaptığı konuşmada, Türkiye'de bulunmaktan memnuniyet duyduğunu belirterek, teşekkür etti. 
     NATO Genel Sekreteri, Türkiye Büyük Millet Meclisi'nin açılışının 84. yıldönümünden 5 gün sonra ziyarette bulunduğunu hatırlatarak, Atatürk'ün çocuklara armağan ettiği 23 Nisan'ın öneminin altını çizdi. 
     Türkiye'nin gelişen bir ülke ve ittifakın stratejik olarak önemli bir üyesi olduğunu belirten Hoop Scheffer, gelecek nesillerin bu ülkeyi geliştirmeye devam edeceğinden şüphe duymadığını kaydetti. 
     
     İSTANBUL'DAKİ NATO ZİRVESİ 
     Hoop Scheffer, İstanbul'da yapılacak NATO zirvesine de değinerek, zirvenin gündeminin ittifak ortaklarına ulaşma ve dönüşüm konusundaki iç çalışma üzerine yoğunlaşacağını, ayrıca AB, Kafkaslar, Orta Asya, Akdeniz ve daha geniş bölge üzerinde odaklanacağını söyledi. 
     Genel Sekreter, NATO'nun özünün müttefikler arasında dayanışma ve ortak savunma olarak süreceğini ifade ederken, bugünün tehditlerinin kitle imha silahlarının artması, terörizm, bölgesel çatışmalar ve sorunlu ülkeler gibi konuları da kapsadığını hatırlattı. 
     De Hoop Scheffer, NATO'daki askeri güç konusunda bilgi vererek, dünyadaki en etkili güç olduğu için ittifaka yönelik talebin azalmadığını, arttığını kaydetti ve NATO'nun saygınlığının güçlenerek sürdüğünü söyledi. 
     İttifakın savunma planlama sürecinin operasyonlar için taleplere cevap verici olması gerektiğini belirten Hoop Scheffer, diğer yandan siyasi istekler ve askeri niyetler arasında bağlantısızlık olabileceğini ifade etti. 
     
     TERÖRİZM VE BÖLGESEL KONULAR 
     De Hoop Scheffer, İstanbul Zirvesi'nde terörizme karşı artırılmış tedbirlerin onaylanacağını belirterek, terörizme karşı kimsenin tam korunması olmadığını, İstanbul'un da böyle bir deneyim yaşadığını hatırlattı. 
     Jaap de Hoop Scheffer, zirvede istihbarat paylaşımının artırılması, terörist olaylara karşı olası sivil acil duruma yanıt verilebilmesi, NATO üyesi olmayan ülkeler ve diğer örgütlerle işbirliğinin derinleştirilmesi gibi konularda da kararların alınabileceğini söyledi. 
     Zirvenin öncelikli konularından birinin de Afganistan olacağını belirten de Hoop Scheffer, güvenliklerinin Afganistan'ın geleceğiyle bağlantılı olduğunun farkında olduklarını ifade etti ve Afganistan'daki Uluslararası Güvenlik Destek Gücü'nün ISAF Kabil dışına genişlemesinin de zirvede değerlendirileceğini kaydetti. 
     Hoop Scheffer, NATO'nun Afganistan üst düzey kıdemli sivil temsilcisi Hikmet Çetin'in önemli bir rolü olduğunu, ondan daha iyi bir temsilcinin olamayacağını ifade etti. 
     NATO Genel Sekreteri, bir dönem ISAF'ın komutasını üstlenen Türkiye'nin Afganistan'da büyük deneyimi olduğunu, güce önemli askeri katkılar yapmaya devam ettiğini, bunun süreceğini ve belki de artabileceğini söyledi. 
     Balkanlar'a da değinen de Hoop Scheffer, bu bölgede başarılı olduklarını, ancak çalışmalarının bitmediğini, askeri, siyasi taahhütlerine sadık kalacaklarını ifade etti. 
     
     NATO VE AB 
     İstanbul'da farklı ortaklarla işbirliğinin güçlendirileceğini kaydeden de Hoop Scheffer, NATO ve AB arasındaki stratejik ortaklığa daha çok anlam verileceğini umduğunu söyledi. De Hoop Scheffer, NATO ve AB'nin birçok çıkarı paylaştığını, ortak meydan okumalarla karşı karşıya olduğunu da belirterek, işbirliğini geliştirmeleri gerektiğini, Türkiye'nin de NATO-AB yakın ortaklığından yararlanacağını kaydetti. 
     De Hoop Scheffer, İstanbul Zirvesi'nde, NATO'nun Avrupa-Atlantik bölgesinde güvenlik açısından kritik öneme sahip olan Rusya ve Ukrayna ile özel ilişkileri tanımayı isteyeceklerini de söyledi. 
     Stratejik önemdeki Kafkaslar ve Orta Asya bölgelerine de değinen de Hoop Scheffer, Türkiye'nin güçlü tarihi, ekonomik, kültürel bağlarının bu bölgelerde güvenlik projelerine yardım etmede hayati bir köprü olduğunu ve zirvede bu konunun değerlendirileceğini anlattı. 
     Zirvede ''Akdeniz Diyalogu''nun güçlendirilebileceğini ve bazılarının ''Büyük Ortadoğu'' diye adlandırdığı daha geniş bir bölgeye ulaşılabileceğini söyleyen de Hoop Scheffer, ''Müslüman dünyada laik ve demokratik bir devlet modeli olarak Türkiye'nin'' buna ulaşmada uluslararası topluluğa yardımcı olacağını kaydetti. 
     De Hoop Scheffer, 21. Yüzyıl'ın güvenlik ortamının yarattığı meydan okuyuşlara karşı koymak için dönüşüme dikkati çekerek, ittifakın bu dönüşümünde Türkiye'nin rolünün ve yerinin açıkça büyüdüğünü ve giderek arttığını söyledi. 
     
</TEXT>
</DOC>
