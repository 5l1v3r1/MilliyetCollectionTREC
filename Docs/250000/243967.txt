<DOC>
<DOCNO> 243967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko11.html </URL>
<DATE> 2004/05/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
S. Arabistan'taki saldırılardan petrol fiyatları olumsuz etkilenebilir.. 
</HEADLINE>
<TEXT>

     Suudi Arabistan'ın El Huber kentinde, petrol tesisleri ve petrol şirketi çalışanlarının bulunduğu siteleri hedef alan saldırıların, Suudi Arabistan'ın petrol şirketi Saudi Aramco'yu etkilemediği açıklandı. 
     Saudi Aramco'dan yapılan açıklamada, saldırılardan, Saudi Aramco'daki hiçbir petrol tesisi ve personelinin etkilenmediği, şirketteki tüm petrol tesislerinin normal çalışmasına devam ettiği kaydedildi. Açıklamada, şirketin, dünya petrol talebini karşılamaya yönelik üretimine devam edeceği de ifade edildi. Ayrıca, Saudi Aramco'daki güvenlik önlemlerinin en öncelikli ve üst düzeyde olduğu da vurgulandı. Saudi Aramco'da, günlük 9 milyon varilden fazla petrol üretiliyor. Öte yandan, petrol fiyatlarının, saldırılardan olumsuz etkilenerek, 40 dolarlık varil fiyatını aşabileceği belirtiliyor. Bu arada, saldırıların, dünya petrol fiyatlarını düşürmek için petrol üretim kotasını arttırma amacıyla, Beyrut'ta yapılması planlanan, Petrol İhraç Eden Ülkeler Örgütü OPEC toplantısının öncesinde gerçekleştiğine de dikkat çekiliyor. El Huber'deki 3 ayrı saldırıda 7'si yabancı 16 kişi ölmüştü. Saldırının sorumluluğunu El Kaide örgütü üstlenmişti. 
     
</TEXT>
</DOC>
