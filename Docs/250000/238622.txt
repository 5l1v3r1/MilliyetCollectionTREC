<DOC>
<DOCNO> 238622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo28.html </URL>
<DATE> 2004/05/09/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Fenerbahçe 3. kez Avrupa Şampiyonlar Ligi'ne katılacak 
</HEADLINE>
<TEXT>

     Birinci Süper Futbol Ligi'nin 2003-04 sezonu şampiyonu Fenerbahçe, 3. kez Avrupa Şampiyonlar Ligi'ne katılma şansını elde etti. 
     Avrupa Şampiyonlar Ligi'nin bu sezon FC Porto ile AS Monaco arasında yapılacak final maçının sonucuna göre, sarı-lacivertli takımın lige doğrudan katılma olasılığı bulunuyor. 
     Fenerbahçe, tarihinde bugüne dek 2 kez Avrupa Şampiyonlar Ligi'nde mücadele etmişti. 
     İlk kez 1996-97 sezonunda ön eleme turunda İsrail'in Maccabi Tel Aviv takımını eleyerek ligde mücadele eden Fenerbahçe, SK Rapid Wien, FC Juventus ve Manchester United'ın bulunduğu grupta 7 puan topladı ancak elendi. 
     2001-02 sezonunda İskoçya'dan Glasgow Rangers'i ön elemede geçerek Avrupa Şampiyonlar Ligi'ne katılan sarı-lacivertliler, TSV Bayer 04 Leverkusen, FC Barcelona ve Olympique Lyon'un bulunduğu grupta 6 maçta 6 yenilgi alarak bir üst tura çıkamadı. 
     

     
</TEXT>
</DOC>
