<DOC>
<DOCNO> 235097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/siyaset/axsiy00.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayır'cılar referandum sonucunu başarılı buldu 
</HEADLINE>
<TEXT>


Kuzey Kıbrıs'ta referandum öncesi 'hayır' kampanyası yapan siyasi liderler, yüzde 65 'evet' sonucunun kendileri için 'başarılı' olduğunu öne sürüyor 

ANKARA Milliyet 


Kıbrıs'ta gerçekleştirilen referandumun ardından yapılan açıklamalar, 28 Mart yerel seçimleri sonrası ortaya çıkan "kaybeden yok" değerlendirmelerini anımsattı. Halkını "hayır" demeye çağıran, ancak referandumda yüzde 65 "evet"le karşı karşıya kalan KKTC Cumhurbaşkanı Rauf Denktaş, "sonuç iyi olmuştur" diyerek görevinde kalacağını açıkladı. Ülkücüler de MHP Genel Başkanı Devlet Bahçeli'yi "Türk milliyetçiliğini ayaklandıran lider" ilan etti. 

28 Mart gibi 
28 Mart yerel seçimlerinde aldığı yüzde 18.1 oyu büyük başarı olarak değerlendiren CHP Genel Başkanı Deniz Baykal, yüzde 2.1 oyu "oyumuzu yüzde 100 artırdık" diye yorumlayan DSP Genel Başkanı Bülent Ecevit'le MHP ve DYP'nin "kaybetmedik" söylemleri, Kıbrıs'taki referandumun sonuçlarında da ortaya çıktı. Kuzey Kıbrıs halkının "hayır" demesi için çağrı yapan liderler, Kuzey'den net bir "evet" çıkmasına rağmen sonucun kendileri açısından başarılı olduğuna dair açıklamalar yapıyor. 

Denktaş, AKP'yi övüyor 
Rum kesiminin yüzde 75'lik "hayır" oyuna karşılık Denktaş, kuzeyde başını çektiği "hayır" kampanyasının yüzde 35'te kalmasını dikkate almadı. Denktaş, sonucun kendisi için başarısızlık olduğunu dile getirip istifasını isteyenlere, "Ortadan kaldırılmam için komplo var. Yeminimin süresi dolana kadar buradayım" karşılığını verdi. 
Müzakereler sürecinde AKP hükümetiyle tamamen ters düşen Denktaş'ın referandum sonrası "AKP hükümeti rolünü çok iyi oynamıştır. Samimiyetini göstermiş, elden geleni yapmıştır" şeklindeki övücü açıklamaları da dikkat çekici bulundu. 
"Hayır" kampanyasını Türkiye'den KKTC'ye giderek yürüten ülkücüler de, "Bahçeli, anlattığı Kıbrıs gerçeği sayesinde 'evet' oylarının daha da artmasının önünü kesti" değerlendirmesinde bulundu. 

Cem Ortak başarı 
Yeni Türkiye Partisi YTP Genel Başkanı İsmail Cem de, "Açıkçası hem Denktaş, hem Mehmet Ali Talat, hem de Türkiye, süreçteki bazı yanlışlara rağmen sonuçta ortak bir başarıda pay sahibi olmuştur. Farklı yönlerdeki siyasetleriyle hem ipi koparmamışlar, hem planda bazı düzelmeler sağlamışlar, hem de karşı tarafın uzlaşmazlığını kanıtlamışlardır" açıklamasını yaptı. İsmail Cem'in bu açıklaması, referandum sürecini kaybedeninin Rum kesimi olduğunu vurgular nitelikteydi. 
İsmail Cem, referandum öncesi dönemde, Milli Güvenlik Kurulu'nun referandum konusunda tavsiye kararı almamasını eleştirmişti. 




</TEXT>
</DOC>
