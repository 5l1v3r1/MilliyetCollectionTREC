<DOC>
<DOCNO> 229434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas14.html </URL>
<DATE> 2004/04/07/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sayısal Loto talihlisi asgari ücretli çıktı... 
</HEADLINE>
<TEXT>

     Sayısal Loto'nun 3 Nisan 2004 çekilişinde 6 rakamı tek başına bilerek, yaklaşık 2.5 trilyon liralık büyük ikramiyeyi kazanan Eskişehirli talihli adına çekini, Akbank Eskişehir Şube Müdürü Süleyman Akça aldı. 
     Akça, Milli Piyango İdaresi MPİ Muhasebe ve Mali İşler Daire Başkanı Şener Varol'dan, 2 trilyon 481 milyar 890 milyon 600 bin liralık ikramiye çekini aldıktan sonra yaptığı açıklamada, ''54 yaşındaki talihlinin 4 oğlu olduğunu ve özel sektörde asgari ücretle çalıştığını'' söyledi. 
     Akça, talihlinin parasını 3 ay hazine bonosu ve kısa vadeli faizde değerlendireceğini belirtirken, talihlinin bu süreçte ikramiyesini nasıl kullanacağını düşüneceğini kaydetti. 
     MPİ Loto Daire Başkanı Ergin İnce de, talihlinin kuponu, çekiliş günü Eskişehir'deki 94 nolu bayide makineye oynattığını belirtirken, 8 kolon oynayan talihliye ikramiyenin, ilk kuponda oynadığı ''7-9-28-34-36-48'' numaralara çıktığını kaydetti. 
     
     SAYISAL'DA ŞİMDİYE KADARKİ İKİNCİ EN BÜYÜK İKRAMİYE 

     İkramiyenin, Sayısal Loto'nun bir kişiye verdiği en büyük ikinci ikramiye olduğunu bildiren İnce, 2 trilyon 879 milyar 742 milyon 605 bin liralık ilk büyük ikramiyenin ise 1999 yılında Ankara'da bir talihliye çıktığını hatırlattı. 

     
</TEXT>
</DOC>
