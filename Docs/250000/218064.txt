<DOC>
<DOCNO> 218064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur05.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlik için başvuru süresi yarın sona eriyor... 
</HEADLINE>
<TEXT>

     Milli Eğitim Bakanlığı'nın MEB 10 bin öğretmen kadrosuna yapacağı atama için başvuru süresi, yarın mesai saati bitiminde sona eriyor. 
     MEB'e bağlı okulların öğretmen ihtiyacını karşılamak amacıyla, ilk atama ve açıktan atama yoluyla 52 branşta 10 bin öğretmen alınacak. 
     Öğretmen olarak atanacak adaylarda, şu koşullar aranıyor 
     - 657 sayılı Devlet Memurları Kanunu'nun 48. maddesinde yer alan koşullara uymak. 
     - İlk defa atanacaklar için, 1 Ocak 1965 ve sonraki tarihlerde doğmuş olmak. 
     - Yurtdışı yükseköğretim kurumlarından lisans düzeyinde mezun olanlar için, Talim ve Terbiye Kurulu'nun 340 sayılı kararında belirlenen yükseköğretim programlarının aynı alana denkliği YÖK tarafından belirlenmiş olmak. 
     - Ortaöğretim alan öğretmenliği için eğitim, fen, edebiyat, fen-edebiyat fakülteleri ile diğer yükseköğretim programlarından mezun olup, pedagojik formasyon veya 33 kredilik ilköğretim sınıf öğretmenliği sertifikasına sahip olmak. 
     - Sağlık durumunun Türkiye'nin her bölgesinde ve iklim koşullarında öğretmen olarak görev yapmasına engel olmadığını raporla belgelendirmek. 
     - Devlet memurluğundan veya öğretmenlik mesleğinden çıkarılmayı gerektiren ceza almamış olmak. 
     - 17 Ekim 1999 ve 12 Aralık 1999 tarihlerinde yapılan Devlet Memurluğu Sınavı ve Kamu Personeli Seçme Sınavı ile 2003 Kamu Personel Seçme Sınavı-Öğretmenlik sınavlarından en az birine girmiş ve yeterli puanı almış olmak. 
     - Daha önce öğretmenlik görevinde bulunmuş olup adaylıkları kaldırıldıktan sonra bu görevinden ayrılmış yasal bekleme süresini tamamlamış olmak. 
     
     İNTERNETTEN BAŞVURU 
     Başvurular, Bakanlığın http personel.meb.gov.tr adresindeki form doldurularak yapılacak. Adaylar, doldurdukları formu, tüm illerde bulunan en yakın başvuru bürolarına giderek onaylatacaklar. Bu hizmetler için hiçbir ücret alınmayacak. 
     2003 tarihinde öğretmenlik için başvuran, ancak atanamayan adaylar da yeniden başvuracaklar. Başvuru süresi, yarın mesai saati bitiminde sona erecek. 
     Milli Eğitim Bakanlığı Personel Genel Müdürü Remzi Kaya, AA muhabirine yaptığı açıklamada, Doğu Anadolu'da hava koşulları nedeniyle başvuru bürolarına gidemeyen adayların, başvuru bilgilerini bağlı bulundukları milli eğitim müdürlüklerine iletebileceklerini, bunun başvuru olarak kabul edileceğini belirtti. 
     Öğretmenlik için başvuru sayısının bu sabah itibariyle 16 bin 188'i bulduğunu kaydeden Kaya, atamaların, 28 Şubat Cumartesi günü saat 10.00'da bilgisayar kurasıyla gerçekleştirileceğini ifade etti. 
     
</TEXT>
</DOC>
