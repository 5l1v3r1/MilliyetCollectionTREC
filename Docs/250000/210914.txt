<DOC>
<DOCNO> 210914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/dunya/adun.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, yeni arabulucu istedi 
</HEADLINE>
<TEXT>

   Başbakan Erdoğan, Annan'a Kıbrıs Özel Temsilcisi De Soto'yu değiştirmesini önerdi. Ankara'nın arabulucu olarak Colin Powell veya eski NATO Genel Sekreteri Robertson'ı düşündüğü öne sürüldü 
      DIŞ HABERLER SERVİSİ 

   
   Başbakan Recep Tayyip Erdoğan, İsviçre'nin Davos kentinde dün görüştüğü Birleşmiş Milletler BM Genel Sekreteri Kofi Annan'dan isim vermeden Kıbrıs Özel Temsilcisi Alvaro de Soto'nun değiştirilmesini, Kıbrıs'ta sorunun çözülebilmesi için iki tarafın da güvendiği yeni bir arabulucu atamasını istedi. "Türkiye Başbakanı'nın verdiği mesajlardan çok cesaret aldığını" söyleyen BM Genel Sekreteri Kofi Annan, öneriyi inceleyeceğini bildirdi. Ancak Annan'ın öneriye sıcak bakmadığı ve müzakere süreci yeniden başlarken, konuyu bilmeyen biriyle yola devam etmenin sakıncalı olabileceğini söylediği bildirildi. Annan'a herhangi bir isim telaffuz etmeyen Türkiye'nin arabulucu olarak ABD Dışişleri Bakanı Colin Powell ile eski NATO Genel Sekreteri Lord George Robertson üzerinde durduğu iddia edildi. 
   Annan ile 45 dakika görüşen Erdoğan, Kıbrıs'ta çözüm için "Annan Planı"nı referans aldıklarını söyledi. Erdoğan, buna karşılık iki taraf arasında çözüm konusunda mutabakat sağlanmadıkça referandumun söz konusu olmayacağını vurguladı. 
   
   Hedef çözüm 
   Erdoğan, düzenlediği basın toplantısında "arabulucu" ile ilgili yanlış anlamaların giderilmesi için, "Bugün dün arabulucuya ilişkin yaptığım açıklamalar yanlış anlaşıldı veya ben yanlış ifade ettim" diyerek, şunları söyledi 
   "Buradaki iyi niyet görevi, zaten BM Genel Sekreteri Kofi Annan'ındır. Kendisi ile görüşmemizde de Sayın Kofi Annan'ın iyi niyet vizyonunu desteklediğimizi, her ortamda ifade ettik. Zaten Sayın Annan'ın başlattığı veya bitirdiği böyle bir görev, bu tür tartışmalara da fırsat bırakmayacak. Sayın Annan'ın bu görev çerçevesinde görevlendirdiği veya gönderdiği kişiler var. Çünkü bunun her safahatını, her ayrıntısını ayrı ayrı Sayın Annan'ın takip etmesi mümkün değil. Görevlendirilmiş bir başka şahsiyetin bunu izlemesi, takip etmesi esnasında olan yanlışlar sebebiyle, bu düzeltmenin yeniden, bu tür bir görevlendirmenin yapılması gerektiğini ifade ettik. Oradaki siyasi ağırlık ve tarafsızlık vurgumuz da onadır. Sayın Annan'ın şahsına değildir." 
   Başbakan Erdoğan, Genel Sekreter Annan'ın, bu ifadelerini not ettiğini ve değerlendireceğini söylediğini belirtti. 
   Erdoğan, "Türkiye olarak iyi niyetimizi sonuna kadar ortaya koyacağımızı ve çözümsüzlüğün çözüm olduğuna asla inanmadığımızı ve müzakere sürecinde Türk tarafının muhakkak yer alması gerektiğini ve bu konuda garantör ülke olma sıfatıyla Kuzey Kıbrıslı Türklere gerekli telkini yapacağımızı söyledik. Temennim odur ki, bu süreci hızla işletmek suretiyle Kıbrıs'ta 1 Mayıs'tan önce bir çözüme varalım" dedi. 
   
   Annan Cesaret aldım 
   Kofi Annan ise Başbakan Recep Tayyip Erdoğan ile çok yararlı bir görüşme yaptığını söyledi. Erdoğan'a "görüşmelerin yeniden başlayabilmesi için iki tarafın da iradesini ortaya koymasının zaruri olduğunu anımsattığını" belirten Annan, arabulucu önerisi konusunda da "Yakinen inceleyeceğim, yıllardır benim temsilcim De Soto bu konuda çok iyi bir arabuluculuk hizmeti yürütmekte. Ancak, çabaların yeniden başlatılması için bir arabulucuya, bu sürece ilgi duyan tüm ülkelerin yardımına ihtiyacımız olacak" diye konuştu. Annan, Türk tarafının ilerleme sağlanması için iradeye sahip olduğunu söyledi. 
   
   Açık çek 
   Başbakan Erdoğan, CNN Türk'e yaptığı açıklamada ise Kıbrıs konusunda Güney Kıbrıs Rum Yönetimi'nin her zaman bir adım önünde olacaklarını bildirerek, "Güney Kıbrıs Rum Yönetimi'nin metne Annan Planı yaklaşımını bizler de anlayıp bildiğimiz takdirde, biz her zaman onların bir adım önünde olacağız. Bu bir açık çektir" şeklinde konuştu. 
   
   Denktaş Haberimiz yok    ANKARA Milliyet 

   KKTC Cumhurbaşkanı Rauf Denktaş, Türkiye'nin BM Genel Sekreteri Kofi Annan'a ilettiği "Bir arabulucu istiyoruz" önerisinden haberi olmadığını söyledi. Kıbrıs konusunda Türkiye'nin yaptığı hazırlıkların aktarılması için Ankara'ya davet edilen Denktaş, dün Dışişleri Bakanı Abdullah Gül'le akşam yemeğinde bir araya geldi. Denktaş, Esenboğa Havalimanı'nda yaptığı açıklamada, Başbakan Recep Tayyip Erdoğan'ın dün BM Genel Sekreteri Kofi Annan'a resmen ilettiği "arabulucu" önerisine ilişkin bilgisi bulunmadığını belirtti. ABD Dışişleri Bakanı Colin Powell'ın arabulucu olarak atanması ihtimalinin belirtilmesi üzerine de Denktaş, "Bizim bu konuda bir bilgimiz yok. Şu veya bu şekilde kanaat belirtmemiz doğru olmaz" dedi. Denktaş, KKTC Başbakanı M. Ali Talat ile Dışişleri Bakanı Serdar Denktaş'ın yarın Ankara'ya geleceğini ve onların da bilgilendirileceğini kaydetti. 
   
   Rumlar, MGK kararını beğenmedi    YORGO KIRBAKİ Atina 

   Kıbrıs Rum Yönetimi'nin, Milli Güvenlik Kurulu MGK toplantısındaki Kıbrıs konusunda Annan Planı'nın referans alınmasına ilişkin kararın önemini küçümsemeye çalışması dikkat çekti. Rum Dışişleri Bakanı Yorgo Yakovu, MGK kararını "Türkiye'nin Kıbrıs sorunundaki çıkmazın sorumlusu olmadığını göstermek amacıyla benimsediği bir taktik" şeklinde değerlendirdi. ABD'nin MGK kararını olumlu bulmasına hiç şaşırmadığını da söyleyen Yakovu, Türkiye'nin müzakerelerin başlamasını istediğini, ancak çözümün 1 Mayıs'a kadar değil de üyelik müzakerelerinin başlaması için tarih beklediği AB zirvesinin gerçekleşeceği 2004 sonuna bırakılmasından yana olduğuna inandığını belirtti. Yunan Dışışileri de, Türkiye'nin BM kararları ve Annan Planı'ndan farklı bir çerçeve oluşturma çabasında olduğunu iddia etti. 
   
   
</TEXT>
</DOC>
