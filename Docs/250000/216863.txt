<DOC>
<DOCNO> 216863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/siyaset/siy03.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan cezasına yürütmeyi durdurma 
</HEADLINE>
<TEXT>

   Bakan Babacan'ın ODTÜ'deki panelini protesto eden 2 öğrenciye verilen 1 hafta okuldan uzaklaştırma cezası, mahkeme tarafından durduruldu 
   GÖKÇER TAHİNCİOĞLU Ankara 

   
   Ankara İdare Mahkemesi, Devlet Bakanı Ali Babacan'ın ODTÜ'de vereceği paneli protesto ederek iptaline neden oldukları gerekçesiyle okul yönetimince 1 hafta okuldan uzaklaştırma cezası verilen 5 öğrenciden 2'si için "yürütmeyi durdurma" kararı verdi. Dava esastan görülünceye kadar ceza uygulanamayacak. Babacan'ın 10 Aralık 2003'te vereceği panel protestolar nedeniyle yapılamadı. 
   
   Mahkeme kararı bekleniyor 
   Paneli engelledikleri iddia edilen öğrenciler hakkında disiplin soruşturması başlatan ODTÜ yönetimi, ifadelerini aldığı öğrencilere, panelle ilgisi olmayan "Türkiye Komünist Partisi'nden misiniz ", "Bu gruplara yakınlığınız var mı " gibi sorular yöneltti. ODTÜ yönetimi, 29 Ocak'ta öğrencilere birer hafta "okuldan uzaklaştırma" cezası verdi. Karar kısa süre önce öğrencilere tebliğ edildi. Öğrenciler, "Kurumun çalışma düzenini bozucu davranışlarda bulunmak"la suçlandı. 
   Öğrencilerden 2'si kararı alır almaz Ankara Nöbetçi İdare Mahkemesi'ne başvurdu ve dilekçelerinde cezanın, Babacan'ın siyasi kimliğiyle ilgili olduğuna inandıklarını belirtti. Okullarının pazartesi başlayacağını kaydeden öğrenciler, kararın iptalini ve yürürlüğünün durdurulmasını istedi. Mahkeme de, yürütmeyi durdurma kararı verdi. Buna göre, dava esastan sonuçlanıncaya kadar ceza uygulanamayacak. Mahkeme, önümüzdeki hafta diğer 3 öğrencinin durumunu da değerlendirecek. 
   
   
   
</TEXT>
</DOC>
