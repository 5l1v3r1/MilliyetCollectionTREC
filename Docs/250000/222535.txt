<DOC>
<DOCNO> 222535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo18.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci G.Saray maçından sonra küme düşme korkusunu atlattık 
</HEADLINE>
<TEXT>

     Akçaabat Sebatspor Teknik Sorumlusu Mehmet Birinci, hafta sonu Ankara'da karşılaşacakları Gençlerbirliği maçından puan ya da puanlarla dönmek istediklerini söyledi. 
     Birinci, AA muhabirine yaptığı açıklamada, Galatasaray maçından çok önemli bir galibiyet alarak ayrıldıklarını ve bunun için çok mutlu olduklarını belirtti. 
     Galatasaray maçının geride kaldığını ifade eden Birinci, ''Artık önümüzdeki maçlara bakacağız. Bunun için hafta sonu Gençlerbirliği ile yapacağımız maçı düşünüyoruz. Bu maçtan puan ya da puanlarla ayrılmak istiyoruz. Böylelikle çıkışımızı sürdürmeyi planlıyoruz'' diye konuştu. 
     Birinci, Gaziantep deplasmanı ve Galatasaray ile yapılan karşılaşmadan alınan 4 puan ile küme düşme konusunda çok önemli bir avantaj elde ettiklerini de kaydederek, ''Galatasaray maçı sonrası küme düşme korkusunu büyük ölçüde atlattık. Ama bundan sonraki her maçımıza puan almak için çıkacağız'' ifadelerini kullandı. 
     
</TEXT>
</DOC>
