<DOC>
<DOCNO> 238905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas12.html </URL>
<DATE> 2004/05/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Maradona, uyuşturucu tedavi merkezine nakledildi 
</HEADLINE>
<TEXT>

     Arjantinli eski ''futbol ilahı'' Diego Maradona'nın, kalp ve solunum rahatsızlıkları nedeniyle Arjantin'in başkenti Buenos Aires'te tedavi gördüğü özel klinikten ikinci defa taburcu edilerek, adı açıklanmayan bir uyuşturucu tedavi merkezine nakledildiği bildirildi. 
     Kliniğin yayımladığı tıbbi raporda, Maradona'nın yatırıldığı klinikten dün ikinci kez taburcu edildiği açıklandı. 
     Klinik yetkililerinden Claudio Belocopit, geçen Cuma günü yaptığı açıklamada, Maradona için bir uyuşturucu tedavi merkezi bulmanın zorluğunu vurgulayarak, ''Onun gibi bir hastayı kabul etmek kolay değil. Bazı klinikler reddetti. Ona, diğerleri gibi bir hasta olmadığı için iyi gözle bakmıyorlar'' demişti. 
     Maradona'nın ailesi, Belocopit'in bu açıklamasının ardından, eski futbolcuyu kabul edecek bir uyuşturucu tedavisi kliniği bulmak için araştırmalara başlamıştı. 
     Eski yıldızın yakınları, Küba lideri Fidel Castro'nun, Maradona'nın Küba'ya dönmeyi istemesi halinde, kendisine özel bir uçak tahsis edebileceğini açıkladığını da belirtti. 
     Arjantin'de 18 Nisan'da kalp ve solunum yetmezliği nedeniyle hastaneye kaldırılan ve geçen ay sonunda taburcu olan Maradona'nın, uyuşturucudan temizlenme tedavisine Küba'da devam edeceği bildirilmişti. 
     Birçok doktor, Maradona'nın kalp sorunlarının, yıllardır kullandığı uyuşturucuya bağlı olarak geliştiği görüşünde birleşiyor. 
     
</TEXT>
</DOC>
