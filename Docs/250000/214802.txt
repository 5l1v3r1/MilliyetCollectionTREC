<DOC>
<DOCNO> 214802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo36.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te İstanbulspor şoku yaşanıyor 
</HEADLINE>
<TEXT>

     Türkiye Kupası çeyrek final maçında, ligde zor günler geçiren İstanbulspor'a kendi sahasında penaltı atışları sonucunda yenilen Gaziantepspor'da şokla birlikte tedirginlik yaşanıyor. 
     Penaltı golleri ile kupadan elenen kırmızı-siyahlı ekipte, şimdi tüm dikkatler lige çevrildi. Deplasmanda yapılacak Konyaspor maçına hazırlanan Gaziantepspor'da, tüm hesaplar puan veya puanlara yönelik. 
     Teknik Direktör Nurullah Sağlam yönetiminde Konyaspor maçına hazırlanan Gaziantepsporlu futbolcular, kupa maçının şokunu üzerlerinden atıp, Konyaspor maçına en iyi şekilde hazırlanmaya çalışıyor. 
     İstanbulspor yenilgisi ile Türkiye Kupası'ndan elendiklerine dikkat çeken Teknik Direktör Sağlam, ''İnşallah, kupadan elenmemiz Konyaspor maçını olumsuz yönde etkilemez'' diyerek endişesini dile getirdi. 
     Deplasmandaki Konyaspor maçının çok zorlu geçeceğini ifade eden Sağlam, ''Futbolda her türlü sonuca katlanmak gerekiyor. Lig uzun bir maraton. Şimdi bizim için önemli olan Konyaspor maçı. Yoğun bir hazırlık döneminden geçiyoruz. Hedefimiz bu maçta galip gelip, 3 puan alabilmek. Futbolcularımı bu maça en iyi şekilde motive etmeye çalışıyorum'' dedi. 
     Türkiye Kupası'ndan elendiklerini, artık ligde ve UEFA Kupası'nda başarılı olmak için mücadele edeceklerini belirten Sağlam, şöyle konuştu 
     ''Tabii ki kupadan elendiğimiz için üzgünüz. Ancak futbolda her türlü sonuca katlanmak gerekir. İstanbulspor maçında rakibimize oranla çok üstün oynadığımız halde, sonuca gitmeyi başaramadık. Bu maçı unutmak zorunda olduğumuzu biliyoruz. 
     Bizim için her zaman bir sonraki maç önemlidir. Şimdi önümüzde Konyaspor maçı var. Bu maçı kazanmak için çalışıyoruz. İşimizin zor olduğunu biliyoruz. Tüm hesaplarımız galibiyete yönelik.'' 
     
</TEXT>
</DOC>
