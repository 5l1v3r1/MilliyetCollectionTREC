<DOC>
<DOCNO> 211994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo26.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'e farklı yenilen Lottomatica Roma'da moraller bozuk 
</HEADLINE>
<TEXT>

     Basketbolda Erkekler Avrupa Ligi A Grubu'nda dün gece Roma'da yapılan karşılaşmada Ülkerspor'a 67-63 yenilen İtalyan ekibi Lottomatica Roma'da moraller bozuk. 
     İtalyan basınındaki haberlerde, Türk takımı karşısında alınan bu yenilgi sonrasında Lottomatica Roma'nın 2. tura kalma şansının iyice azaldığı vurgulandı. 
     Corriere dello Sport, İtalyan ekibin yenilgi sonrasındaki durumunu, ''Roma'dan Avrupa'ya elveda'' başlığıyla özetledi. Spottaki ifadelerde, ''Kötü bir Lottomatica, evinde Ülkerspor karşısında tam bir bozgun yaşadı. Artık kurtulabilmesi ancak bir mucize sayesinde mümkün'' denildi. 
     Tuttosport Gazetesi, turuncu-yeşilli Türk temsilcisini başlığa çıkararak, ''Booker ve Blair çok güçlüler'' dedi. Tuttosport''un değerlendirmesinde, ''Ülkerspor'da bir takım vardı, Lottomatica ise birlikte hareket etme olasılıkları bile bulunmayan oyunculardan ibaretti'' ifadesi yer aldı. 
     La Gazzetta dello Sport ise konuya iliskin haber başlığında, evsahibi İtalyanların başarısızlığını, ''Roma, bu ne hezimet '' diye bir cümleyle vurguladı. Spotta ise şu değerlendirmeler yer verdi ''Booker, Alexander'a nefes aldırmadı, Myers, adeta yok gibiydi. Turu geçmek zorlaştı.'' 
     
     BUCCHI ''RAKİPLERİMİZ BİZDEN ÜSTÜNDÜLER'' 
     İtalyan ekibinin antrenörü Bucchi, yenilgi sonrasında oyuncularının takım oyunu sergileyemediklerinden yakındı. Bucchi, ''Kendimize bir çeki düzen vermeliyiz. Herkes kendisi için oynuyor. Böyle devam edemeyiz. Bir takım oluşturmayı başarmak zorundayız'' dedi. 
     Lottomatica Roma oyuncularından Marko Tusek ise, yenilgiye karşın umutlarını korumak istediklerini belirtirken, Ülkerspor'un kendilerinden daha iyi oynadığını da itiraf etti. Tusek, ''Rakamlar izin verdiği sürece umudumuzu korumak zorundayız. Rakiplerimiz, Avrupa deneyimi, tutum ve fizik-kondisyon açısından bizden üstündüler. Onlar sayı yapmayı başardılar, biz başaramadık'' diye konuştu. 
     
</TEXT>
</DOC>
