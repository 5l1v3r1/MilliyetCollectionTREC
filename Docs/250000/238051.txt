<DOC>
<DOCNO> 238051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun16.html </URL>
<DATE> 2004/05/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bu kez cezaevindeki tanıklar anlatıyor İşte yeni işkenceler... 
</HEADLINE>
<TEXT>

     Bağdat'taki Ebu Garib Cezaevi'nde çalışmış 3 Amerikalı askeri polis, tutuklulara kötü muamele vakalarına tanık olduklarını ve Iraklılara karşı bu tip davranışın yaygın olduğunu söyledi. 
     Reuters ajansının haberine göre, San Francisco'da konuşlanan Ordu Muhafız Birliği'nin 870. Askeri Polis Birliği'nden Mike Sindar, tutuklulara kötü muamelenin yaygın bir şey olduğunu ve sürekli dayak atıldığını gördüğünü belirtti. 
     Ebu Garib'deki işkence fotoğraflarının yayınlanmasıyla haklarında suçlama yapılan 6 Amerikan askeriyle ilgili olarak da Sindar, bunun yalnızca 6 kişiyle sınırlı olmadığını kaydetti. 
     Sindar, kendi grubundaki bir yetkilinin geçen yıl bir tutuklunun dövülmesi nedeniyle kınama cezası aldığını anlattı. 
     Sindar ile diğer askeri polis Ramon Leal, tanık oldukları olayları aktarırken, tutukluların kafalarına geçirilen torbalarda ''deve cokeyi'' gibi ırkçı ya da ''bir Amerikalıyı öldürmeye çalıştım, ama şimdi hapisteyim'' yazılarının olduğunu söylediler. 
     Leal, kendi birliğindeki bir kadın askerin bir grup tutukluya sapanla taş attığını, benzer bir olayda bir kişinin yaralandığını kaydetti. 
     Sindar ve Leal, bir başka olayda da, cezaevine yeni gelen 14 yaşındaki bir çocuğu bir grup askerin yere vurduğunu, ardından kollarını büktüklerini ve bu olaya güldüklerini söyledi. 
     Irak'tan geri dönen bir başka askeri polis Dave Bischel, Amerikalı askerlerin sevdiklerinden uzak kalma gibi bazı sorunları olduğunu, bunların stres altında askerlerin psikolojisine etki ettiğini belirtti. 
     Reuters'in haberinde, ajansın da bazı fotoğrafları ele geçirdiği, bunlar arasında 2003 güzündeki cezaevi ayaklanması sırasında öldürülen 3 Iraklı tutuklunun ceset torbalarına bakan askerlerin görüldüğü kaydedildi. 

     
</TEXT>
</DOC>
