<DOC>
<DOCNO> 218605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur26.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre cinayeti kurbanı kadının gizlediği çocuğu bulundu... 
</HEADLINE>
<TEXT>

     Küçükçekmece'de önce bacaklarından vurulan, daha sonra da tedavi gördüğü hastanede silahlı saldırıya uğrayan ve hayatını kaybeden Güldünya Tören'in bebeği, Sosyal Hizmetler İl Müdürlüğü'ne teslim edildi. 
     Alınan bilgiye göre, 3 aylık ''Umut'' isimli erkek bebek, Güldünya Tören'in daha önce emanet ettiği aileden, Küçükçekmece İlçe Emniyet Müdürlüğü Çocuk Büro Amirliği görevlilerince teslim alındı. 
     Polis daha sonra bebeği Sosyal Hizmetler İl Müdürlüğü'ne teslim etti. 
     Sosyal Hizmetler İl Müdürü Kahraman Eroğlu, AA muhabirine yaptığı açıklamada, Devlet Bakanı Güldal Akşit'in talimatı üzerine Güldünya Tören'in çocuğunu bugün koruma altına aldıklarını söyledi. 
     Eroğlu, çocuğun emniyet müdürlüğü yetkililerince kendilerine teslim edildiğini ve bundan sonrasında mahkeme kararını bekleyeceklerini bildirdi. 
     
</TEXT>
</DOC>
