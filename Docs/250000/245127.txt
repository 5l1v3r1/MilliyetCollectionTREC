<DOC>
<DOCNO> 245127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas10.html </URL>
<DATE> 2004/06/03/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Venüs'ün Güneş önünden geçişini izleyeceklere uyarı... 
</HEADLINE>
<TEXT>

     Ege Üniversitesi Fen Fakültesi Astronomi ve Uzay Bilimleri Bölümü Öğretim Üyesi Prof. Dr. Serdar Evren, 8 Haziran'da Venüs'ün güneş önünden geçişinin Türkiye'nin her yerinden 08.30-14.30 saatleri arasında izlenebileceğini belirterek, ''Bu geçiş çıplak gözle de izlenebilir ancak güneşe uzun süre korumasız bakılırsa geçici körlük yaşanabilir'' dedi. 
     AA muhabirine açıklama yapan Serdar Evren, tarih boyunca ay, güneş ve gezegenlerin hareketi, ay ve güneş tutulmalarının gökbilimcilerin her zaman ilgisini çektiğini belirtti. 
     Venüs gezegeninin güneş önünden geçişinin en son 122 yıl önce görüldüğünü hatırlatan Prof. Dr. Serdar Evren, ''Bugün dünyada yaşayan hiç kimsenin görmediği bu olayı izlemenin büyük bir şans olduğunu düşünüyorum'' diye konuştu. 
     Venüs'ün geçişi gözleminin, parçalı güneş tutulması gözlemine çok benzediğini ifade eden Serdar Evren, geçişin gözleminde kullanılan, teknik olarak çok maliyetli ve karmaşık olmayan gözlem yöntemlerinde temel amacın, gözü koruyarak geçişi net olarak izlemek ve gerekiyorsa ölçümler yapmak olduğunu kaydetti. Venüs geçişini, bir filtre yardımıyla çıplak gözle de izlemenin mümkün olduğunu dile getiren Evren, şunları söyledi 
     ''Ancak gözümüzden daha yüksek ayırma ve büyütme gücüne sahip araçlar olan dürbün, güneş teleskopu, aynalı ya da mercekli bir teleskop gibi optik araçlar kullanmak, geçişi ayrıntılı olarak izlemek için tercih edilir. Unutmamak gerekir ki temel kural, gözümüzü korumaktır. Bu nedenle gerek çıplak gözle, gerekse de bir optik araçla gözlem yaparken Güneş filtreleri kullanmamız şarttır. Venüs'ün güneş önünden geçişi çıplak gözle de izlenebilecektir. Ancak, bilindiği gibi kısa süreli bile olsa çıplak gözle güneşe bakıldığında gözde geçici bir rahatsızlık ortaya çıkar. Eğer herhangi bir koruyucu filtre kullanmadan çıplak gözle, uzun süre güneşe bakılırsa geçici körlük yaşanabilir. Venüs geçişi anlık, kısa bir olay değildir. Çıplak gözle gözlem için kullanılacak filtrenin kaliteli olması göz sağlığı için önemlidir.'' Serdar Evren, görüntü ve fotoğraf almak isteyenlere de internetten ücretsiz paket programlarla yardımcı olan bir çok gözlemevi bulunduğunu, ''www.astronomy.sci.ege.edu.tr'' internet adresinden kendilerine de ulaşarak, ayrıntılı bilgi edinebileceklerini söyledi. 
     
</TEXT>
</DOC>
