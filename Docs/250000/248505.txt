<DOC>
<DOCNO> 248505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur22.html </URL>
<DATE> 2004/06/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Antalya'nın denizi temiz... 
</HEADLINE>
<TEXT>

     Antalya İl Sağlık Müdürlüğü'nün çeşitli bölgelerden aldığı numunelerin incelenmesi sonucunda, ilde deniz suyunun temiz olduğu belirlendi. 
     Antalya İl Sağlık Müdürü Hüseyin Gül, yaptığı yazılı açıklamada, rekreasyon amacıyla kullanılan sahillerin sağlıklı olup olmadığının belirlenmesi amacıyla Antalya'da, 640 kilometrelik sahilde 182 numune alma noktası bulunduğunu bildirdi. 
     Yaz sezonunda, bu noktalardan 15 günde bir, kış sezonunda ayda bir kez bakteriyolojik deniz suyu numunesi alınıp analiz yapıldığını belirten Gül, ''Deniz kirliliğini kontrol amacıyla 1199 deniz suyu numunesi alınmış, analiz sonucunda 1151'i temiz çıkmıştır. Kirlilik tespit edilen noktaların bertaraf edilmesi ve kirliliğin sorumluları hakkında gerekli işlemlerin yapılması için İl Çevre Müdürlüğü'ne ve ilgili belediyelere bilgi verildi'' dedi. 
     Sağlık Bakanlığı, Kültür ve Turizm Bakanlığı, Çevre ve Orman Bakanlığı ile koordineli yürütülen Mavi Bayrak Projesi kapsamında, 78 plajdan mart ve kasım aylarında birer nisan, mayıs, haziran, temmuz, ağustos, eylül ve ekim aylarında 15 günde bir deniz suyu numuneleri alındığını belirten Gül, şunları kaydetti 
     ''Mavi Bayrak Projesi çerçevesinde alınan bakteriyolojik su numunelerinde toplam koliform, fekal koliform e-coli ve streptokok tahlilleri yapılmaktadır. Bu parametreler değerlendirilirken AB'nin tespit ettiği kriterler dikkate alınmaktadır. Denetimler sonucunda, Antalya'da deniz suyu temiz çıkmıştır. Denizlerimizin temiz kalması için çalışmalar yoğunlaştırılmaktadır.'' Mavi bayraklı plajların denetimleri için merkez ilçe sınırları içinde 18, Alanya-Gazipaşa arasında 25, Manavgat'ta 22, Serik'te 10, Kaş'ta 3 ve Kemer'de 22 bölgeden numune alındığını belirten Gül, yılbaşından bu yana 4 kere numune çalışması yapıldığını ve alınan 312 deniz suyu numunesinin analiz sonuçlarının kriterlere uygun çıktığını bildirdi. 
     
</TEXT>
</DOC>
