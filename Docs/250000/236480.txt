<DOC>
<DOCNO> 236480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonsiy09.html </URL>
<DATE> 2004/05/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Türkiye Kıbrıs Cumhuriyeti, Kıbrıs Türkleri'ne zorla empoze ettirilemez 
</HEADLINE>
<TEXT>

     Türkiye, bugün AB'ye katılacak olanın ''yalnızca Rum tarafı'' olduğunu belirterek, ''Kıbrıs Cumhuriyeti'nin'' Kıbrıs Türklerine zorla empoze edilemeyeceğini bildirdi. 
     Rum kesimi ile birlikte 10 yeni ülkenin AB'ye katılım töreninin başlamasına az bir süre kala Dışişleri Bakanlığı'ndan yazılı bir açıklama yapılarak, Kıbrıs sürecine ilişkin bazı noktalara dikkat çekildi. 
     Toplam 12 maddelik açıklamanın 9. maddesinde şunlar kaydedildi 
     ''1 Mayıs 2004 tarihinde AB'ye katılacak olan Rumlar, Kıbrıs Türklerini veya Kıbrıs'ın tamamını temsil etmeye yetkili olmadıkları gibi, eşit statüye sahip Kıbrıs Türkleri veya Kıbrıs Adası'nın tamamı üzerinde yetki veya egemenlikleri de bulunmamaktadır. Kıbrıs Cumhuriyeti Kıbrıs Türklerine zorla empoze edilemez.'' 16 Nisan 2003 tarihli katılım anlaşması uyarınca bugün AB'ye katılacak olanın ''yalnızca Rum tarafı'' olduğuna dikkat çekilen açıklamada, ''Zira, 16 Nisan 2003 tarihli Katılım Antlaşması, Ada'nın siyasi ve hukuki bölünmüşlüğünü esas alarak, birleşik bir Kıbrıs'ın AB'ye üye olmasına imkan vermemektedir. Böylece, uluslararası bir sorun Avrupa Birliği'ne ithal edilmiş olmaktadır'' denildi. 
     Türkiye, Kıbrıs Rum kesiminin AB'ye girişinin Türkiye'nin 1960 anlaşmalarına dayanan Kıbrıs üzerindeki hak ve yükümlülüklerine hiçbir şekilde haleldar edemeyeceğini belirterek, KKTC'yi tanımaya devam edeceğini bildirdi. 
     Rum kesimi ile birlikte 10 yeni ülkenin AB'ye katılım töreninin bugün Dublin'de başlamasından önce Dışişleri Bakanlığı'ndan yapılan yazılı açıklamada, Kıbrıs sürecine ilişkin bazı noktalara dikkat çekildi. 
     AB'ye bugün 10 yeni üyenin katılacağının hatırlatıldığı açıklamada, AB'ye yeni üye olacak ''Kıbrıs''ın kendine özgü durumunun, BM Genel Sekreteri'nin, BM Güvenlik Konseyi tarafından onaylanan 1 Nisan 2003 tarihli raporunda şu şekilde tespit edildiği belirtildi 
     ''Kıbrıs, bir uluslararası ihtilafa konu olması ve bu durumuyla Güvenlik Konseyi'nde daimi bir gündem maddesi teşkil etmesi itibariyle AB adayları arasında kendine özgü bir konumda bulunmaktadır.'' Bakanlık açıklamasında, Adanın yeniden birleştirilmesine yönelik kapsamlı çözüme ulaşma çabalarının, BM Genel Sekreteri'nin iyi niyet misyonu çerçevesinde 1999'dan bu yana devam ettiği anımsatılarak, bu gayretin temel hedefinin, Kıbrıs Türk tarafıyla Kıbrıs Rum tarafının kapsamlı bir çözüme ulaşmaları ve Kıbrıs'ta yeni bir düzen yaratılması olduğu belirtildi. Açıklama şöyle devam etti 
     ''1 Mayıs 2004'ten önce bir çözüme ulaşılmasının, ilgili tüm taraflar ile uluslararası barış ve güvenliğin yararına olacağı düşünülmüştür. Bu yaklaşım, Kıbrıs'ın AB'ye 1 Mayıs 2004'te birleşik olarak girebilmesinin yegane yolu olarak öngörülmüştür.'' AB'nin birleşik bir Kıbrıs'ın katılımı yönündeki tercihini güçlü bir şekilde çeşitli kereler dile getirdiğine dikkat çekilen açıklamada, AB'nin ayrıca BM Genel Sekreteri'nin iyi niyet misyonuna olan desteğini belirterek, böyle bir sonucu teşvik etmek üzere ''somut taahhütlerde'' bulunduğu bildirildi. 
     
     İSVİÇRE GÖRÜŞMELERİ 

     İsviçre'de yapılan son görüşmelerde, BM Genel Sekreteri tarafından ayrı ve eş zamanlı referandumlarla onaylanmak üzere taraflara iletilen Kıbrıs sorununun kapsamlı çözümü hakkındaki planının, Kıbrıs'taki iki taraf, Yunanistan ve Türkiye ile yakın istişare halinde tamamlandığı da açıklamada belirtildi. 
     Açıklama, şöyle devam etti 
     ''Kuruluş Anlaşması, federal hükümet ile Kıbrıs Rum Devleti ve Kıbrıs Türk Devleti olarak iki kurucu devletten oluşan, yeni bir iki kesimli ortaklık esasına dayalı Birleşik Kıbrıs'ın kurulmasını öngörmüştür. Anlaşmada, Kurucu Devletlerin eşit statüde olduğu, her birinin kendi ülke sınırları içinde yetkisini icra ettiği hükmü yer almıştır. 
     Ayrıca, Kuruluş Anlaşması'nın Temel Maddeleri, Kıbrıs'ın, Kıbrıslı Rumların ve Kıbrıslı Türklerin ortak yurtları olduğunu ve yekdiğerinin ayrı kimliğini ve bütünlüğünü tanıdıklarını ve aralarındaki ilişkinin bir azınlık çoğunluk ilişkisi değil, hiçbir tarafın diğeri üzerinde yetki ve otorite iddiasında bulunamayacağı bir siyasi eşitlik ilişkisi olduğunu öngörmüştür.'' Bakanlık, açıklamasında, AB Komisyonu'nun da İsviçre'de müzakerelerin son aşamasında hazır bulunduğunu hatırlatarak, kapsamlı çözüme ilişkin AB taahhütleri hakkında taraflarla AB Komisyonu arasında anlaşmaya varıldığına işaret etti. 
     Açıklamada, daha sonra şunlar denildi 
     ''Anlaşmaya varılan metinde, AB'nin temel ilkelerinin, Kıbrıs'ta yeni bir durumu öngören ve barış içinde AB'ye katılımına imkan tanıyan Kuruluş Anlaşmasında ifadesini bulmuş olduğu açıkça belirtilmiştir. Bu çerçevede, Kıbrıslı Rumlarla Kıbrıslı Türklerin siyasi eşitliği ve iki kurucu devletin eşit statüsü de vurgulanmıştır. 
     Kıbrıslı Rumlarla Kıbrıslı Türklerin asli kurucu yetkilerini kullanmalarına ve özgür ve demokratik, ayrı ayrı ifade edilmiş ortak iradeleriyle bir çözümü kabul etmelerine imkan tanımak üzere, kapsamlı çözümün eş zamanlı ve ayrı olarak referandumlara sunulması hususunda mutabık kalınmıştır. 
     Referandumlar Kıbrıs'ta 24 Nisan'da düzenlenmiş ve Kıbrıslı Türklerin büyük çoğunluğu, BM Genel Sekreteri'nin, Kıbrıs'ın 1 Mayıs 2004'te AB'ye birleşik olarak girmesine imkan tanıyacak olan çözüm planı lehine oy kullanmıştır. Buna karşılık, Kıbrıslı Rumlar planı yüzde 75'lik bir çoğunlukla reddetmişler ve birleşik bir Kıbrıs'ı AB'ye sokma yönündeki çabalar böylece başarısızlığa uğramıştır.'' 
</TEXT>
</DOC>
