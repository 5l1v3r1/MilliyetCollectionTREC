<DOC>
<DOCNO> 201417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo28.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan yasta Avrupa'nın maskarası olduk 
</HEADLINE>
<TEXT>

     Avrupa Şampiyonlar Ligi D Grubu'nda mücadele eden Yunanistan'ın Pire Olympiakos takımının, İtalya'nın FC Juventus takımına 7-0 yenilerek lig tarihindeki en farklı skorlu yenilgiyi alması, Yunan basının da yankı buldu. 
     Yunan basını, maçın ilk 14 dakikası içinde 4 golü kalesinde gören kırmızı-beyazlı ekibin lig tarihindeki en ağır yenilgiyi almakla kalmayıp, Yunan futbolunu da küçük düşürdüğü görüşünde birleşti. 
     Atina'da yayımlanan Goal News Gazetesi, ''Avrupa'nın maskarası olduk'' başlıklı haberinde Pire ekibinin FC Juventus tarafından karşılaşmanın daha ilk saniyelerinde ''rezil'' edildiğini, Yunan futbolunun adeta ortaçağ devrini yaşadığını kaydetti. 
     Filathlos Gazetesi, ''Olympiakos, taraftarlarına zehir içirdi'' başlıklı haberinde ise Pire ekibinin yenilgisinin Avrupa'da fıkra örneği anlatılacağı değerlendirmesinde bulundu. 
     Gazete, ''Olympiakos'un rezilliğine herkes gülüyor. Juventuslu'lar, Yunanlılar'ın bacağından neredeyse iç çamaşırlarını dahi çaldılar'' ifadesini kullandı. 
     ''Yüzyılın tersliği'' başlığını kullanan Fos gazetesi de ''Olympiakos en büyük utancı yaşadı, böyle rezillik daha önce görülmemişti'' derken, Sportime, ''Torino'da aşağılandık. Olympiakos için tek bir çözüm var. Gerekli yasalar çıkartılıp sınırlar kapatılsın. Bundan böyle bu takımın Avrupa kupaları ve tabii ki Şampiyonlar Ligi'ne katılması yasaklansın'' biçiminde esprili bir yorum yaptı. 
     
</TEXT>
</DOC>
