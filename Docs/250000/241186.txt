<DOC>
<DOCNO> 241186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko13.html </URL>
<DATE> 2004/05/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Babacan Çin sadece Türkiye ile ilgili değil, dünya ile ilgili bir konu 
</HEADLINE>
<TEXT>

     Devlet Bakanı Ali Babacan, Çin'in sadece Türkiye ile değil, tüm dünyayla ilgili bir konu olduğunu belirterek, ''Türkiye'nin yapacağı, hep bir adım önde olmaktır'' dedi. 
     Babacan, ITF İstanbul Fuarcılık tarafından CNR Expo'da düzenlenen ''Ev Tekstili Fuarı''nı gezerek, Türkiye Ev Tekstili Sanayicileri Derneği Başkanı Yılmaz Ulusoy ile Ev Tekstili Sanayici ve İşadamları Derneği Başkanı Ahmet Nazif Zorlu'dan bilgi aldı. 
     Fuarı dolaşırken, Zorlu ve Ulusoy'un tekstil markalarının da aralarında bulunduğu standları ziyaret eden Babacan, kendisinin baba ve dede mesleğinin de tekstil olduğunu söyledi. 
     Babacan, gazetecilerin soruları üzerine, tekstilde gelişmelerin çok farklı bir noktaya gittiğini ifade ederek, ''Tekstil artık övündüğümüz, gurur duyduğumuz, kendini kanıtlamış bir sektördür. Tüm dünyada Türkiye'yi başarıyla temsil ediyor'' dedi. 
     Ev Tekstili Fuarı'nın 100 bin metrekarelik bir alanda gerçekleştirildiğini ve Türkiye'nin en büyük fuarı olduğunu vurgulayan Babacan, Frankfurt'taki fuardan sonra bu fuarın dünyanın ikinci büyük fuarı olduğunu ve kendisinin de burada, tekstil sektöründen gelen biri olarak eski dostlarıyla görüştüğünü anlattı. 
     Fuara, 15 bin yabancı konuğun katılmasının beklendiğine işaret eden Babacan, ''Bu çok güzel bir rakamdır. Türkiye'nin dünya pazarlarına daha açık bir hale gelmesi için bu fuarlar vesile oluyor. Sektörün çok daha iyi noktalara gideceğini şimdiden söylemek mümkün. Türkiye her konuda bir numara olmalı'' diye konuştu. 
     
     ÇİN TEHDİDİ 
     Babacan, Çin tehdidine ilişkin bir soru üzerine de şunları kaydetti 
     ''Çin sadece Türkiye ile ilgili değil, tüm dünyayla ilgili bir konudur. Türkiye'nin yapacağı, hep bir adım önde olmaktır. Devamlı yenilik, kalitede, ürün farklılaştırılmasında devamlı önde olmak ve taklit edilmemeyi sağlamak, yeni pazarlar aramak, katma değeri yüksek ürünlere yönelmek... Bunlar özel sektörümüzün başarıyla uyguladığı politikalardır. Yoksa hangi malı yaparsanız yapın, sizden daha ucuzunu mutlaka dünyada birileri yapacaktır.'' Girdi maliyetlerine ilişkin bir soruyu da yanıtlayan Babacan, asgari ücrette değişimler olduğunu ve bunun tamamını özel sektöre yansıtmadıklarını, elektrik fiyatlarının son 1-1,5 yıldır pek değişmediğini, doğalgazın fiyatını da mümkün olduğunca değiştirmemeye çalıştıklarını ifade etti. 
     Babacan, ''Dolayısıyla girdi maliyetleri ile ilgili tedbirler hep olacak, daha da devam edecek. Ama hep bütçemizin sınırları içerisinde olacak. Olmayanı vermeyeceğiz. Gelir olacak ki o oranda dağıtılsın'' dedi. 
     
</TEXT>
</DOC>
