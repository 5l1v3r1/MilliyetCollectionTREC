<DOC>
<DOCNO> 247489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/spo03.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbelası Inter 
</HEADLINE>
<TEXT>


Emre Belözoğlu ile Okan'ı Galatasaray'ın elinden bedavaya kapan İtalyanlar, şimdi de Cim - Bom'a gelmeyi kabul eden Kallon'u kiralamaya yanaşmıyor 

ERHAN TELLİ 


Inter'den ret yanıtı 
GALATASARAY'IN bir süredir transfer edebilmek için uğraştığı Interli yıldız Muhammed Kallon'un transferi zora girdi. Sarı - Kırmızılılar'ın 100. yılda kadrolarında görmek istediği genç golcünün, İstanbul'a gelmeye sıcak bakmasına karşın, İtalyan kulübünün bu oyuncuyu kiralamaya karşı çıktığı ve "Hayır" yanıtını verdiği kaydedildi. Daha önce Emre Belözoğlu ile Okan'ı bu kulübe bedava kaptıran Cim - Bom, Inter'den ikinci darbeyi yedi. 

Öncelik defansa 
KALLON için Inter'i ikna edemeyen Galatasaraylı yöneticilerin, Hagi'nin isteği doğrultusunda yabancı oyuncu transferinde önceliği defansa vereceği kaydedildi. Kallon konusundaki gelişmelerden haberdar edilen Hagi'nin, "Benim yeterince golcüm var. Bana golcü değil, savunmacı lazım" dediği, yönetimin de Romen teknik adamın bu isteğini haklı bularak, Van Buyten ile orta saha oyuncusu Lamouchi'ye öncelik tanındığı ifade edildi. 

İmza atmadan asla 
İKİ oyuncu için yarın yeniden masaya oturacak olan Sportif Direktör Mustafa Turgun, Kallon'un transferinin zora girdiğini doğrularken, Van Buyten ve Milanlı Roque Junior ile ilgili temasların sıklaştığını açıkladı. Turgun, "İmzayı görmeden açıklama yapmak istemiyoruz. Her şey bittikten sonra gerekli açıklamaları yönetimimiz yapacaktır" dedi. Turgun, Gallordo ve Djalminha ile yapılan görüşmelerin devam ettiğini de vurguladı. 

Komisyon çıkmazı 

Yüzde 25'i Aslan'a 
BELÇİKA'NIN Moeskroen takımında forma giyen ve Anderlecht ile sözleşme imzalaması beklenen Mbo Mpenza'nın transferi, Galatasaray'ın yüzde 25'lik komisyon hakkı nedeniyle çıkmaza girdi. Jardel'in transferi sırasında Portekiz'in Sporting Lizbon takımından gelen Mpenza, Cim - Bom'da görev yapmadan ülkesine dönmüştü. 

Sağlamcı Anderlecht 
MOESKROEN Menajeri Roland Louf, adli açıdan çözüm arayışı içinde olduklarını söyledi. Anderlecht ise Mpenza'nın transferi için 1.25 milyon Euro vermeye hazır olduklarını, ancak rakamın yüzde 25'ini Galatasaray'a ödeyeceklerini bildirdi. Anderlecht Menajeri Herman Van Holsbeeck, "Biz kulüp olarak bu riske giremeyiz" dedi. 

Zamanla yarışıyor 

BÜNYAMİN OSMAN 

GALATASARAY Teknik Direktörü Hagi, tatilini bile koşuşturma içinde geçiriyor. Memleketi Köstence'ye günübirlik bir ziyaret yapan Rumen çalıştırıcı, dün kendine ait Iaki Otel'de BMW serisinin tanıtımına katıldı. Burada kızkardeşi ve yeğenleriyle hasret gideren Hagi'nin akşam da transferler için Fransa'ya gittiği öğrenildi. Oldukça yoğun bir program içinde bulunan Sarı - Kırmızılı teknik adamın sıkıntılı hali ise dikkatlerden kaçmadı. 

Gidene uğurlar olsun 

Galatasaray Yönetimi, müşterisi olan yabancı oyuncularını satıp, para ve yabancı futbolcu kontenjanı kazanmak istiyor 


Kazanç transfere... 
CİM - BOM, talibi bulunan yabancılarını satıp, hem para hem de yabancı kontenjanı kazanmak istiyor. Batista'ya Lucescu'nun takımı Shakthar Donesk ve Hertha Berlin talip olurken, Prates'e de Sporting Lizbon'un öneri getirmeye hazırlandığı öğrenildi. Bratu ve Petre için Yunanistan'dan teklifler gelirken, Galatasaray gönderilecek futbolculardan kazanılacak parayı transferde harcamak istiyor. 

Timuçin'e öneri 
GALATASARAYLI yöneticiler ise Saidoo ile anlaştıklarını, çarşamba gününe kadar transferi bitireceklerini belirterek, "O zaman bizi eleştirenler ne diyecek merak ediyoruz" diye konuştu. Öte yandan Cim - Bom'un, Denizlispor'un 32 yaşındaki sol kanat oyuncusu Timuçin'e talip olduğu öğrenildi. Öneriyi doğrulayan futbolcu, "Bir yıl daha sözleşmem var. Kulübümü ikna ederlerse giderim" dedi. 

Yılın golü Kral'dan 

GALATASARAY taraftarları, Hakan Şükür'ün Atatürk Olimpiyat Stadı'nda Samsunspor'a attığı golü birinci seçti. Kulübün resmi internet sitesinde yapılan ankete katılan Sarı - Kırmızılılar, Hakan'ın aynı zamanda kariyerinin 200. golüne en fazla oyu attı. Yine Şükür'ün Juventus karşılaşmasında Hakan Ünsal'ın yaptığı ortaya vurduğu kafa vuruşu ikinci sırada yer aldı. 




</TEXT>
</DOC>
