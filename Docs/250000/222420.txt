<DOC>
<DOCNO> 222420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun43.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prendergast, yarın Kıbrıs'a geliyor 
</HEADLINE>
<TEXT>

     BM Genel Sekreteri Kofi Annan'ın Siyasi İşler Yardımcısı Sir Kieran Prendergast, adadaki taraflarla istişarelerde bulunmak ve Kıbrıs müzakerelerinde arabuluculuk yapan BM Kıbrıs Özel Temsilcisi Alvaro De Soto'dan son durumla ilgili bilgi almak amacıyla yarın öğleden sonra Kıbrıs'a gelecek. 
     Prendergast'ın, iki hafta aradan sonra Kıbrıs'a gerçekleştireceği bu yeni ziyareti sırasında da KKTC Cumhurbaşkanı Rauf Denktaş ve Rum Yönetimi lideri Tasos Papadopulos ile ayrı ayrı görüşmelerde bulunması bekleniyor. 
     Kıbrıs'taki BM Barış Gücü UNFICYP sözcüsü Brian Kelly'nin verdiği bilgiye göre, Prendergast adada yapacağı temaslar sırasında Kıbrıs müzakereleriyle ilgili olarak durum değerlendirmesinde bulunacak ve ardından New York'a dönerek, BM Genel Sekreteri Kofi Annan'ı müzakereler hakkında bilgilendirecek. 
     Sir Kieran Prendergast'ın çalışma programının henüz netleşmediğini belirten Kelly, BM Genel Sekreter Yardımcısı Prendergast'ın New York'a ne zaman döneceğinin adaya gelişi sonrasında belli olacağını söyledi. Prendergast, 2 Mart'ta adaya gelerek Cumhurbaşkanı Rauf Denktaş ve Rum Yönetimi lideri Tasos Papadopulos ile ayrı ayrı görüşmüş ve ardından New York'a dönerek, BM Genel Sekreteri'ne rapor sunmuştu. 
     
</TEXT>
</DOC>
