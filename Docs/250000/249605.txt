<DOC>
<DOCNO> 249605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun40.html </URL>
<DATE> 2004/06/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Haaretz İsrail ve Türkiye ortak askeri depoları görüşüyor .. 
</HEADLINE>
<TEXT>

     Türkiye ile İsrail'in, ortak acil cephane, askeri teçhizat ve harp sistemleri depoları oluşturulması konusunda işbirliği yapılmasını görüştükleri öne sürüldü. 
     Haaretz gazetesi, bu konudaki haberinde iki ülkenin ordularının ortak depolama tesislerinin yapımını da görüştüklerini belirtti. 
     İsrail'in önde gelen gazetelerinden Haaretz, Türkiye ile İsrail'in, acil cephane, askeri teçhizat ve harp sistemlerinin ortaklaşa depolanması konusunda işbirliği yapılmasını görüştüklerini yazdı. 
     Bu konudaki görüşmelerin iki ülkenin ordularının teknoloji ve lojistik daireleri başkanları arasında hem İsrail'de, hem de Türkiye'de yapıldığını öne süren gazete, başkanların konuyu komutanlarına tavsiye edeceklerini, bunun ardından önerinin, onay için iki hükümetine sunulacağını belirtti. 
     
     ORTAK DEPOLAMA TESİSLERİ YAPIMI 
     Görüşmeler sırasında ortak depolama tesislerinin yapımının da ele alındığını kaydeden Haaretz, "Görüşmeler, iki ordu arasındaki yakın işbirliğinin diğer bir göstergesi olarak değerlendiriliyor" ifadesini kullandı. 
     Gazete, İsrail ve Türk ordularının ABD yapımı silahlara dayandığını, her iki ülkenin hava kuvvetlerinin belkemiğini Lockheed Martin tarafından imal edilen F-16 savaş uçaklarının oluşturduğunu belirtti. 
     
     TASSARUF SAĞLAYACAK 
     İki ordu arasında yapılan görüşmelerde üzerinde durulan öneri ile iki ülkeden birine saldırılması veya silahlı bir ihtilaf içerisinde bulunması halinde diğer ülke tarafından depolanan malzemeleri kullanmaya olanak verildiğini kaydeden gazete, İsrail ve Türk Silahlı Kuvvetleri kaynaklarının, ortak depolamanın, iki ülkenin envanterlerinde bulunan cephane miktarı azaltılarak tasarruf yapılmasına olanak vereceğini belirtti. 
     Öngörülen düzenlemenin, ayrıca uzak mesafeden yapılan cephane ve diğer malzeme sevkiyatına bağlılığı azaltırken bekleme süresini kısaltacağı ifade edilen haberde, "İki ülkeye yönelik tehditlerin farklı olduğundan ikisinin eş zamanlı olarak saldırıya uğramasının pek olası olmadığı belirtiliyor" denildi. 
     
     ORTAK EĞİTİM 
     Haaretz haberinde, halen İsrail pilotlarının Türkiye'de, Türk pilotlarının ise İsrail'de eğitim gördükleri kaydedilerek, "Kısa bir süre önce İsrail Savunma Kuvvetleri'nin kara güçlerinin özel birliklerinin Türk ordusu ile takbikatlara katılması kararlaştırıldı" savına da yer verildi. 
     
</TEXT>
</DOC>
