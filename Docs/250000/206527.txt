<DOC>
<DOCNO> 206527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun14.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te gerilim sürüyor... IKYB bürosuna roketli saldırı .. 
</HEADLINE>
<TEXT>

     Irak'ın kuzeyindeki Kerkük kentinde bu sabah bir karakola roket saldırısı düzenlendi. 
     Son günlerde etnik kargaşaya ve gerilime sahne olan kentin Uruba mahallesindeki karakolu hedef alan Katyuşa roketiyle saldırıda bir güvenlik görevlisi yaralandı. 
     Irak Kürdistan Yurtseverler Birliği IKYB bürosunun da dün gece benzer şekilde saldırıya uğradığı, roketli saldırıda bir görevlinin yaralandığı kaydedildi. 
     Kerkük'te 31 Aralık'ta Türkmenler ve Arapların düzenlediği gösteriye ateş açılması sonucu 7 kişi ölmüş, bu yüzden Araplar, Türkmenler ve Kürtler arasındaki ilişkiler iyice gerilmişti. 
     ABD'den Kerkük operasyonu 
     Olayların ardından kentte sıkı güvenlik önlemleri alan ABD, aralarında Kürdistan Yurtseverler Birliği KYB ve Kürdistan Demokrat Partisi'nin KDP de yer aldığı parti ve örgüt bürolarına dün baskınlar düzenledi. Baskınlarda çok sayıda ruhsatsız silaha el konuldu. 
     Önceki gün Selahaddin kentinde Kürt liderler Mesut Barzani ve Celal Talabani, ABD'nin Irak'tan sorumlu yöneticisi Paul Bremer'le görüştü. Liderlerin Saddam döneminde Kerkük'e yerleştirilen ailelerin kentten çıkarılmasını istemelerinin ardından bu yönde bir çalışma başlatılması kararlaştırıldı. Arapların Kerkük'ten çıkarılma operasyonu öncesinde ve sonrasında büyük olaylardan endişe duyan ABD yönetimi, Kerkük'teki siyasi parti ve örgütlerin bürolarına yönelik dün öğleden sonra operasyon düzenledi. Silah aramasına KYB ve KDP bürolarından başlandı. Operasyona, KYB denetimindeki Türkmen Halk Partisi'nde de devam edildi. Aramalarda ruhsatsız ve kayıt dışı olduğu tespit edilen çok sayıda silaha el konuldu. Üst düzey bir yetkili, parti binasındaki fazla silahların ABD askerleri tarafından götürüldüğünü ancak, hiç kimsenin gözaltına alınmadığını söyledi. 
     
</TEXT>
</DOC>
