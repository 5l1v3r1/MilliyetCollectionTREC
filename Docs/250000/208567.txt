<DOC>
<DOCNO> 208567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun35.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye'nin AB üyesi olabileceği gerçeği değiştirilemez 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'nin AB üyesi olabileceği gerçeğinin artık kimse tarafından değiştirilemeyeceğini söyledi. 
     Verheugen, Stuttgarter Zeitung gazetesine verdiği demeçte, ''Türkiye'nin AB'ye üye olup olamayacağı konusunda karar verildi Olabilir. Bunu artık kimse değiştiremez. Birlik partileri CDU CSU bu kararın değiştirilebileceği izlenimini yaratıyorsa vatandaşları AB'nin karar alma yetkisi konusunda yanıltıyor demektir'' diye konuştu. 
     Türkiye'nin, üyelik müzakerelerine başlanması için siyasi ve ekonomik şartları yerine getirmesi gerektiğini belirten Verheugen, şöyle dedi 
     ''Bu konuda yıl sonunda bir rapor ibraz etmek zorundayım. Türkiye'nin, kriterleri yerine getirdiği kanaatine varırsam ve Komisyon ile meclis benim görüşüme uyarsa o zaman üyelik müzakerelerine hemen başlanmalı. Şimdilerde bunun gerçekleşip gerçekleşmeyeceğini söyleyemem. Bir zaman sonra, bu 10 yıldan önce olmaz, Türkiye ile üyelik müzakerelerinin sonunun yaklaştığı dönemde Avrupa Parlamentosu'nun ve o zamanki 27 üye devletin onayına ihtiyacımız olacak. Nihai kararın nasıl olacağını bugün kimse söyleyemez.'' Türkiye'nin AB üyeliğinin, Almanya'daki seçim kampanyalarında malzeme yapılmaması uyarısında da bulunan Verheugen, şunları kaydetti 
     ''Bu konuda şunun düşünülmesini rica ediyorum. Türkiye'den yıllardan bu yana güvenilir bir demokratikleşme sürecini başlatmasını istedik. Bunu şimdi yapıyor. Türkiye'deki reform süreci AB'nin son yıllardaki en büyük başarılarından biridir. Türkiye'nin üyeliğinin Almanya'da tartışılma şeklinin, bu reform sürecinin ilerlemesi ve uzun vadede başarılı olması konusunda büyük etkisi olacaktır. Bu tartışmaya katılan herkes bunu iyi bilmelidir.'' Verheugen, Türkiye'nin, ciddi bir şekilde demokrasi, insan hakları ve hukuk devleti şartlarına uymasına rağmen, hiçbir zaman AB üyesi olamayacağının savunulmasının, ''Türkiye'deki reformcu kesimin ayağının altındaki halıyı çekmek anlamına geleceğini'' savundu. 
     Türkiye'nin ''AB ailesine'' alınmasının, Avrupa'nın güvenliği için de ne anlama geleceğinin iyi anlaşılması gerektiğini belirten Verheugen, ''Türkiye, Müslüman ülkeler ile ilişkilerimiz için bir kilit ülke haline gelebilir. Birlik partileri gibi bu konuyu ön plana çıkaranlar, Almanya'da büyük bir Türk toplumunun yaşadığının da bilincinde olmalılar. Bu konu bizim iç huzurumuzu da ilgilendirmektedir'' şeklinde konuştu. 
     Günter Verheugen ayrıca, şimdilik üyelik perspektifi bulunmayan, ancak AB'ye üye olmaya istekli ülkelerin varlığına dikkati çekerek, ''Tüm bu komşularımız için uygun bir politika belirlemeye çalışıyoruz. Rusya'dan Fas'a kadar uzanan tüm bu ülkelerle işbirliğimizin nasıl olabileceği hususunu içeren önerileri Mayıs ayında sunacağım. Sonuç olarak, tüm bu ülkeleri içeren büyük ve siyasi açıdan zenginleştirilmiş bir serbest ticaret bölgesi düşünüyorum'' dedi. 
     
</TEXT>
</DOC>
