<DOC>
<DOCNO> 228579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun04.html </URL>
<DATE> 2004/04/05/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Condoleezza Rice, 11 Eylül Komisyonu'nun karşısına çıkıyor 
</HEADLINE>
<TEXT>

     ABD Başkanı George Bush'un Ulusal Güvenlik Danışmanı Condoleezza Rice, ABD Kongresi'nde 11 Eylül'ü soruşturmakla görevli komisyonun önünde bu hafta ifade vermeye hazırlanıyor. 
     Komisyondakilerin Rice'ı, daha önce Bush'un terörizmle mücadeleden sorumlu eski adamı Richard Clarke'ı sıkıştırdıkları gibi kritik sorularla sıkıştırmaları bekleniyor. 
     Amerikan basınına göre, Rice, kongredeki oturuma 20 dakikalık bir açılış konuşmasıyla başlayacak. Rice'ın, Amerikan yönetiminin, Afganistan'daki Taliban rejimini, 11 Eylül saldırılarından önce devirme çabalarını vurgulaması bekleniyor. 
     Newsweek dergisine göre ise komisyonun başkanı Philip Zelikow, Rice'ın ifade vermesini garanti altına almak için, 1945 yılında Beyaz Saray görevlilerinin, Pearl Harbor baskınındaki ihmali araştırmak üzere kurulan kongre komisyonuna ifade verirken çekilmiş fotoğraflarını Beyaz Saray'a faksladı. Dergiye göre, Zelikow, Rice'ın ifade vermemesi halinde bu fotoğrafları kamuoyunun dikkatine sunmakla da tehdit etti. Dergiye göre, söz konusu fotoğrafta, Beyaz Saray Genel Sekreteri William Leahy, Pearl Harbor limanına Japonların düzenlediği saldırıya ilişkin soruşturma komisyonuna ifade verirken görülüyor. 
     Komisyon, yaklaşık bir yıldır Rice'ın ifade vermesi için Beyaz Saray'a baskı yapıyordu. Beyaz Saray ise Rice'ın kamuoyu önünde yemin ederek ifade vermesine razı oldu. Rice'ın 8 Nisan Perşembe günü ifade vermesini takip eden günlerde, ABD Adalet Bakanı John Ashcroft, eski Adalet Bakanı Janet Reno, 2 eski FBI başkanı Louis Freeh ve Thomas Pickard da aynı komisyonda ifade verecek. 
     
</TEXT>
</DOC>
