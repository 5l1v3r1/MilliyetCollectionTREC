<DOC>
<DOCNO> 211437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun29.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CTP, "teslimiyetçilik" eleştirilerini yanıtladı 
</HEADLINE>
<TEXT>

     KKTC'de kurulan koalisyon hükümetinin büyük ortağı Cumhuriyetçi Türk Partisi'nin CTP Genel Sekreteri Ferdi Sabit Soyer, Başbakan Mehmet Ali Talat'ı Kıbrıs konusunda ''teslimiyetçilik''le suçlayan çevrelere, ''dar siyasi çıkarlara saplanmadan çözüm sürecine katkı koyma'' çağrısında bulundu. 
     Soyer, yaptığı yazılı açıklamada, Ulusal Birlik Partisi UBP Genel Başkanı Derviş Eroğlu'nun dün yaptığı açıklamada, Talat'ı ''teslimiyetçilikle'' suçlamasına tepki gösterdi. 
     Kıbrıs Rum liderliğinin Mayıs 2004 sürecini çözüm olmadan atlatıp tek başına AB üyeliğini elde etmek istediğini kaydeden Soyer, BM Genel Sekreteri'nin görüşme sürecini yeniden başlatmak için öngördüğü yaklaşımları zora sokmayı amaçlayan ve başta referandum olmak üzere sürecin gereklerinin yaşama geçmesini güçleştiren bir yaklaşım sergilendiğini belirtti. Soyer, ''UBP Genel Başkanı Derviş Eroğlu'nun da ortaya koyduğu tavrıyla, bu dar zamanı kendi amaçları için tüketmek isteyen Kıbrıs Rum liderliğine yardımcı olmaya çalıştığını'' savundu. 
     Soyer, şöyle devam etti 
     ''Eroğlu, sırf muhalefet yapsın diye Türkiye'de Annan Planı'na dayalı görüşme sürecini başlatmak için zor bir çalışmanın yapıldığını bile bile, Başbakan Mehmet Ali Talat'ın Kıbrıs'a dönüşünü beklemeden 'teslimiyetçi tavır' tanımlamasıyla hem Başbakanı hem de Türkiye'de yapılan ortak çalışmayı değersiz kılmaya ve görüşme süreci için dinamit koymaya çalışmaktadır.'' 
     
     EROĞLU'NDAN SOYER'E YANIT 
     UBP Genel Başkanı Derviş Eroğlu da, Dışişleri Bakanı ve Başbakan Yardımcısı Serdar Denktaş'la görüşmesinin ardından yaptığı açıklamada, CTP Genel Sekreteri Ferdi Sabit Soyer'in kendisini ''Rum'a hizmet eder gibi göstermeye çalıştığını'' belirterek, ''Doğrusu şaşırdım. UBP ve Genel Başkanı'nın ulusal davadaki tutumu ve tavrı gayet açık ve nettir ve herkes tarafından bilinmektedir. Rum'a hizmet etme gibi bir düşüncemiz yoktur'' dedi. 
     KKTC'de yayımlanan Yenidüzen gazetesinde bugün yer alan bir haberde CTP-DP hükümetine ''gayri yasal hükümet'' demeleri yüzünden ''Kıbrıs Cumhuriyeti''nin de aynı şeyi söylediğinin yazıldığına işaret eden Derviş Eroğlu, şöyle konuştu 
     ''Biz bu hükümetin gayri yasallığını ortaya koyarken anayasaya aykırı bakan atamalarını dikkate alarak söylüyoruz, yoksa KKTC'de bugüne kadar kurulan hükümetler yasal hükümetlerdir, KKTC halkının seçtiği, parlamentoya gönderdiği insanlardan oluşan hükümetlerdir. Ama bu sefer seçilme hakkı olmayan üç arkadaşın bakan yapılmasının anayasanın amir hükümlerine aykırı olmasından dolayı bu hükümetin yasal olmadığını ve bunun için de Anayasa Mahkemesi'ne müracaat edeceğimizi söylemiştik. Hükümet yasal değil derken bu maksatla söylüyoruz.'' Eroğlu, kendisinin ve partisinin devletin kurulup yaşatılmasında çaba gösterdiğini ve gelecek için çalışmalar yaptıklarını belirterek, kendilerinin hiçbir zaman halk tarafından böyle bir suçlamaya tabi tutulmadıklarını söyledi. 
     Derviş Eroğlu, Kıbrıs'ta iki halklı, iki bölgeli, eşitliğe, egemenliğe dayalı, Türkiye'nin etkin ve fiili garantisini sulandırmayacak bir anlaşma arayışı içinde olduklarını her zaman söylediklerini ifade ederek, ''Rum'a değil, halka hizmet anlayışında olduklarını halkın gayet iyi bildiğini'' kaydetti. 
     
</TEXT>
</DOC>
