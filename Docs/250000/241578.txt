<DOC>
<DOCNO> 241578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/spor/spo05.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü'ye kötü haber 
</HEADLINE>
<TEXT>


İspanya basını, Barcelona kulübüne dayanarak, milli kalecimizin takımdan gönderileceğini yazdı. Gazeteler, tecrübeli file bekçisi ile ilgilenen kulüplere bonservis kolaylığı yapılacağını da ekledi 

MEHMET ÇİFTÇİ 


Kötü performans 
İSPANYA basını, Barcelona kulübünün bir açıklamasına yer vererek, Rüştü ile yolların ayrıldığını ileri sürdü. Katalan gazeteleri, milli kalecinin, kötü performansının yanı sıra, yabancı statüsünde forma giymesi nedeniyle, önümüzdeki sezon Barcelona'dan uzaklaştırılacağını yazdı. Ayrıca, genç file bekçisi Victor Valdes'in yanında üçüncü kaleci olarak başarı gösteren Jorquera'nın yedek kaleci olacağı ifade edildi. 

Rijkaard istemedi 
BARCELONA'YA geçen sezon başında büyük umutlarla transfer olan Rüştü, sadece iki lig maçında forma giyerek, İspanya macerasını noktalamış oldu. Teknik Direktör Rijkaard'ın sezon başından beri Rüştü'ye ısınamadığına dikkat çeken Katalan basını, Hollandalı hocanın raporuyla işlemin gerçekleştiğine dikkat çekti. Bu arada, Türkiye ve Almanya'dan teklif aldığı bildirilen Rüştü'ye her türlü bonservis kolaylığı sağlanacağı da belirtildi. 



</TEXT>
</DOC>
