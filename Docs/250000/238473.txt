<DOC>
<DOCNO> 238473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/dunya/adun.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence emri yukarıdan 
</HEADLINE>
<TEXT>


AP'nin ele geçirdiği gizli rapor, Irak'taki tüm cezaevlerinin başına getirilen Tümgeneral Miller'ı işkence emrini veren yetkili olarak ön plana çıkarıyor 

DIŞ HABERLER SERVİSİ 


Bağdat'taki Ebu Gıreyb Cezaevi'nde Iraklı tutuklulara işkence yapmak suçundan hakkında soruşturma açılan 7 askerden biri olan kadın asker Sabrina Harman, emirle hareket ettiklerini ve görevlerinin "esirlerin hayatlarını cehenneme çevirmek olduğunu" söyledi. 
Ordu içinde sürdürülen soruşturmayla ilgili bir raporda da "yukarıdan" emir verildiğini doğrulayan ifadelere yer veriliyor. AP'nin ele geçirdiği gizli raporda anlatılanlar, Tümgeneral Geoffrey Miller'i işkence emrini veren komutan olarak ön plana çıkarıyor. 
Washington Post gazetesi önceki gün Ebu Gıreyb'de görevli inzibat eri Sabrina Harman ile elektronik posta yoluyla röportaj yaptığını açıklayarak, Harman'ın işkence iddialarıyla ilgili olarak söylediklerine yer verdi. Cezaevine gelen tutukluların istihbarat subayları veya sözleşmeli sivil personel tarafından nakledildiğini belirten Harman, "Tutuklular başlarına çuval geçirilmiş ve kelepçeli olarak bize veriliyordu. Sorgu sırasında fazla direnmemeleri ve kolayca konuşturulmaları için bunları yumuşatmamız isteniyordu" dedi. 
26 yaşındaki kadın asker, nasıl bir görev yaptıkları konusuna açıklık getirirken, "Onları soyup ya ayakta ya da dizlerinin üzerinde saatlerce bekletiyorduk. Bazen de kutuların üzerine çıkarıyor, kimi kez de ellerine kutular vererek iyice yoruluncaya kadar bunları tutmasını istiyorduk" diye konuştu. 
Sabrina Harman, "Kime ne yapacağımız, ne kadar eziyet edeceğimiz, tutukluyu getiren tarafından bize söyleniyordu. Askeri polislerin işi, tutukluları uyanık tutmak ve hayatlarını cehenneme çevirmekti. Psikolojik olarak onların moralini bozuyorduk" diye ekledi. 

Guantanoma'dan ithal 
AP'nin ele geçirdiği ve h l çok gizli kategorisinde olan işkence soruşturma raporunda da, işkence ve kötü muamele yapan görevlilerin, üst düzey komutanların emriyle hareket ettiklerine ilişkin ifadelere yer veriliyor. Raporda işkence uygulamasının başlatılmasından kısa bir süre önce general rütbesindeki bir komutanın, Ebu Gıreyb'deki gardiyanlara, "Tutukluları yumuşatın" talimatı verdiğine dikkat çekiliyor. 
Tümgeneral Antonio Taguba tarafından hazırlanan rapora göre, işkenceler 2003 ekim ve aralık arasında doruğa çıktı. Taguba, söz konusu uygulamanın Küba'daki Guantanamo Hapishanesi'nden ithal edilmiş olabileceğini belirtirken, AP, Guantanamo'nun komutanı Tümgeneral Geoffrey Miller'in Ağustos 2003'te Ebu Gıreyb'deki sorgulama ve gözaltına alma prosedürünü incellettiği ve gardiyanların tutukluları sorguya hazırlamasını istediği bilgisine yer verdi. 


</TEXT>
</DOC>
