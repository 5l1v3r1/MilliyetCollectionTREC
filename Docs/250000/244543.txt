<DOC>
<DOCNO> 244543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur15.html </URL>
<DATE> 2004/06/01/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kızılay'da skandal... İdari Müdür hakkında dava açıldı 
</HEADLINE>
<TEXT>

     Kızılay Tıp Merkezi İdari Müdürü Yaşar Uzun hakkında, kurumun idaresinde kurallara uygun hareket etmeyerek, usulsüz ihale düzenlediği ve bu yolla kurumu zarara sokarak görevini kötüye kullandığı iddiasıyla 4.5 yıla kadar hapis istemiyle dava açıldı. 
     AA muhabirinin aldığı bilgiye göre, Ankara Cumhuriyet Başsavcılığı'nın Asliye Ceza Mahkemesi'ne açtığı davanın iddianamesinde, Uzun'un alım satım işlemlerinde yetkisini aşarak kurumun mali yapısının bozulmasına neden olduğu ileri sürüldü. 
     İddianamede, Kızılay laboratuarına tıbbi malzeme alımı için geçen yıl yapılan ihaleyi Batı Diagnostik firmasının kazandığı, ancak bu firmanın teklifinin ihale sonuçlandıktan sonra usulen alındığı belirtildi. İhaleye katılan diğer iki firmanın tekliflerinin ise bir yıl öncesine ait olduğuna yer verilen iddianamede, Batı Diagnostik firmasının, teklif mektubunu 25 Mart 2003'te verdiği, ancak 1 milyar 344 milyon lira tutarındaki faturayı ihalenin sonuçlanmasından 13 gün önce kestiği ifade edildi. 
     İddianamede, Kızılay Genel Merkezi tamimindeki usul ve esaslara uyulmadığı öne sürülerek, Kızılay Tıp Merkezi İdari Müdürü Yaşar Uzun'un tüzük, yönetmelik ve yönergelere uygun hareket etmediği, evrakları daha sonra diğer komisyon üyelerine imzalattırdığı ve bundan dolayı yetkisini aşan uygulamalarda bulunduğu ileri sürüldü. 
     
     ''GENEL MERKEZ'İN TALİMATINA UYULMADI'' 

     Tıp Merkezi'nin göz servisine, Kızılay Genel Merkezi'nin cihaz alınmaması yönündeki kararına rağmen 46 milyar 990 milyon liraya fundus kamera ve 45 milyar 500 milyon liraya lazer kamera alındığı kaydedilen iddianamede, bu işlemler sonucunda tıp merkezinin mali yapısının bozulduğu ifade edildi. İddianamede, firmalarla yapılan sözleşmeyi yetkisi olmadığı halde Uzun'un imzaladığı ve onay alınmadan sözleşmenin yürürlüğe girmesi nedeniyle şubeyi yükümlülük altına soktuğu belirtildi. 
     Gözmed firması ile belirli sarf malzemelerinin satın alınmasının taahhüt edilmesi karşılığında ücretsiz olarak fakoemilsifikasyon cihazı alınmasına ilişkin sözleşme imzalandığına değinilen iddianamede, alınması taahhüt edilen 40 kasetin bir tanesinin fiyatının KDV hariç 135 dolar olduğu, bunun yanında fakoemilsifikasyon cihazının da fatura edilerek Tıp Merkezi'ne 9 milyar 336 milyon lira ödettirildiği ifade edildi. 
     İddianamede, Kızılay Genel Merkezi'nin, şubelerin alım yetkileri hakkındaki tamimine göre hareket edilmeden ve genel merkezden izin almadan şube hizmetlerinde kullanılmak üzere Renault Megane otomobil alındığı kaydedildi. 
     
     KREDİ KARTIYLA ALIŞVERİŞ 

     İddianamede, Uzun'un şube ihtiyaçlarında kullanılacak çeşitli malzemeleri de şahsi kredi kartıyla satın aldığı, malzemelerin ücretini ise kurumun kasasından aynı gün nakit olarak aldığı öne sürülürken, dosyanın ekinde 48 milyon lira tutarındaki pamuk saten yastık kılıfı, dolap, askılık, masa, sandalyeden oluşan 469 milyon lira tutarındaki, 5 milyon 800 bin lira tutarındaki banyo süpürgesi ve çeşitli temizlik ve ihtiyaç malzemelerinden oluşan 102 milyon liralık faturalara yer verildi. 
     İddianamede, Kızılay Tıp Merkezi İdari Müdürü Yaşar Uzun'un, söz konusu eylemlerinde yetkisini aştığı, tüzük, usul ve esaslara aykırı hareket ettiği savunularak, Türk Ceza Kanunu'nun TCK ''görevi kötüye kullanmak'' suçunu tanımlayan 240. ve suçun tekrarı halinde cezayı artıran 80. maddeleri uyarınca 1.5 yıldan 4.5 yıla kadar hapsi talep edildi. 
     
</TEXT>
</DOC>
