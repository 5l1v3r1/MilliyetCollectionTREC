<DOC>
<DOCNO> 207082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo29.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta bir ilk KKTC ve Rum Kesimi maç için anlaştı... 
</HEADLINE>
<TEXT>

     Kuzey Kıbrıs Türk Cumhuriyeti ile Kıbrıs Rus Kesimi Futbol Federasyonları, her iki kesim arasında bir futbol maçı yapılması yönünde anlaşmaya vardı. 
     Kuzey Kıbrıs Türk Cumhuriyeti Futbol Federasyonu KTFF ile Kıbrıs Rum Kesimi Futbol Federasyonu KOP arasında Lefkoşa Hilton Oteli'nda alınan kararla, 49 yıl sonra ilk kez iki taraf arasında futbol maçı yapılacak. 
     Şubat ayında federasyonlar tarafından belirlenen takımlar arasında yapılacak karşılaşmaların ilki Kıbrıs Rum Kesimi'nde, rövanşı ise Kuzey Kıbrıs Tük Cumhuriyeti'nde oynanacak. 
     Yaklaşık 1 saat süren toplantı sonunda KTFF Başkanı Ömer Adak ile KOP Başkanı Kostakis Koutsokoumnis, birlikte basın toplantısı düzenledi. 2 başkan, görüşmenin çok olumlu bir havada gerçekleştirildiğini belirterek, Kıbrıs Türk ve Rum takımları arasında ilk kez bir dostluk maçı yapılmasına karar verdiklerini açıkladı. 
     İki taraf arasında 1955 yılından bu yana hiçbir futbol maçı yapılmamış, o yıllarda ortak ligde mücadele eden Türk takımları için de Rum statları kapatılmıştı. 
     
</TEXT>
</DOC>
