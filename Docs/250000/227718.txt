<DOC>
<DOCNO> 227718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur31.html </URL>
<DATE> 2004/04/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
MGK bildirisi "Kıbrıs'ta çözüm çabalarını desteklemeye devam etmekteyiz" 
</HEADLINE>
<TEXT>

     Milli Güvenlik Kurulu, Türkiye'nin, Kıbrıs'ta adil ve kalıcı bir çözüme ulaşılması çabalarını içtenlikle desteklemeye devam ettiğini bildirdi. 
     MGK'nın, Cumhurbaşkanı Ahmet Necdet Sezer'in başkanlığında Çankaya Köşkü'nde yapılan toplantısından sonra yayınlanan bildiride, şöyle denildi 
     ''Kurul, Kıbrıs konusunda New York mutabakatı sonrasında başlayan müzakere sürecini ve İsviçre'de yapılan görüşmeleri gözden geçirmiş ve ulaşılan son noktaya ilişkin olarak müzakerelere katılan heyetimiz mensuplarınca yapılan açıklamaları dinlemiştir. 
     Mevcut süreci başlatan taraf olan Türkiye, Kıbrıs'ta adil ve kalıcı bir çözüme ulaşılması çabalarını içtenlikle desteklemeye devam etmektedir. 
     Ortaya çıkan metinlerin kapsamlı bir biçimde değerlendirilmesine fırsat tanımak üzere kurul üyelerinin çalışma programı da dikkate alınarak, kurulun 5 Nisan Pazartesi günü saat 14.30'de yeniden toplanmasına karar verilmiştir.'' 
     
</TEXT>
</DOC>
