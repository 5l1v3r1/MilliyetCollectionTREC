<DOC>
<DOCNO> 209947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo22.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Necati resmen Galatasaray'da 
</HEADLINE>
<TEXT>

     Galatasaray, ara transferde Adanasporlu Necati ile 3.5 yıllık sözleşme imzaladı. 
     Florya Metin Oktay Tesisleri'ndeki Basın Merkezi'nde gerçekleştirilen, ikinci başkan ve basın sözcüsü Ali Dürüst'ün de yer aldığı törende, Necati kendisini 3,5 yıllığına sarı-kırmızılı renklere bağlayan sözleşmeye imza atarken, bonservisini Adanaspor'daki alacaklarına karşılık aldığı açıklandı. 
     Galatasaray Kulübü İkinci Başkanı ve Basın Sözcüsü Ali Dürüst, transferin gerçekleşmesinden dolayı Adanaspor Kulübü'ne teşekkür ederken, ''Necati inşallah Galatasaray'da başarılı olacak. Kendisini zor bir görev bekliyor. Forma rekabeti içine girecek'' dedi. 
     Necati ise çok mutlu olduğunu dile getirerek, transferinde emeği geçen iki kulübün yetkililerine de teşekkür etti. Çok büyük bir camiaya geldiğinin bilincinde olduğunu kaydeden Necati, ''Aldığım sorumluluğun farkındayım. Bu formanın ağırlığını kaldıracağıma inanıyorum'' diye konuştu. 
     İmza töreninden sonra Galatasaray bayrağını öpen Necati, ardından sarı-kırmızılıların Antalya'daki kampına katılmak üzere Atatürk Havalimanı'na gitti. Necati'nin 25 numaralı formayı giyeceği açıklandı. 
     
     DÜRÜST ''SONKAYA ŞARTLARIMIZA UYMALI'' 

     Ali Dürüst, transfer görüşmelerinde bulundukları Fatih Sonkaya'nın, kulübün şartlarına uyması gerektiğini söyledi. 
     Futbolcunun kulübüyle anlaştıklarını anlatan Dürüst, ''Fatih'e şartlarımızı bildiren teklifimizi sunduk. Kendisi buna uyarsa, transfer 1-2 günde gerçekleşebilir'' dedi. 
     İstanbulsporlu Faruk'un transferi için şu anda bir gelişme olmadığını kaydeden Dürüst, ''Gündemimizde belirli bir isim yok. Ancak transfer dönemi hareketli geçiyor. Bu dönemin sonuna kadar yine bir Türk oyuncu alabiliriz'' diye konuştu. 
     
</TEXT>
</DOC>
