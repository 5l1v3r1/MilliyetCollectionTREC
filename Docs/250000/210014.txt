<DOC>
<DOCNO> 210014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/guncel/gun04.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vitrindeki asker modeli Türk değil 
</HEADLINE>
<TEXT>

   Brüksel'deki müzede Türkiye vitrininde yer alan modeldeki kemer ve sırt çantası, Avusturya Macaristan İmparatorluğu askerini temsil ediyor 
      GÜVEN ÖZALP Brüksel 
   
   Brüksel Cinquantenaire Müzesi'ndeki Birinci Dünya Savaşı Galerisi'nde bulunan model, Türkiye vitrininde yer almasına rağmen Türk askerini temsil etmiyor. 
   Modeldeki kemer ve sırt çantası, Avusturya - Macaristan İmparatorluğu askerlerinin kullandığı malzemeler arasında yer alıyor. Bu durum sergilenen unsurlara ilişkin bilgilerin yer aldığı tabloda da net bir şekilde görülüyor. Türk askeri olduğu iddia edilen modeldeki kemer ve sırt çantasına ilişkin bilgi notu, "14 numara" olarak tabloda yer alıyor. 
   
   Aynı vitrinde duruyor 
   Bu konudaki kargaşa Avusturya - Macaristan İmparatorluğu ve Türkiye vitrininin yan yana bulunmasından kaynaklanıyor. Müze yetkilileri, tarihi eser niteliği taşıdığı için o döneme ait üniformanın Brüksel'e gönderilmemesinden kaynaklanan boşluğu doldurmak için, "Türkiye" başlığı taşıyan vitrine de bu modeli koymuş. Yıllardır aynı şekilde ve aynı vitrinde duran modelin Türkiye'yi temsil ettiği izlenimini doğuruyor. Türkiye vitrininde, Osmanlı İmparatorluğu'na ait malzemeler birkaç kama ve tüfekten ibaret. 
   
   '15 - 20 günde çözülür' 
   Türkiye'nin Brüksel Büyükelçisi Erkan Gezer, "Modelin Türk askeri olarak yansıtılması yanlış. Genelkurmay yakında üniformayı gönderecek ve vitrin sadece Türkiye'ye ait olacak. Gelişmeleri yakından takip ediyoruz. 15 - 20 gün içinde sorun halledilmiş olur" dedi. 
   
   
</TEXT>
</DOC>
