<DOC>
<DOCNO> 217600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/spo01.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia düşünsün 
</HEADLINE>
<TEXT>

   Oscar Cordoba, İspanyol taraftarların sinema seyircisi gibi olduğunu söyledi. Zago ise, "Şampiyonlar Ligi'ni kılpayı kaçıran bir takımla oynayacaklar. Onlar bizi düşünecektir" dedi 
   ORHAN YILDIRIM 

   
   Kaptan Tayfur temkinli 
   VALENCİA ile oynanacak zorlu karşılaşma için dün İspanya'ya giden Beşiktaş'ta futbolcular inançlı, ancak temkinli konuştu. Öncelikle gol atmak için oynayacaklarını söyleyen Kaptan Tayfur, ligdeki çalkantıların, Avrupa maçlarına yansımasından çekindiğini söyledi, "Bu yüzden taktikten çok beyin olarak bu maça hazırlanmalıyız" dedi. Sergen ise, "Chelsea maçı öncesi de farklı yorumlar yapılmıştı ama, hem de İngiltere'de galip gelmesini bildik" diye konuştu. 
   
   'Yere sağlam basıyoruz' 
   KARŞILAŞMA için en ilginç yorum ise kaleci Cordoba'dan geldi. İspanyol taraftara göndermede bulunan Kolombiyalı file bekçisi, şöyle konuştu "Portekizliler gibi değiller. Maçı sinema havasında izlerler. Bu nedenle stat ne kadar dolu olursa olsun, bir seyirci baskısı olacağını sanmıyorum. Artık bu tür maçlar için yeterince tecrübe sahibi olduk. Herkesin ayakları yere daha sağlam basıyor. Final oynamak için büyük engellerden geçmek lazım. Eğer bunu başarırsak finale çıkarız." 
   
   'Tur ikisinin ortasında' 
   KARTAL'IN en tecrübeli isimleri arasında yer alan Zago da turun iki takımın da ortasında bulunduğunu belirtti. Brezilyalı futbolcu, "Şampiyonlar Ligi'ni son anda, kendi hatalarıyla kaçıran bir takım var ortada... Bizden çok, Valencia'nın düşündüğünü tahmin ediyorum" diye konuştu. İspanyol ekibinin maçın ilk dakikalarında üzerlerine geleceğini söyleyen Siyah - Beyazlı futbolcu, bu anlarda kontrataktan bir gol bulmaları durumunda herşeyin farklı olacağını belirtti. 
   
   Prim 20'şer bin dolar       VALENCİA maçı için dün İspanya'ya giden Beşiktaş'ta yönetim kesenin ağzını açtı. Buna göre, Siyah - Beyazlılar turu geçmesi durumunda 20'şer bin dolar prim kazanacak. Ümraniye Tesisleri'nde sabah çalışan, daha sonra özel uçakla yola çıkan Kartal, bugün maçın oynanacağı stadda son çalışmasını yapacak. İspanya'ya inişte basın eski Valencialı İlie'ye büyük ilgi gösterdi. Bu arada, Giunti'ye Perugia ve Fiorentina'nın talip olduğu ifade edildi. 
   
   'Eze eze şampiyon'    Bilgili, İspanya yolculuğu öncesinde rakiplerine gönderme yaptı, "Fenerbahçe öne geçse bile son gülen biz oluruz" dedi, takımına kefil olduğunu söyledi 
   İddialı söylemler 
   BEŞİKTAŞ Başkanı Serdar Bilgili, Valencia deplasmanına gidişinde iddialı konuştu, lig için de Fenerbahçe'ye göndermede bulundu. Öncelikle lige değinen Bilgili, taraftara mesaj ileterek, "Onlar hiç merak etmesin. Son haftalarda olumsuz hava koşulları nedeniyle puan kaybettik. Bu yarışta Fenerbahçe bizi geçebilir, ancak sonuçta gülen yine Beşiktaş olacaktır. Eze eze şampiyon oluruz" diye konuştu. 
   
   Avrupa'da da emin 
   SİYAH - Beyazlı kulübün patronu, bu takıma kefil olduğunu da belirtti. Avrupa'da da turu geçeceklerinden emin konuşan Serdar Bilgili, "Valencia'yı eleyecek güçteyiz. Rakibimizin kalitesinin farkındayız. Ancak Beşiktaş'ın da iyi bir Avrupa takımı olduğunu bilmek gerekir. Şampiyonlar Ligi'nden gelmiş bir ekip olarak, iki karşılaşma sonrasında turun geleceğine inanıyorum" ifadesini kullandı. 
   
      İlie'den mavi boncuk    BEŞİKTAŞ'A devre arasında gelen Adrian İlie, eski takımı Valencia ile oynayacakları UEFA Kupası maçını yorumladı. İspanyol basınına konuşan Rumen futbolcu, burada Valencia'nın favori olduğunu söyledi, "Ancak turu geçmemiz durumunda iş çok daha farklı olur" diye konuştu. Yıldız futbolcu, Türkiye'de çok mutlu olduğunu da belirtti. 
   
   Toshack'tan mesaj var    BEŞİKTAŞ Başkanı Serdar Bilgili ile telefonla konuşan eski çalıştırıcı John Benjamin Toshack, moral verdi. Bilgili ile görüşen Galli teknik adam, Siyah - Beyazlılar'ın Valencia'yı eleyebilecek güçte olduğunu söyledi. İspanya'dan her gün Yasin Sülün ile konuşan Real Sociedadlı Nihat Kahveci ise Valencia ile ilgili tüm bilgileri Siyah - Beyazlılar'a aktarıyor. 
   
   Basına yasak    BEŞİKTAŞ Yönetim Kurulu, önceki gün toplandı, çıkan ilk karar, basına yasak oldu. Buna göre takımla birlikte seyahat eden gazeteciler, uçak içinde teknik heyet ve futbolcularla konuşmayacak. Yönetimde bunun medyaya tebliğ edilmesi de kararlaştırılırken, tepkiden korkan idarecilerden kimse açıklama yapamadı. Bu görev, Menajer Sinan Engin'e kaldı. 
   
   
</TEXT>
</DOC>
