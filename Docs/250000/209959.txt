<DOC>
<DOCNO> 209959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur07.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Abant tatili çileye dönüştü... 
</HEADLINE>
<TEXT>

     Abant'ta tatil yapan tatilcilerden bazılarının araçları kar ve buzdan kayarak yoldan çıktı. 
     Kar kalınlığının 40 santimetre olduğu Abant'ta tatil yapan vatandaşlar gölün çevresindeki yolun kar ve buzla kaplı olması nedeniyle zaman zaman ulaşımda zor anlar yaşadılar. 
     Abant'a tatilcileri getiren özel bir turizm şirketine ait 54 EE 099 plakalı otobüs buzda kayarak yoldan çıktı. Kara saplanan otobüs araçta bulunanlar ve köylülere ait bir traktörün yardımı ile güçlükle çıkartıldı. 
     Araçları kar ve buz yüzünden kayarak yoldan çıkan sürücüler gölün çevresinde ve Abant yolunda buzlanma tehlikesini gösteren bir levha olmamasına tepki göstererek, ''Buzlanma uyarısı olmadığı için araçlarımızı normal yolda kullandığımız gibi kullanıyoruz. Tehlikeyi kaza yaptıktan sonra fark ettik'' dediler. 
     
     BUZ UYARISI 
     Bolu İl Jandarma Komutanlığı trafik timleri Abant Milli Parkı'nın girişinde zincir kontrolü yaparak, sürücüleri uyarıyor. 
     Abant yolunda özellikle sabah ve akşam saatlerinde ''Gizli Buzlanma'' meydana geldiğini belirten yetkililer, ''Abant'a gelen tatilciler, araçlarında çekme halatı, zincir ve takoz bulundursunlar. Özellikle buz ve kar olan noktalarda zincir taksınlar'' dediler. 
     
</TEXT>
</DOC>
