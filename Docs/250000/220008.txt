<DOC>
<DOCNO> 220008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun36.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galler'deki bölge meclisi 'Ermeni Soykırımı' iddialarını kabul etti 
</HEADLINE>
<TEXT>

     İngiltere'de Galler'deki Gweynedd bölge meclisi, Ermeni soykırım iddialarını kabul etti. 
     Galler'deki partilerden Plaid Cymru'nun meclis grup başkanı olan Dafydd Iwan tarafından verilen önergede, Birinci Dünya Savaşı yıllarında Doğu Anadolu'da 1,5 milyon Ermeninin öldürüldüğüne dair iddialar yer aldı. 
     Haberi veren BBC, Iwan'ın aynı öneri içinde Türkiye'ye ekonomik ve siyasi ambargolar uygulanması talebinde de bulunduğunu duyurdu. 
     BBC, Iwan'ın, ''Türkiye'nin AB üyeliğinin, Türk hükümeti sözde Ermeni soykırımını kabul etmediği müddetçe İngiltere parlamentosu ve Galler bölge meclisi tarafından desteklenmemesi'' çağrısında bulunduğuna da işaret etti. 
     Bölge meclisinin dünkü toplantısında yapılan oylama sonucunda soykırım tasarısının kabul edildiği ve Galler'deki diğer 21 bölge meclisine de benzeri tasarıların kabul edilmesinin önerildiği bildirildi. 
     Öneri sahibi Dafydd Iwan da BBC'ye verdiği demeçte Türkiye'de Birinci Dünya Savaşı yıllarında Ermenilere soykırım uygulandığını öne sürerken, Türkiye'nin eğer AB üyesi olmayı istiyorsa bunu kabul etmesi gerektiğini iddia etti. 
     Sözde soykırımın 20. yüzyılın en büyük katliamlarından biri olduğunu öne süren Iwan, gelecek yaz Ermenistan'ı ziyaret edeceğini ve bu ülkeyle ilişkilerini daha da yakınlaştırmayı ümit ettiğini bildirdi. 
     
     TÜRK BÜYÜKELÇİLİĞİ'NİN AÇIKLAMASI 
     Bu arada Türkiye'nin Londra Büyükelçisi adına açıklama yapan Büyükelçilik Basın Müşaviri Hasbi Akal, Ermenilerin Osmanlı İmparatorluğu'nun son derece saygın üyeleri olduğunu belirtti. ''Her ne kadar 1870'den sonra Ermenilerin bir kısmı Çarlık Rusya'nın yayılmacılığının bir maşası haline gelip, çeteleşip terör yarattıysa da Ermeniler, Osmanlı İmparatorluğu'nun saygın mensupları olarak kalmışlardır'' diyen Akal, imparatorluğun bu halkın savaş bölgesinden uzaklaştırılması çabalarının hem Ermeni, hem de Türklerden can kayıplarına yol açtığını, ancak bunun bir soykırım politikası olmadığını vurguladı. 
     Konunun tartışılmak üzere tarihçilere intikal ettiğini, Türkiye'nin ise komşusu Ermenistan'a herhangi bir ambargo uygulamadığını kaydeden Akal, Türk hükümetinin, Ermenistan'ın yapıcı ve barışçı bir yaklaşım benimseyerek uluslararası yasalara uygun olarak komşularıyla ilişkilerini geliştirmesini beklediğini de ifade etti. 
     
</TEXT>
</DOC>
