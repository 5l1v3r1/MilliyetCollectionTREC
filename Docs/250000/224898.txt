<DOC>
<DOCNO> 224898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo36.html </URL>
<DATE> 2004/03/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Yılmaz Erdoğan, Ankaragücü antrenmanına çıktı... 
</HEADLINE>
<TEXT>

     Ankaragücü, 27 Mart Cumartesi günü ligde karşılaşacağı Diyarbakırspor maçının hazırlıklarını sürdürdü. 
     Sarı-lacivertli takımın futbolcuları antrenmanda, açma germe hareketlerinin ardından, 3 grup halinde ''ortada sıçan'' oynadıktan sonra, yarı sahada çift kale maç yaparak çalışmayı tamamladılar. 
     Ankaragücü'nün akşam idmanına ünlü sanatçı Yılmaz Erdoğan da katıldı. Erdoğan, çalışma öncesi futbolcularla şakalaşırken, antrenmanda da başarılı hareketleriyle dikkati çekti. 
     Yılmaz Erdoğan, Ankaralı olduğunu ve Ankaragücü'nün çok büyük bir takım olduğunu belirterek, ''Ben buraya Ankaragücü ile Gençlerbirliği arasındaki kavgaya son vermeye geldim'' diye espri yaptı. Erdoğan, ''Bu takımların birleşmelerine gerek yok. Ankara 2 takımı da kaldıracak kadar büyük. 2 takım da dünya çapında takım olsun'' diye devam etti. 
     Teknik Direktör Rıza Çalımbay da Yılmaz Erdoğan'ın takımla birlikte çalışmaya katılmasını esprili bir şekilde değerlendirerek, ''Kendisi santrfor oynuyor. Takımla birlikte çalışmak istedi. Zaten iyi bir futbolcu. Yönetim de beğenirse takımda kalacak'' dedi. 
     Çalımbay, ligde yapacakları Diyarbakırspor maçını da şöyle değerlendirdi 
     ''Ligin ilk yarısında deplasmanda maç kazanamıyorduk. Şimdi ise kendi sahamızda zorlanıyoruz. İyi oynuyoruz ama bunu skora yansıtamıyoruz. Beni en çok üzen maç ise Trabzonspor karşılaşması oldu. Biz Trabzonspor maçında oynadığımız futbolu oynarsak herkesi yeneriz. Diyarbakırspor maçını kazanmak zorundayız. Artık kendi sahamızda taraftarlarımıza bir galibiyet hediye etmemiz gerekiyor.'' Öte yandan kaleci Zafer'in kasıklarında sorun bulunduğu, bu futbolcunun Diyarbakırspor maçında oynamasının zor olduğu öğrenildi. 
     
</TEXT>
</DOC>
