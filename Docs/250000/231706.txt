<DOC>
<DOCNO> 231706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy17.html </URL>
<DATE> 2004/04/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Türk-İş'ten Erdoğan'a mektup Özelleştirmeler çalışanları mağdur etti 
</HEADLINE>
<TEXT>

     Türk-İş, Başbakan Recep Tayyip Erdoğan'dan, özelleştirme uygulamaları nedeniyle emeklilik haklarını elde edemeden işten çıkarılan 5 bin civarındaki özelleştirme mağdurunun kamu kurumlarında işe yerleştirmelerine ilişkin kararnamenin bir an önce çıkarılmasını istedi. 
     Türk-İş Genel Merkezi'ni ziyaret edecek Başbakan Erdoğan'a sunulacak ve konfederasyonun taleplerini içeren mektupta, 1980'li yılların başından bu yana süregelen özelleştirme uygulamalarının çalışanlar açısından ciddi sorunlara yol açtığı kaydedildi. 
     Mektupta, 4046 sayılı Yasa uyarınca özelleştirilen kuruluşlardaki memurlar, sözleşmeli ve kapsam dışı personel havuza alınıp korunurken, işçilerin emeklilik haklarını dahi elde edemeden işten çıkarıldığı belirtildi. 
     Halen emeklilik haklarını elde edememiş 5 bin civarındaki özelleştirme mağdurunun kamu kurum ve kuruluşlarına yerleştirilmelerine olanak sağlayacak kararnamenin çıkarılmasının beklendiği belirtilen mektupta, şu görüşlere yer verildi 
     ''Talebimiz, hükümetimizin ve zat-i alinizin daha önce verdiği sözler gereği, özelleştirme mağdurlarının sorununun çözümü yönündeki düzenlemenin bir an önce yapılmasıdır. Stratejik önemdeki kuruluşların özelleştirilmesi kararlarının gözden geçirilmesidir. 
     4046 sayılı Yasa'da düzenleme yapılarak işçilerin de diğer personel gibi havuza alınması, kamu kurum ve kuruluşlarında işe yerleştirilmeleri özellikle talebimizdir.'' 
     
     KAMU YÖNETİM TEMEL YASASI 
     Türk-İş mektubunda, Kamu Yönetimi Temel Kanunu Tasarısı'yla ilgili olarak Başbakan Yardımcısı Mehmet Ali Şahin'in, hükümet adına yasanın yerel seçimlerden sonra tekrar görüşüleceğini ifade ettiği anımsatılarak, Emek Platformu tarafından hazırlıkları sürdürülen ortak görüşler ve Türk-İş'in duyarlılıkları doğrultunda, kabul edilen maddeler de dahil gerekli değişikliklerin yapılması istendi. 
     Mektupta, örgütlenmenin önündeki yasal ve idari engellerin halen geçerliliğini koruduğu vurgulanarak, örgütlenme çalışması yapılan pek çok iş yerinde büyük bir işçi kıyımı yapıldığı, bu nedenle örgütlenmenin önündeki tüm engellerin kaldırılması gerektiği kaydedildi. 
     İşçilerin öz malı olan SSK'nın içinde bulunduğu koşullar nedeniyle çalışanların bu kurumdan yeterince yararlanamadığı ifade edilen mektupta, bu sorunları temelden çözecek kapsamlı bir çalışmanın ilgili sosyal tarafların katılımı ve görüşleriyle gerçekleştirilmesi talep edildi. 
     
     ASGARİ ÜCRET 
     Türk-İş mektubunda, Başbakan Recep Tayyip Erdoğan'ın, ''Asgari ücret insani değildir'' şeklindeki açıklamalarının Türk-İş topluluğunda mutlulukla karşılandığı vurgulanarak, şöyle denildi 
     ''Ancak, belirlenen asgari ücret bu konuda yaptığınız değerlendirmelerin gerisinde kalmıştır. Talebimiz, haziran ayında toplanacak Asgari Ücret Tespit Komisyonu'nda, yeni asgari ücretin Türk-İş'in araştırmalarında belirlenen yoksulluk ve açlık sınırı rakamları göz önünde bulundurularak insani bir ücret haline getirilmesidir.'' 
     
</TEXT>
</DOC>
