<DOC>
<DOCNO> 227205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko16.html </URL>
<DATE> 2004/03/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Maliye Bakanı Unakıtan, özelleştirme seferine yarın çıkıyor... 
</HEADLINE>
<TEXT>

     Maliye Bakanı Kemal Unakıtan, özelleştirme kapsamındaki kuruluşları tanıtmak ve Türkiye'ye yabancı yatırımlarla ilgili görüşmelerde bulunmak üzere yarın İngiltere'ye gidiyor. 
     Unakıtan, Morgan Stanley'in organize ettiği program çerçevesinde 3 gün süreyle Londra'da dünyanın önde gelen bankaları ve yatırımcı kuruluşların temsilcileriyle görüşmeler yapacak. 
     Uluslararası bankalar ve yatırımcı kuruluşlarla gerçekleştirilecek bu görüşmelerde, ağırlıklı olarak Türkiye'deki özelleştirme çalışmaları ele alınacak. Yatırımcılara özelleştirme kapsamındaki kuruluşlar hakkında bilgi verilecek. 
     Maliye Bakanı Unakıtan, yabancı yatırımcıları Türkiye'de yatırım yapmaya da çağıracak ve bu alandaki çalışmalar ile yatırımcılara yönelik kolaylıkları anlatacak. 
     Unakıtan, Pazar günü Türkiye'ye dönecek. 
     
</TEXT>
</DOC>
