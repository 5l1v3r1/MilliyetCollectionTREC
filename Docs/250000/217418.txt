<DOC>
<DOCNO> 217418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun53.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de isyancılar Port-De-Paix kentini ele geçirdi 
</HEADLINE>
<TEXT>

     İsyancıların başkent Port-au-Prince'e yürüme tehdidinde bulunduğu Haiti'nin kuzeybatısında bulunan yaklaşık 120.000 nüfuslu Port-de-Paix kentinin isyancılar tarafından ele geçirildiği bildirildi. 
     Yerel radyo, saldırılarda ölen olup olmadığı konusunda bilgi vermedi. 
     İsyancıların lideri Guy Philippe, Radio France Internationale radyosuna bugün yaptığı açıklamada, ''amaçlarının başkenti kurtarmak olduğunu'' söyledi. 
     Port-de-Paix, başkent Port-au-Prince'e yaklaşık 300 kilometre mesafede bulunuyor. 
     Guy Philippe liderliğindeki isyancılar, ülkenin yarısını kontrol altında tutuyor. 
     Bu arada, Haiti Devlet Başkanı Jean-Bertrand Aristide, ülkeyi krizden kurtarabilmek için parlamento seçimlerinin, kasım ayına kadar yapılabileceğini söyledi. 
     Aristide, basın toplantısında yaptığı açıklamada, görevinin sona erdiği Şubat 2006'ya kadar görevde kalmakta ısrarlı olduğunu söyleyerek, bir kez daha istifa etmeyi reddetti. Aristide, ''Kasım ayından önce yapılabilecek seçimlerde oy kullanabilmeleri için Haitilerin ülkelerinde kalmalarını istiyorum'' dedi. 
     Öte yandan, İngiltere, Haiti'de bulunan tüm vatandaşlarından bu ülkeyi terk etmelerini istedi. 
     
</TEXT>
</DOC>
