<DOC>
<DOCNO> 211043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/soneko07.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram alışverişine dikkat... Püf noktaları atlamayın... 
</HEADLINE>
<TEXT>

     Giyim eşyası alırken, eşyaların renk ve modelinin önceden belirlenmesi ve satış elemanlarından etkilenilmemesi öneriliyor. 
     Kurban Bayramı'na yaklaşık 1 hafta kala bayram alışverişlerinde canlanma yaşanırken bu konuda bazı notlara dikkat etmek gerekiyor. 
     Bu nedenle Sanayi ve Ticaret Bakanlığı'nın ''www.sanayi.gov.tr'' adlı resmi internet sitesindeki giyim eşyası konusunda tüketiciye yönelik uyarılar daha büyük önem taşıyor. 
     Siteye göre ilk adım olarak neye ihtiyaç duyulduğunun doğru bir şekilde belirlenmesi gerekiyor. Öncelikle evdeki giyim eşyalarının bir listesinin çıkarılması eksik olanlarının tespit edilmesi ve öncelik sırasına göre listelenmesi isteniyor. 
     Daha sonra alınacak giyim eşyalarının renk, model ve kumaş özelliklerinin belirlenmesi önerilirken, bunda yaşam biçiminin ve en sık giyilen giyeceklerin düşünülmesi gerektiğine dikkat çekiliyor. 
     Alınması düşünülen giyim eşyalarının kumaşlarının farklı mevsimlerde uzun süre giyilebilen, kolayca yıkanabilen, dayanıklı ve buruşmayan bir kumaş olmasına özellikle dikkat edilmesi gerekiyor. Çünkü, giyim eşyalarının maliyetinin onların bakımı ve temizlenmeleri için harcanacak para ile giderek artacağı belirtiliyor. 
     Mevsim sonu ucuz satışlardan yararlanılmasının önerildiği sitede, alışverişin aceleye getirilmemesi, kesin karar verilmeden önce mağazaların dolaşılarak, fiyat, kalite, çeşit ve model açısından araştırma yapılmasının tüketici için daha yararlı olacağı belirtiliyor. 
     Alışveriş sırasında satış elemanlarından kesinlikle etkilenilmemesi ve satın alınacak giyim eşyalarının düğme, fermuar ve astar gibi yan ürünlerinin iyice kontrol edilmesi gerekiyor. 
     
     AYAKKABI ALIRKEN 
     Ayakkabı alırken de dikkatli olunması gerektiğine dikkat çekilen siteye göre, bir çift ayakkabının tekleri arasında herhangi bir görünüm şekil, işçilik, renk ve boyut farkının bulunmamasına dikkat edilmesi gerekiyor. 
     Ayakkabının her ikisinin de denenmesinin önerildiği sitede, dikiş hatalarının bulunmamasının ve ayakkabıların ayakla temas eden kısımlarında sentetik malzeme kullanılıp kullanılmadığının kontrol edilmesi isteniyor. Çünkü, sentetik malzemelerin hava geçirmeyeceği ve bu nedenle ayak sağlığını bozacağı belirtiliyor. 
     İç tabanının ayağın doğal şekline uygun olan ayakkabıların seçilmesinin istendiği sitede, yüksek ökçeli ve sivri burunlu ayakkabıların tercih edilmemesi, nubuk, süet gibi çabuk kirlenen ya da boyası çabuk soyulan maddelerden üretilmiş ayakkabıları alırken ise iklim koşullarının göz önünde bulundurulması öneriliyor. 
     İnsan ayağının hacmi gün boyunca genişleyeceğinden ayakkabının öğleden sonra alınması, ayakkabının kutusunun üzerinde imalatçı firmanın ticaret unvanı, kısa adı, adresi ve tescilli markası, ayakkabının sınıfı, rengi, numarası, imal tarihi gibi bilgilerin aranması gerekiyor. 
     Sitede alışverişten sonra, alınan giyim eşyaları konusunda rahatsızlık duyulmuyorsa, gerçekten ihtiyacı karşılıyorsa, kaliteli ve ucuzsa, giysiler stile ve kişiliğe uygun seçilmişse, giyim eşyaları ile ilgili alışverişin en uygun biçimde gerçekleştirildiği belirtiliyor. 
     
</TEXT>
</DOC>
