<DOC>
<DOCNO> 215636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yasam/yas04.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Manço klasikleri sonunda satıldı 
</HEADLINE>
<TEXT>

   Barış Manço'nun üç klasik otomobilini bir galerici ile bir işadamı satın aldı 
      TAHSİN AKSU İstanbul 
   
   Barış Manço'nun, Halk Bankası'na olan yaklaşık 3.5 trilyon lira kredi borcu nedeniyle icra yoluyla satışa çıkarılan üç klasik otomobili satıldı. 
   Beyoğlu İcra Müdürlüğü'nün, otomobillerin sergilendiği Rahmi M. Koç Sanayi Müzesi'nde düzenlediği açık artırmada, önce 1953 model MG TD MK II otomobil satışa çıkarıldı. 45 milyar lira değer biçilen MG, 10 Şubat'ta yapılan açık artırmada satılamadığı için, başlangıç fiyatı, değerinin yüzde 40'ı olan 18 milyar lira olarak belirlendi. Eskidji Müzayede Evi adına Orhan Karagöz, işadamı Vedat Ayhan adına Avukat Erkan Yılmaz'ın da katıldığı açık artırma sonucu, MG'yi, 30 milyar veren oto galerisi sahibi Abdülkadir Baytur aldı. 
   Ardından 70 milyar lira değer biçilen 1962 model Rolls Royce Silver Cloud III satışa sunuldu. Bu ikinci açık artırmaya, İzmirli işadamı Noyan Turunç adına avukatı Demet Cengiz de katıldı. 28 milyardan başlayan artırmada yine Baytur, 80 milyar 500 milyon lira vererek Rolls Royce'u da aldı. 
   
   'Manço'yla ilgisi yok' 
   Son artırmada 100 milyar lira değer biçilen 1957 model Jaguar XK14 Roadster için sadece Baytur ve Ayhan'ın vekili mücadele etti. Çekişmenin sonunda Baytur pes ederken, 81 milyar 200 milyon lira veren Ayhan, aracın yeni sahibi oldu. Araçları satmayacağını belirten Baytur, "Hem işyerimde sergileyeceğim hem de kullanacağım. Jaguar'ı değerinin üstünde fiyat çıktığı için almadım. Artırmaya girmemin Manço'yla hiçbir ilgisi de yok" dedi. 
   Fatih'teki kayıtlara göre Baytur'a ait görülen işyerinin, araç sigorta işlemlerinin yapıldığı küçük bir dükk n olması dikkat çekti. 
   
   
</TEXT>
</DOC>
