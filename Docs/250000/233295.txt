<DOC>
<DOCNO> 233295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonyas08.html </URL>
<DATE> 2004/04/20/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Hafif demir eksikliği bile bilişsel yetilerin azalmasına neden oluyor 
</HEADLINE>
<TEXT>

     Hafif demir eksikliğinin bile bilişsel yetilerin azalmasına neden olduğu belirtildi. 
     ABD'deki Pennsylvania Üniversitesi'nde görevli Laura Murray-Kolb ve ekibi, 18 ila 35 yaşlarında 100'den fazla kadının bilişsel yetilerini test etti. 
     Katılımcıları demir eksikliği olmayan, hafif demir eksikliği bulunan ve ciddi kansızlık sorunu olanlar olmak üzere üç gruba ayıran bilim adamları, hafif demir eksikliği olan kadınların testleri, demir eksikliği bulunmayan kadınlar kadar hızlı çözdüğünü, fakat daha fazla hata yaptığını kaydettiler. 
     Demir eksikliğine bağlı kansızlığı olan kadınlarınsa diğer iki gruba göre daha kötü sonuç aldığı ve testleri daha uzun sürede çözdüğü belirtildi. 
     Bu testten sonra bütün katılımcılara 4 ay süreyle ya günde 60 miligram demir ya da etkisi olmayan placebo veren bilim adamları, 16 hafta sonra testi tekrarladılar. 
     Düzenli olarak demir takviyesi alan katılımcıların hafıza, dikkat ve öğrenmeyle ilgili testlerde öncekinden daha başarılı olduğunu ifade eden bilim adamları, araştırma sonucunda, hafif demir eksikliği bulunan kadınların bilişsel yetilerinin demir takviyesiyle iyileştiğinin ortaya çıktığını söylediler. 
     
</TEXT>
</DOC>
