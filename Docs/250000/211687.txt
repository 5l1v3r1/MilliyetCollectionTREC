<DOC>
<DOCNO> 211687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun30.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Parayı bastır senin yerine başkası hapis yatsın 
</HEADLINE>
<TEXT>

     Danimarka'da bazı mahkumların, kendi yerlerine ''içeride yatacak'' kimselere günlüğü bin krondan 225 milyon TL ödeme yaptıkları öne sürüldü. 
     Yüksek tirajlı Extra Bladet gazetesinin muhabiriyle konuşan bir ''vekil'', bir mahkumun yerine geçmeyi ''çocuk oyuncağı''na benzetti. 
     Adının açıklanmasını istemeyen ''vekil'', ''Celp yazısı ve mahkumun fotoğrafsız sosyal güvenlik kartını cezaevi görevlilerine göstermek yetiyor'' şeklinde konuştu. 
     Aynı kişi, ''Kuşkusuz, polis alışılageldiği üzere, mahkumların fotoğraflarını çekiyor. Ama cezaevlerinde kimsenin aklına onların fotoğraflarının bulunduğu dosyalara bakmak gelmiyor'' ifadesini kullandı. 
     Bu itiraf, bir hapishanedeki mahkumların temsilciliğini yapan Henrik Larsen tarafından da doğrulandı. Larsen, ''Aldatmak zor değil. Gardiyanlar, ehliyet ya da fotoğraflı kimlik belgesi istemiyor'' dedi. Larsen, başka cezaevlerinde de ''yanlış mahkumların'' bulunduğunun bilindiğinin altını çizdi. 
     Danimarka'da kaç kişinin cezaevlerinde başkasının yerine ''yattığı'' bilinmiyor. 
     
</TEXT>
</DOC>
