<DOC>
<DOCNO> 249340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/ekonomi/eko01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendika yöneticilerine af 
</HEADLINE>
<TEXT>


Kamu Görevlileri Sendikaları Kanunu'ndaki değişiklikle, izinsiz gösteriler nedeniyle açılan idari ve mali takibatlar ortadan kaldırılacak 

ÖNDER YILMAZ Ankara 

Hükümet, sendikal faaliyetleri ve aylıksız izinleri ile ilgili haklarında idari ve mali takibat yapılan kamu sendikaları yöneticilerine af getiriyor. 
AKP hükümeti yıllardır süregelen iktidar - sendikacı çatışmasına son vermek ve kamu sendikaları yöneticilerinin haklarındaki davaları temizlemek amacıyla 4688 Sayılı Kamu Görevlileri Sendikaları Kanunu'nda değişikliğe gidiyor. Bakanlar Kurulu'nda imzaya açılan tasarıya göre, izinsiz eylemlere katılma, iş yavaşlatma ve durdurma gibi bir dizi faaliyetten dolayı yürütülen idari ve mali takibatlar işlemden kaldırılacak. Yine aynı gerekçelere dayanarak kanunun çıkmasından sonra sendika yöneticileri hakkında idari ve mali takibat başlatılmayacak. 
Tasarıya eklenen geçici bir diğer madde ile de sendika üyelerinin sayısını bildirmediği için konfederasyonların ve sendikaların yönetim kurulu üyeleri hakkında Ankara İş Mahkemeleri'nde açılan davalar düşürülecek. 

Sürgün zorlaşacak 
Mevcut yasada yer alan "Kamu görevlileri, sendika veya konfederasyonların faaliyetlerine katılmalarından dolayı görevlerine son verilemez" cümlesine, yeni tasarıda sürgüne son veren bir ifade de eklendi. Tasarıda, "Kamu işvereni, işyeri sendika temsilcisi ile sendika ve sendika şube yöneticilerinin işyerini haklı bir sebep olmadıkça ve sebebini açık ve kesin şekilde belirlemedikçe değiştiremez" denildi. 
Tasarıya göre, toplu görüşme masasında hükümet kanadına ter döktüren sendikacıların masrafları da Devlet Personel Başkanlığı'nın DPB bütçesinden karşılanacak. Tasarıda konuya ilişkin olarak, "Toplu görüşme çalışmaları ile Uzlaştırma Kurulu çalışmalarına katılacak olanların ağırlama, yolluk ve gündelikleri ile toplantı ücretleri Devlet Personel Başkanlığı bütçesine konacak ödenekten karşılanır" ifadesine yer verildi. 




</TEXT>
</DOC>
