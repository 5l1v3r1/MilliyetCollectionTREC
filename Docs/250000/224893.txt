<DOC>
<DOCNO> 224893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo31.html </URL>
<DATE> 2004/03/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Cavcav Bu yaştan sonra federasyon başkanlığını kaldıramam... 
</HEADLINE>
<TEXT>

     UEFA Kupası 4. tur rövanş maçında Valencia ile karşılaşacak Gençlerbirliği, İspanya'ya geldi. 
     Valencia Havaalanı'nda Gençlerbirliği kafilesini Valencia Kulübü yöneticileri karşıladı. 
     Gençlerbirliği Kulübü Başkanı İlhan Cavcav, Futbol Federasyonu başkanlığına aday olup olmayacağının sorulması üzerine, ''26 yıldır futbolun içindeyim. Bu yaşa kadar birçok başarılar imza attım ve Türk futboluna çok sayıda futbolcu kazandırdım. Bu yaştan sonra federasyon başkanlığını kaldıramam. Onun için aday değilim'' dedi. 
     
     ''MHK ÖZERK OLMALI'' 
     İlhan Cavcav, Merkez Hakem Kurulu'nun MHK özerk olması gerektiğini savunarak, şöyle konuştu 
     ''MHK'nin özerk olmasından yanayım. MHK Başkanı'nın ve Futbol Federasyonu'nun bu kurul üzerinde olumsuz etkilerini ortadan kaldırmanın tek şartının özerklikten geçtiğini herkes biliyor. Bu nedenle MHK'yi özerk yaparsanız, bugün yapılan kanaatimce bilinçli birçok hatanın yapılmadığını da görürsünüz.'' Cavcav, olaylı Beşiktaş-Samsunspor maçını yöneten Cem Papila'nın iyi bir yönetim gösterdiğini ve bu maçta Beşiktaşlı futbolcuların çok büyük hata yaptığını söyleyerek, ''Beşiktaş takımı, çöküntü içine girdi. Bu durum, yönetim boşluğundan kaynaklanıyor. Yönetim, bu işe bir an önce el atıp futbolcularıyla aile havasını yakalaması lazım'' dedi. 
     
     ''GEÇEN SEZON ŞAMPİYONLUĞUMUZ ENGELLENDİ'' 
     Cavcav, geçen sezon şampiyonluk yolunda çok iyi bir hava yakaladıklarını belirterek, konuşmasını şöyle sürdürdü 
     ''Takımın havası çok iyiydi. İyi de bir ekip kurmuştuk. Şampiyon olmamamız için hiçbir neden yoktu. Ancak bazı karanlık güçler buna izin vermezken, basın da yaptığı haberlerle bu işe çanak tuttu ve Gençlerbirliği'nin şampiyonluğu engellendi.'' İlhan Cavcav, Haluk Ulusoy'un şu anda Ersun Yanal'a milli takımlar teknik direktörlüğünü teklif etmesinin yanlış olduğunu vurgulayarak, ''Gençlerbirliği şu anda Türkiye'yi temsil ediyor. Biz, Türk Milli Takımı'nın görevini üstlenmiş durumdayız. Şimdiden gelecek sezon için konuşmak yanlış olur'' dedi. 
     
     ''TUNCAY'I ALMAKTAN SON ANDA VAZGEÇTİM'' 
     Cavcav, Fenerbahçeli Tuncay'ı zamanında 500 bin dolara almak istediğini, bu konuda da anlaşma sağlandığını, daha sonra fiyatının 100 bin dolar artırılması nedeniyle kendisinin güveninin sarsıldığını ve bu transferden vazgeçtiğini söyledi. 
     2004-2005 sezonunda satış listesine koyduğu futbolcuların yerine alınacakların belirlendiğini de bildiren Cavcav, eğer bunu başaramazsa hocanın kendisine tepki göstermesinde haklı olacağını sözlerine ekledi. 
     
</TEXT>
</DOC>
