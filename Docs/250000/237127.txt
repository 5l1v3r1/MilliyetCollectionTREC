<DOC>
<DOCNO> 237127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun21.html </URL>
<DATE> 2004/05/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Belçika ile İran'ın arasını 2 kız çocuğu açtı... 
</HEADLINE>
<TEXT>

     Sıtkı Uluç bildiriyor 

Belçika Başbakan Yardımcısı ve Dışişleri Bakanı Louis Michel, babaları tarafından İran'a kaçırılan, daha sonra Tahran'daki Belçika Büyükelçiliği'ne sığınarak 5 aydır burada yaşayan 2 kız çocuğunun ''önümüzdeki gün veya saatlerde'' ülkeye dönebileceklerini açıkladı. 
     Belçika'nın Tahran Büyükelçiliği'ne 2 Aralık'ta sığınan 2 çocuk nedeniyle Belçika ve İran arasında başlayan kriz devam ediyor. 
     5 aydır elçilik binasında kalan Sara 7 ve Yasemin Purhaşimi'nin 15 kurtarılmaları, İran'dan çıkarılmaları ve Belçika'daki annelerine teslim edilmeleri için harcanan çabalar bugüne kadar sonuç vermedi. 
     Belçika mahkemeleri, İranlı baba hakkında arama ve tutuklama kararı çıkardı ve çocukların velayetini anneye verdi. İran ise iki çocuğun ülkeden ayrılmasına izin vermiyor. 
     İki kız kardeş Belçika Büyükelçiliği'nde kendileri için düzenlenen odada yaşarken, Bakan Louis Michel, ülke basınından, baştan beri, ''bu konuda sessiz kalmasını'' istedi ve diplomatik temasların sürdüğünü anlattı. 
     İran Dışişleri Bakanı Kemal Harrazi'nin ''daveti'' üzerine, geçen ay bazı Güney Amerika ülkelerine yapması öngörülen seyahatleri aniden iptal eden Michel, Tahran'a giderek Harrazi ile görüştü. Michel, çocukları da ziyaret etti ve İranlı baba ile temas kurdu, ancak Brüksel'e eli boş döndü. 
     Soruna devletler arasında diplomatik çözüm bulunamayacağı, İran yasalarına göre çocukların İranlı oldukları ve babalarının velayetinde bulundukları, karı-koca arasında bir uzlaşma arandığı, ancak bu tür bir uzlaşmaya çok yakın olunmadığı, İranlı babanın tavrının değişebileceği ifade ediliyordu. 
     Liege kentinde doktor olan anne Zara Purhaşimi, kocasının birkaç hafta önce bazı sözler verdiğini, ancak bunları tutmadığını, kendisinin iyimser olmadığını belirtmişti. 
     Resmi ziyaret için 2 gündür Belçika'da bulunan Harrazi ile görüşen Michel, ''Son anda küçük ve teknik bir aksilik çıktığını, ancak çocukların önümüzdeki saat veya günlerde serbest olacaklarını'' bildirdi. 
     Liege Savcılığı, çocukları kaçıran baba Şahap Salimi hakkında uluslararası tutuklama emri çıkarmıştı. 
     Diplomatik kaynaklar, yapılan pazarlıklar sonunda, adli makamlara gereken ''telkinlerde'' bulunulduğunu ve uluslararası tutuklama emrinin kaldırıldığını, çocukların babasının istediği zaman İran'dan çıkabileceğini, Belçika'ya da gelebileceğini belirtiyorlar. 
     Savcılık ise bu konuda yorum yapmayacağını kaydediyor. 
     İran Dışişleri Bakanı Kemal Harrazi'nin, bugün Brüksel'de bir basın toplantısı düzenleyerek, konuya ilişkin açıklama yapması bekleniyor. 
     Belçika'da, 13 Haziran'da yapılacak bölgesel ve Avrupa Parlamentosu seçimlerinden önce krizin çözülmesinin ''siyasi yararlarına'' da inanan Dışişleri Bakanı Louis Michel, ''Gerekirse bizzat uçağa atlayıp Tahran'a gideceğini ve çocukları Belçika'ya getireceğini'' belirtti. 
     Belçika basını, Brüksel ile Tahran arasındaki pazarlıklar çerçevesinde ''bağımsız yargıya siyasi baskı'' yapılarak çocukların babası hakkındaki uluslararası tutuklama emrinin kaldırıldığını kaydediyor. 

     
</TEXT>
</DOC>
