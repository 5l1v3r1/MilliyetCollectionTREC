<DOC>
<DOCNO> 206070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur09.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet, Ukraynalı kadının teşhiri ile ilgili inceleme başlattı... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, Erzurum'da yakalanan ve AİDS olduğu iddia edilen kadının teşhiri ile ilgili inceleme başlatıldığını söyledi. 
     Haftalık bilgilendirme toplantısında, seyahat imkanlarının artması, uluslararası ticaret ve kültürel ilişkilerin gelişmesi ve turizm akışının yoğunlaşması dolayısıyla Türkiye'ye giriş ve çıkışın arttığını belirten Er, bu nedenle pasaportların kontrollerinin en kısa sürede yapılması gerçeğini gündeme getirdiğini bildirdi. Uluslararası Sivil Havacılık Örgütü ICAO standartlarına göre pasaportların optik okuyucuda okutulması standardının kabul edildiğini ve bu kapsamda İçişleri Bakanlığı'nın ilgili kurumlarla 1997 yılından bu yana ortak çalışma sürdürdüğünü belirten Er, çalışmaların son aşamaya geldiğini söyledi. Er, kurulumu tamamlanan optik okuyucuların devreye girmesiyle birlikte kontrollerin hızlanmasının yanı sıra sahteciliğin de azalacağını belirtti. 
     Yeni yılla birlikte harçların arttığına dikkat çeken Er, 1 Ocak 2004 tarihinden itibaren A1, A2, B, F, H ve K sınıfı belgelerden 72 milyon 700, diğer sürücü belgeleri alınırken 166 milyon 800 bin lira alınacağını, araçların teknik muayenesinde ise 72 milyon 700 bin lira bedel ödeneceğini kaydetti. Er, motorlu taşıt plakalarının 16 milyon, motorlu bisiklet ve motosiklet plakalarının 8 milyon, motorlu araç trafik belgesinin tescilinde kullanılan değerli kağıtların toplamından 27 milyon lira alınacağını da bildirdi. 
     Emniyet Genel Müdürlüğü Hizmetleri Sınıfı Mensupları Kıyafet Yönetmeliği'nde gerekli değişikliklerin yapılarak trafik polislerinin kullandığı reflektörlü ikaz yeleği ve yağmurlukların Avrupa standartlarına yükseltileceğini vurgulayan Er, 20 bin yelek, 20 bin de yağmurluk alındığını ve illere gönderildiğini söyledi. 
     İnterpol faaliyetleri konusunda da bilgi veren Ramazan Er, Almanya'dan Aydın Şahin, Haşim Erdoğan ve Aslan Güler'in, ABD'de casusluk yaptığı gerekçesiyle müebbet hapis cezasına çarptırılan Hüseyin Yıldırım'ın cezasının Türkiye'de infazının sağlanması için iadesinin sağlandığını kaydetti. 
     Toplantının ardından gazetecilerin sorularını yanıtlayan Er, Erzurum'da fuhuş yaptığı ve sağlık kontrollerinde AİDS'li olduğu iddiasıyla hakkında işlem yapılan Ukraynalı kadının hastalığı ile ilgili bir soruya, Erzurum'da yapılan sağlık kontrollerinde HIV virüsüne rastlanıldığını söyledi. Er, kadının teşhir edilmesiyle ilgili bir soruya da, ''Bu konuda inceleme başlatıldı sürüyor'' dedi. 
     
</TEXT>
</DOC>
