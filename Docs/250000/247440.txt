<DOC>
<DOCNO> 247440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/dunya/adun.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman bayrağı geneleve düştü 
</HEADLINE>
<TEXT>


Meclis binası Reichstag'ın gönderinde dalgalanan dev bayrak, internette açık artırmaya çıkartılınca 3 bin 350 euro'ya bir genelev patroniçesinin oldu. Bayrağın genelevde direğe çekilmesi ise politikacıları çileden çıkardı 

DIŞ HABERLER SERVİSİ 


Alman milletvekilleri Türkçe bilselerdi ağızlarından düşmeyecek söz, "Bu da mı başımıza gelecekti " olurdu. Milletvekilleri hem şaşkın hem de çok çok öfkeli bu günlerde. 
Milletin temsilcilerini kızdıran olay ise ne Irak Savaşı, ne yolsuzluk, ne de ekonomik durgunluk. Konu şeref, namus, bağımsızlık gibi en kutsal moral değerleri doğrudan sembolize eden anlı şanlı Alman bayrağının düştüğü durum. Hem de bu bayrak Berlin'deki tarihi meclis binası Reichstag'a çekilen 6.5 X 4.5 m boyutlarındaki özel bayrak. 

İşbilir patroniçe 
Milletvekillerini isyan ettiren olay ise meclis bayrağının kötü yola düşmesi. Tabii, mecazi manada. BBC'nin haberine göre, kötü kaderli bayrağın öyküsü bundan kısa bir süre önce kamu açıklarını kapatmak amacıyla fon oluşturmak isteyen hükümet kuruluşunun internetteki bir açık artırma duyurusu ile başladı. 
Bayrağa sahip olmak için 29 bin 636 kişi başvurdu. Ancak Almanya'nın doğusunudaki kentlerden Halle'de genelev işleten 42 yaşındaki patroniçe Christine Schmittroth, 3 bin 350 euro yaklaşık 6 milyar lira vererek açık artırmayı kazandı ve bayrağa sahip oldu. Açık artırmayı düzenleyen kuruluş başvurulara sınırlama getirmediği için genelev patroniçesinin en yüksek fiyatı vermesine ses çıkaramadı. 
Kıyamet de bundan sonra koptu. Yüksek tirajlı Bild gazetesi, "Reichtag bayrağı genelev üzerinde mi dalgalanmalıydı " diye manşet atmakta gecikmedi. Bild, sayfalarında genelevde çalışan 2 hayat kadınını "iş kıyafetleri" içinde genelev binasının gönderine çekilen bayrağa selam dururken gösteren fotoğrafa da yer verdi. 

Müşteriler çok memnun 
Meclis bayrağını kapan patroniçe durumdan çok memnun. "Bu bayrağa sahip olmak bir şereftir" diyen Schmittroth, "Müşteriler müthiş bir fikir olduğunu düşünüyor" diye devam etti. Patroniçe, Bild'e yaptığı açıklamada, "Biliyorum ülke ağır bir borç yükünün altında. Devletin belini doğrultması için biraz katkı yaptım" diyerek çıkan tartışmanın kendini eğlendirdiğini ortaya koydu. Schmittroth, bayrağa sahip olarak yaptığı işe itibar kazandırdığını, ayrıca yurtseverce bir jest yaptığını savundu. 
Yeşiller Partisi'nden Christine Scheel, "Meclis bayrağı böyle bir yere ait değildir" derken, Hıristiyan Demokratik Birlik'ten bir milletvekili, isyanını "Almanya için bir skandal" sözleriyle dile getirdi. 


</TEXT>
</DOC>
