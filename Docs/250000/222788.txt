<DOC>
<DOCNO> 222788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko29.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Arabayı rayına oturttuk, şimdi hız yapmaya hazırlanıyoruz 
</HEADLINE>
<TEXT>

     Maliye Bakanı Kemal Unakıtan, Türkiye ekonomisinde daha önceki durumu raydan çıkan arabaya benzetirken, ''arabayı rayına oturttuk, şimdi hız yapmaya hazırlanıyoruz'' dedi. 
     Unakıtan, Çorlu Ticaret ve Sanayi Odası Konferans Salonu'nda yaptığı konuşmada, Çorlu'ya dün gelmek istediğini belirterek, ''Dün Türkiye'ye Dünya Bankası Başkanı ve beraberinde bir heyet geldi. Başbakanımız Sayın Erdoğan kalmamı rica etti. Ben de orada kaldım. Çorlu'ya gelemedim. İşin açığı, bir Çorlu'ya baktım, bir adama baktım, adam para babası, onun yanında kaldım'' dedi. 
     Dünkü görüşmelerin basına kapalı olan bölümünde, heyetin Türkiye ile ilgili övgü dolu sözler sarf ettiğini anlatan Unakıtan, ''Ancak artık bizim laflara karnımız tok. İcraat görmek istiyoruz'' diye konuştu. 
     Türkiye ekonomisinin daha önceki durumunu raydan çıkan arabaya benzeten Unakıtan, şöyle konuştu 
     ''Arabayı rayına oturttuk, şimdi hız yapmaya hazırlanıyoruz. Hükümetimiz reel ve özel sektörün yanında yer alarak önündeki engelleri kaldıracak. Çok kısa sürede Kamu Yönetimi Reformu'nu hayata geçirerek yerel yönetimleri çok güçlü ve inisiyatif sahibi yapacağız.'' Çorlu SSK Hastanesi'nin hükümet programına girdiğini ve en kısa sürede hastaneyi açmaya geleceğini ve Vergi Dairesi'nin yeni yerine taşınması için arazi tahsisi sözünü de veren Unakıtan, ''Ben Trakya'nın Bakanıyım. Benim ablam Çorlu'da evli. Yıllarca Çorlu'ya gidip geldim, şimdi bu topraklara hizmet vermek zorundayım. Yoksa ablam bile bana yarın, öbür gün hesap sorar. Bizim Trakyalı olarak en önemli problemimiz bir araya gelemememiz. Meselelerimiz için bir araya gelmek durumundayız. En kısa sürede tüm Trakya'yı doğalgaza kavuşturmalıyız. Çünkü kazmayı nereye vursak doğalgaz fışkırıyor'' dedi. 
     
     ''AVRUPA'NIN EN YÜKSEK ENFLASYONU YİNE BİZDE'' 
     Unakıtan bu arada, soyguncular ve hortumcuların hortumlarını kestiklerini belirtirken, şöyle devam etti 
     ''Şimdi bunların hepsi borcunu ödemek için sıraya giriyorlar. Herkes bu milletin parasını ödeyecek. Yoksa söke söke alırız. Enflasyon tek rakamlı hanelere indi. Ama sevinmeyelim. Çünkü Avrupa'nın en yüksek enflasyonu yine bizde. Bizde enflasyonun yüzde 9 olmasına sevinilirken, Bulgaristan'da yüzde 4 olması üzüntü veriyor. 
     Komşu ülkelerle ticaret hacmini yüzde 4'lerden 16'lara çıkarttık. Bu artışla 50 milyon dolar kazanç elde ettik. Artık paradan para kazanma devri bitti. Paraların yatırıma yöneltilmesi lazım. Unutmayalım ki önceki dönemlerde sanayici parasını yatırıma değil de yüzde 120 ile repoya yönlendiriyordu. Şimdi bu yüksek faiz oranlarını yüzde 22-23'lere düşürdük. Daha da düşüreceğiz. Çünkü hükümetlerin ve ülkemizin yanlış yapmak gibi bir lüksü yoktur.'' Hükümette görev alan bakanların gece saat 02 00'lere kadar çalıştıklarını ifade eden Bakan Unakıtan, ''Çalışmak zorundayız. Hamama giren terler'' dedi. 
     Maliye Bakanı Unakıtan, AK Parti Çorlu Belediye Başkan Adayı İbrahim H. Yerlioğlu'nun Ergene Havzası Projesi'nin geleceğiyle ilgili sorusunu, ''bu projenin takipçisiyim. Konu ile ilgili Çevre Bakanı ile görüşerek bu gezilerim sırasında gelişmeleri bizzat kendim yerinde inceleyeceğim'' diye cevapladı. 
     
</TEXT>
</DOC>
