<DOC>
<DOCNO> 215578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/dunya/dun01.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İyi niyetle sonuca gitmeye çalışacağız' 
</HEADLINE>
<TEXT>

   Denktaş, perşembe günü başlayacak müzakerelerde 'gereken elastikiyeti göstereceklerini' söyledi 
      SEFA KARAHASAN Lefkoşa 

   
   KKTC Cumhurbaşkanı Rauf Denktaş, Kıbrıs müzakerelerinde iyi niyetle sonuca gidilmesine çalışılacağını belirterek, kendilerinin Rumların, Rumların da Türk tarafının iyi niyetini deneyeceğini söyledi. 
   Barış için gereken elastikiyetin gösterileceğini kaydeden Denktaş, Ankara ile yaptıkları görüşmelerde olmazsa olmazlar konusunda kesin garantiler alarak New York'a gittiklerini vurguladı. Önceki gün İstanbul'dan KKTC'ye dönüşünde Geçitkale Havaalanı'nda açıklamalarda bulunan Denktaş, New York görüşmelerinin sonucunun bazı basın organlarında "zafer" diye nitelendirildiğini belirtti ve olanların sağlıklı ve iyi değerlendirilmesi gerektiğini söyledi. 
   
   Ankara'dan garanti aldık 
   "Türkiye'nin Annan Planı'nı görüşülebilir bir belge olarak kabul etmesinden sonra New York'a gitmemenin olmayacağını" ifade eden Denktaş, şöyle konuştu "Ankara ile yapmış olduğumuz görüşmelerde olmazsa olmazlarımız konusunda bizi sonuna kadar destekleyecekleri yönünde garanti aldık. Bunun altını çizerek söylüyorum. Olmazsa olmazlarımızın ne olduğunu herkes bilmektedir. Yani Kıbrıs meselesi Rumların idare edeceği bir şekilde halledilecek değildir. İki eşit halkın varlığı esas alınarak, iki kesimlilik fazla sulandırılmadan veya sulandırılmadan halledilecek, Türkiye'nin garantisini içeren bir mesele olacaktır. Bu konularda Türkiye'nin bize verdiği kati garantiler alındıktan sonra New York'a gidilmiştir." Denktaş, New York'ta Rumların isteklerinin pek anlaşılır bir dilde olmadığını, Lefkoşa'daki müzakerelerde bunu anlamaya çalışacaklarını sözlerine ekledi. 
   
   
   
</TEXT>
</DOC>
