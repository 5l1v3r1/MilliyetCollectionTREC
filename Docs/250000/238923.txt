<DOC>
<DOCNO> 238923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/ekonomi/eko07.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TAV İran'daki olay rant kavgası 
</HEADLINE>
<TEXT>


EKONOMİ SERVİSİ 

Tepe Akfen Konsorsiyumu TAV işletmesini üstlendiği İran İmam Humeyni Havalimanı'nın İran Silahlı Kuvvetleri tarafından 15 gün süreyle kapatılmasının bu ülkenin iç sorunu olduğunu bildirdi. Kapatılma süresinin üç haftayı bulabileceği belirtilen açıklamada, "Konu İranlı yerli küçük havayolu şirketlerinin mevcut Mehrabat Havalimanı'ndan yeni özelleştirilmiş ve uluslararası standartlardaki İKİA İmam Humeyni Havalimanı'na geçmemek için verdikleri rant mücadelesinden başka bir şey değildir" denildi. Akfen Yönetim Kurulu Başkanı Hamdi Akın Milliyet'e yaptığı açıklamada 15 günlük soruşturma sonunda TAV'ın işletmeye devam edeceğini bildirdi. Akın, "İran'da bizim olmamızı istemeyenler olabilir. Ancak İran, bir takım kuralları olan bir ülke. Umuyoruz ki sonuç müspet olacak" dedi. Bu arada İran hükümeti havaalanının kapatılması konusunda soruşturma başlattı. İran'ın resmi haber ajansı ISNA, "Bakanlar yasalara aykırı gelişen olaylar konusunda duydukları pişmanlığı dile getirdi" dedi. 


</TEXT>
</DOC>
