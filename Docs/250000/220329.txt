<DOC>
<DOCNO> 220329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur21.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı Gönül, Denktaş'a sahip çıktı... 
</HEADLINE>
<TEXT>

     Milli Savunma Bakanı Vecdi Gönül, ''Yiğidi öldürelim ama hakkını verelim, Denktaş Kıbrıs meselesine ömrünü vermiş bir insandır'' dedi Bakan Vecdi Gönül, Kocaeli'nin Derince İlçesi'nde Denizciler Caddesi'nde bir pastanede esnafla bir araya geldi. Gönül, kahvaltı sonrasında Derince ve Kuruçeşme Beldesi'ndeki şoför esnafını ziyaret etti. 
     Ziyaretleri sırasında Kıbrıs konusuna ağırlık veren Gönül, ''Yiğidi öldürelim ama hakkını verelim. Denktaş Kıbrıs meselesinde ömrünü vermiş bir insandır. Fevkalade İngilizcesi ve Londra Barosu'ndan aldığı avukatlık ruhsatıyla, inatçı yapısıyla 28 yıldır kaya gibi duruyor'' diye konuştu. 
     ''İnsanlar 28 yıl böyle kaya gibi durunca, biraz kımılda denildiğinde bunu biraz zor yapıyor'' diyen Bakan Gönül, şunları kaydetti 
     ''Dentaş'a da şimdi biraz zaman verildi, düzelecek. Kıbrıs meselesinde herkes endişeli, biz de endişeliyiz. Çözülsün diye arzu ediyoruz ama arzu ettiğimiz sonuçlarla çözülsün istiyoruz.'' 
     
     DENKTAŞ'IN MUHALEFETİ 
     3 kasım seçimlerinden sonra Denktaş'ın müzakere masasından alınmasının iktidar için kolay olduğunu, ancak bunu tercih etmediklerini anlatan Bakan Gönül, şunları söyledi 
     ''Tercih etmedik, Çünkü Denktaş'ta bir birikim var. Karşı tarafın yıllardır söylediği konuları biliyor. Müzakere zabıtlarını okumasına gerek kalmayacak kadar birikimi var. Bunu nasıl feda edelim. Diğer bir şey de, bir başkası da çözüme ulaşsa Denktaş muhalefet unsuru olacaktı. Orada en iyi çözüm bile olsa, en şiddetli şekilde tenkit edecekti. Ankara'da önceki gün kendisiyle yaptığımız görüşmenin ihtiyaç duyduğu morali vermesini temenni ediyorum.'' 
     
     İZMİT'TEKİ SEÇİM 
     İzmit Büyükşehir Belediye Başkanlığı seçimine de değinerek, belediyenin seçimler sonrasında Kocaeli Büyükşehir Belediyesi statüsüne kavuşacağını belirterek, ''Ancak belediye borç içinde'' dedi. 
     Büyükşehir Belediyesi'nin devletin 5 milyar dolarını kullandığını belirten Gönül, şöyle devam etti 
     ''Bu 7.5 katrilyondur, bu para Türkiye'nin bugünkü yatırım pastasının tamamıdır. Barajlar, yollar, suların hepsi bu parayla yapılacaktır. Bu para İzmit'e verilmiş ama maalesef kentte hiçbir şey yok.'' 
     
</TEXT>
</DOC>
