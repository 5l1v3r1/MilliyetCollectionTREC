<DOC>
<DOCNO> 200109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/ekonomi/eko07.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzinle otogaz istasyonları arası en az 1 km olacak 
</HEADLINE>
<TEXT>

   ANKARA Milliyet 
   
   Yaklaşık 30 milyar dolarlık Türkiye petrol piyasasını serbestleştirmeyi amaçlayan Petrol Piyasası Yasası Meclis'te kabul edildi. Enerji ve Tabii Kaynaklar Bakanı Hilmi Güler'in akaryakıt kaçakçılığını önleyeceğini belirttiği yasanın ana hatları şöyle 
   
   1 Türkiye'deki akaryakıt kaçakçılığı nasıl önlenecek 
   - Rafinaj, işleme, madeni yağ üretimi, depolama, iletim, serbest kullanıcı ve ihrakiye ülkenin karasuları ve veya karasuları bitişiğinde deniz vasıtalarına veya hava meydanlarında yerli ve yabancı uçaklara vergili veya vergisiz akaryakıt ve madeni yağ sağlanması faaliyetlerinin yapılması için lisans alınması zorunlu olacak. 
   
   2 Petrol piyasası hangi yönde serbesti sağlayacak 
   - Rafinerici lisansı sahipleri tesisi içinde veya civarında işleme, depolama ile yakınındaki diğer tesislere boru hatları ile taşıma ya da sahip olacağı ayrı bir şirket aracılığıyla da akaryakıt dağıtımı yapabilecek. Bu düzenlemeyle TÜPRAŞ'a dağıtım şirketini kurma ya da başka dağıtım şirketlerine ortak olma olanağı tanındı. 
   
   3 Akaryakıt dağıtımında nasıl bir düzen sağlanacak 
   - Dağıtım lisansı sahipleri, kendi mülkiyetlerindeki veya sözleşmelerle oluşturacakları bayilere sübvansiyonlu veya farklı şartlarda olmamak kaydıyla akaryakıt dağıtımı yapacak. 
   
   4 Serbest piyasada bayiler disipline edilecek mi 
   - Bayiler faaliyetlerini dağıtıcıları ile yapacakları "tek elden satış sözleşmesine" göre yürütecekler. Bayiler, bayisi olduğu dağıtıcı haricinde diğer dağıtıcı ve onların bayilerinden akaryakıt ikmali yapamayacak. 
   
   5 İsteyen herkes bayi sahibi olabilecek mi 
   - Üye sayısı 7'den 9'a çıkarılan EPDK teknik ve ekonomik kriterlere göre "bayilik kategorileri" oluşturacak. Akaryakıt ve LPG istasyonlarının mesafesi, "aynı yönde olmak üzere" şehirler arasında 10, şehir içinde de 1 kilometreden az olmamak üzere kurul tarafından belirlenecek. 
   
   6 Akaryakıtın güvenirliliği nasıl sağlanacak 
   - Rafinerici, dağıtıcı ya da ihrakiye teslim şirketi lisansına sahip olmayanlar yurtdışından ham petrol ve akaryakıt temin edemeyecekler. 
   
   7 Piyasada akaryakıt fiyatları nasıl belirlenecek 
   - Petrol alım satımında fiyatlar en yakın erişilebilir dünya serbest piyasa koşullarına göre belirlenecek. Yerli ham petrol için teslim yeri olan en yakın liman veya rafineride oluşan fiyat "piyasa fiyatı" olacak. 
   
   8 Piyasanın gözetimi nasıl yapılacak 
   - EPDK, lisanslı tesisler açısından büyük tehlikeler doğurabilecek hallerde, piyasada haksız rekabet yaratacak ve yanıltıcı nitelikte reklam ve ilanlar ile benzeri faaliyetlerin yapılması durumunda, ilgili makamlardan talepte bulunma yetkisiyle donatıldı. 
   
   9 Yeni piyasa düzeninin cezai yaptırımları ne olacak 
   - Suç oluşturan fiiller 50 milyar liradan 500 milyar liraya kadar değişen miktarlarda para cezalarına çarptırılacak. Söz konusu cezalar bayilere beşte bir oranında uygulanacak. 
   
   10 Kurala uymayan idari ceza alacak mı 
   - EPDK, kurallara ya da lisans şartlarına uymayanlar hakkında araştırma - soruşturma yapacak. Kurallara uymayan piyasa oyuncularının gerekirse lisanslarının iptaline gidilecek. 
   
   
</TEXT>
</DOC>
