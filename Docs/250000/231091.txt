<DOC>
<DOCNO> 231091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur35.html </URL>
<DATE> 2004/04/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
TBMM bahçesinde halk konseri düzenlenecek 
</HEADLINE>
<TEXT>

     TBMM Başkanı Bülent Arınç, Türkiye Büyük Millet Meclisi'nin 84. açılış yıldönümü ve Milli Egemenlik Haftası etkinlikleri kapsamında, TBMM bahçesinde halk konseri gerçekleştirileceğini açıkladı. 
     Dolmabahçe Sarayı'nda sanatçılara yemek veren Arınç, burada yaptığı konuşmada, TBMM'nin Milli Egemenlik Haftası etkinlikleri çerçevesinde bu yıl ilk kez düzenleyeceği halk konseri hakkında da bilgi verdi. 
     Arınç, 23 Nisan'da Ulusal Egemenlik ve Çocuk Bayramı'nın 84. yılının kutlanacağını hatırlatarak, bugünün Türkiye Büyük Millet Meclisi'nin ilk kez toplandığı gün olduğunu da vurguladı. 
     Ülke topraklarının işgal edilmesi üzerine Atatürk'ün ilk olarak TBMM'yi kurduğunu ve bu Meclis'in halkla birlikte milli mücadeleyi yürüttüğünü kaydeden Arınç, ''Milli mücadele başarıya ulaştı ve 1923'te cumhuriyet ilan edildi. Bir bağımsız güçlü devlet olarak bugünlere gelebildik'' dedi. 
     Bülent Arınç, sözlerini şöyle sürdürdü 
     ''23 Nisan her sene resmi törenlerle kutlanıyor. Ardından çocuklara yönelik etkinlikler oluyor. Ama işin bir yanının eksik kaldığını düşündüm, o da milli egemenlik yönü... 'Egemenlik kayıtsız şartsız milletindir' sözünün bir tek anlamı var. Egemenlik bir zümrede, bir şahısta, bir grupta değil, Türk milletinin her bireyinde, tek tek bu egemenlik var. Millet iradesinin temsil edildiği yer olan TBMM'yi, egemenliğin temsil edildiği yer olarak da kabul edebiliriz. Milli egemenlik olgusuna biraz daha önem vermemiz gerektiğini düşündüm.'' 
     
     BAYRAMI DOYA DOYA YAŞAMAK 
     Arınç, resmi törenlerin yapılması gerektiğini, ancak halkın katılımının da şart olduğunu vurgulayarak, TBMM'nin daha önce sadece resepsiyon yapılan, sayılı kişilerin davet edildiği bir yer olduğunu ifade etti. 
     Bazı salonlarının sadece senede bir kez resepsiyon için açıldığını anlatan Arınç, bu işleyişi değiştirdiğini kaydederek, şimdi bu salonların sivil toplum kuruluşlarına, sanatçılara ve çeşitli toplantılara açık olduğunu söyledi. 
     TBMM Başkanı Bülent Arınç, şunları kaydetti 
     ''Burayı sadece resepsiyon yapılan yer olarak düşünsek, o zaman sayılı kişiler davet ediliyor. A protokolü, B protokolü, C protokolü var. Bunların içine çok sevdiğim halde birini davet etme imkanım yok. Kurallar böyle gelmiş, oysa 70 milyon insanın bayramı doya doya yaşaması lazım. Sevinmesi, özgürlüğümüzü, mutluluğumuzu, refahımızı, bugün ulaştığımız seviyeyi doya doya yaşaması lazım. O yüzden bu yıldan başlayarak 23 Nisan bayramının hem çocuk yönünün hem de milli egemenlik yönünü daha da güçlendirmemiz gerektiğine karar verdik.'' Arınç, halkın bayram coşkusunu yaşayacağı, milli egemenlik düşüncesinin daha da güçleneceği değişik etkinlikler yapıp yapamayacaklarını düşündüklerini ve 10 günlük bir kutlama programı hazırladıklarını anlattı. 
     Milli Egemenlik Haftası kapsamında ''Öğrenci Meclisi Projesi''ni uygulayacaklarını ve 81 ilin öğrenci meclisi başkanının Meclis'te önergesiyle, gündemiyle tam bir Meclis oturumu gerçekleştireceğini kaydeden Arınç, ayrıca kendisinin, Başbakan Recep Tayyip Erdoğan'ın ve anamuhalefet partisi lideri Deniz Baykal'ın da hafta kapsamında birer konuşma yapacağını söyledi. 
     
     HALK KONSERİ 
     Arınç, milli egemenlik kavramının bilim adamlarının katıldığı bir sempozyumla da ele alınacağını vurgulayarak, şöyle konuştu 
     ''Aynı zamanda bir halk konseri düzenliyoruz. Meclisimizin önünde bir büyük alan var. Önüne büyük bir platform koyarak asgari 20 bin kişinin sığabileceği bir büyük mekan. Burada Türkiye'nin büyük sanatçılarının müzik yapabilecekleri bir konser düzenledik. Bu fikri bizi ziyaretlerinde sanatçılara açtık ve kabul ettiler. 
     Önce Sıhhiye'den TBMM'ye kadar halkımızla birlikte milli egemenlik yürüyüşü yapacağız. Meclis'e geldiğimizde de bu büyük konserimiz başlamış olacak. Havai fişeklerle, bir büyük konserle halkın parlamentoya girdiği ve Meclis'le bütünleştiği anı ilk defa gerçekleştirmek istiyoruz. Biz inanıyoruz ki Meclis, halkımızın meclisidir. Siyaseti, düşüncesi, inancı ne olursa olsun, Anadolu'nun neresinden gelirse gelsin, bizim meclisimizde imtiyazlı bir yer yok. Hepsi halka ait. Dolayısıyla böyle bir konseri önemsiyoruz.'' TBMM Başkanı Arınç, Suriye ziyaretinde Türk sanatçılarının orada da sevildiğini gördüğünü anlatarak, böyle bir konserin Türkiye dışında da önemli bir etkinlik olacağını, ülkenin tanıtımına katkıda bulunacağını söyledi. 
     Arınç, tarihi binaların, sarayların, kasırların halka açılarak yaşatılması gerektiğini de sözlerine ekledi. 
     
     SELÇUK ALAGÖZ'ÜN KONUŞMASI 
     Müzik Yorumcuları Birliği Başkanı Selçuk Alagöz de, böyle bir konsere sevinerek katılacaklarını söyledi. 
     Kendilerine teklif geldiğinde hemen kabul ettiklerini, ancak pek çok sanatçının katılmak istemesine rağmen hepsine yer vermelerine imkan olmadığını kaydeden Alagöz, TBMM yetkililerinin Kubat, İbrahim Erkal, Zara ve Doğuş'a ulaştıklarını, kendilerinin de Özcan Deniz, Zerrin Özer, Ebru Gündeş, Deniz Seki ve Ali Rıza Binboğa ile görüştüklerini söyledi. 
     Alagöz, konserin 25 Nisan 2004 tarihinde gerçekleştirileceğini de sözlerine ekledi. 
     Yemeğe, Müzik Eseri Sahipleri Meslek Birliği MESAM Başkanı Ali Rıza Binboğa ile Orhan Gencebay, İbrahim Tatlıses, İlhan Şeşen, Deniz Seki, Emrah, Berkant, Esin Avşar, Emre Altuğ ve müzik yapımcısı Şahin Özer'in de aralarında bulunduğu çok sayıda sanatçı katıldı. 
     
</TEXT>
</DOC>
