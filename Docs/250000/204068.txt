<DOC>
<DOCNO> 204068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/siyaset/siy04.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB desteği 10 arttı 
</HEADLINE>
<TEXT>

   Haziranda yüzde 64 olan AB taraftarları, yüzde 74.4'e yükseldi. Yüzde 10'luk artışın, AKP'nin kendi kitlesini AB üyeliğine ikna etmesiyle sağlandığı belirtildi 
   Aslı Öktener 

   
   Boğaziçi Üniversitesi Siyaset Bilimi ve Uluslararası İlişkiler Bölümü Öğretim Üyesi Doç. Dr. Hakan Yılmaz ve ekibinin yaptığı araştırmaya göre, Haziran 2003'te Türkiye'de yüzde 64 olan AB taraftarları, altı ayda yüzde 74.4'e yükseldi. Yaklaşık yüzde 10'luk artış, "AKP'nin, ardındaki kitleyi AB taraftarlığına götürmesi"yle açıklanırken, katılımcıların yüzde 78.8'i AB üyeliğinin fayda sağlayacağı görüşünü savundu. 
   "Türkiye'de Avrupa Şüpheciliği, Türk Halkının AB Konusundaki Şüpheleri, Kaygıları ve Korkuları" konulu araştırmanın ilk sonuçları dün açıklandı. Araştırma, 17 Ekim - 10 Kasım arasında 18 yaş ve üstü 2123 kişiyle görüşülerek yapıldı. Katılımcıların yüzde 74.4'ünün Türkiye'nin AB üyeliğini destekler yönde oy kullanacaklarını belirttiklerini açıklayan Yılmaz, "Haziran 2002'de yapılan bir başka araştırmada sonuç yüzde 64 çıkmıştı. Bunun nedeni daha İslami köklerden gelen AKP'nin AB taraftarı olmasıdır. Bu, halkı negatiften pozitife çevirdi. AKP kendi peşindeki kitleyi AB'ye sürüklemiştir" dedi. 
   
   Kürtçe bilen AB'den yana 
   Katılımcıların yüzde 17.8'i Türkiye'nin önümüzdeki 5, yüzde 25.5'i de 10 yıl içinde AB'ye tam üye olabileceğini belirtirken, yüzde 21.9'u, "Üye olur ama görmeye ömrüm yetmez" dedi. AB üyeliği için referandum yapılacak olsa CHP'lilerin yüzde 85.8'i, DEHAP'lıların yüzde 84.3'ü, DYP'lilerin yüzde 79'u, AKP'lilerin yüzde 70.7'si, GP'lilerin yüzde 69.6'sı "evet" oyu kullanacağını söyledi. Bu yönde en yüksek "hayır" oyu SP ve MHP'lilerden geldi. Bu arada Kürtçe bilen ve konuşanların Türkiye'nin adaylığını daha fazla destekledikleri belirlendi. 
   Bölgeler arasında AB'yi yüzde 80.5 ile Marmara, en az da yüzde 67.1 ile İç Anadolu bölgesinde yaşayanlar istiyor. AB'ye girişte siyasi ve milli egemenliğe ilişkin konularda katılımcıların yüzde 50'sinin kaygısı olduğu ortaya çıktı. 
   Katılımcıların yüzde 39.8'i, AB'yi bir "Hıristiyan Kulübü" olarak nitelendirirken, yüzde 45.3'ü Müslüman ülkelere de yer olduğu görüşünde. Katılımcıların çoğunluğu AB üyeliğinin Türkiye'de bölücü örgütlerin artmasına neden olacağını, ancak Türkiye'nin bölünmeyeceğini söyledi. 
   
   Ahlak bozulur endişesi 
   Katılımcıların çoğunluğu Avrupa ile ilişkilerimizin artması sonucunda gençlerimizin ahlakının bozulacağını ve dini değerlerimizin zedeleneceğini savundu. "Avrupa şüphecileri"nin en fazla bulunduğu partiler ise MHP ve SP oldu. "Yakın gelecekte aşağıdaki tanımlardan hangisi size daha uygundur " sorusuna da şu yanıtlar verildi Türk Yüzde 54.2, Türk - Avrupalı Yüzde 30.5, Avrupalı - Türk Yüzde 4.7, Avrupalı Yüzde 4.1. 
   
   
   
</TEXT>
</DOC>
