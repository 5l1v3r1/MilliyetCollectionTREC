<DOC>
<DOCNO> 219670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/spo05.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep inanmadı 2-0 
</HEADLINE>
<TEXT>

   Kırmızı-Siyahlılar, Roma önünde 1-0'lık avantajı kullanamadı, Emerson ve Cassano'nun attığı gollerle UEFA'ya veda etti 
      
   Maçın karnesi 
   HAKEMLER Alain Hamer, Henri Reuter, Alain Duthell 
   ROMA Pelizzoli 7 , Panucci 7 , Zebina 6 , Samuel 6 , Candela 5 , Mancini 7 , De Rossi 6 , Tommasi Dk.73 5 , Emerson 6 , Lima 7 , Cassano 6 , Carew 6 Delvecchio Dk.46 5 
   YEDEKLER Lupatelli, Totti, Tomassi, D'Agostino, Delvecchio, Wahab, Dellas 
   GAZİANTEPSPOR Ömer 7 , Mehmet 6 Erdal Dk.78 4 , Bülent 7 , Lazarov 5 , Bouazizi 6 , Johnson 6 , Yusuf 7 , İbrahim 7 , Jaziri 5 , Hakan 5 , İlhan 6 Sedat Dk.85 
   YEDEKLER Kaya, Erhan, Şevki, Bekir, Devran 
   GOLLER Emerson Dk.23 , Cassano Dk.43 
   SARI KARTLAR Mehmet Polat, Jaziri, Johnson Gaziantep , Cassano, Carew, Emerson Roma 
   
   Goller ilk yarıda 
   ROMA'YA ilk maçtaki 1-0'lık galibiyetin avantajıyla gelen Gaziantepspor, İtalya'da rakibine 2-0 boyun eğdi, turu Çizme'de bıraktı. Maçın ilk dakikalarından itibaren bastıran ev sahibinde, 3. dakikada Mancini'nin şutu, üst direkten auta çıktı. Ancak 23'te Emerson, 43'te de Cassano'nun golleri, Roma'yı ilk yarıda iki farklı öne geçirdi. İkinci devrede tur için sadece bir gol atmayı düşünen Gaziantepspor, Lazarov, Jaziri ve Sedat ile zaman zaman tehlikeler yakaladıysa da, bu gol için yeterli olmadı, Roma dördüncü tura geçti. 
   
   Hakem isyanı 
   GAZİANTEP'İN hocası Nurullah Sağlam, ilk yarıya iyi konsantre olamadıklarını, ikinci devrede de Roma'dan iyi oynamalarına rağmen elendiklerini söyledi. Genç hoca, "Aslında işi evimizde bitirmemiz gerekirdi. Bu kadar net gol pozisyonunu gole çeviremezseniz, Roma gibi bir devi elemeniz mümkün olmaz. UEFA'da beş maçta iyi hakemlerle oynadık. Ama burada Lüksemburglu hakemle kazanmamız mümkün olmazdı" dedi. 
   
   Capello'dan övgü 
   ROMA Teknik Direktörü Fabio Capello, Türk futbolunun gelişiminin göz ardı edilemeyeceğini vurguladı. Ünlü teknik adam, "Türk futbolu bugün bir realitedir ve hafife alınamaz. Bilindiği gibi Türkiye, Dünya Kupası'nda iyi mücadele ederek üçüncülüğü kazanmış bir ülke. Dolayısıyla Türk futbolunda hiçbir takım hafife alınamaz. Gaziantep'i elememiz önemliydi. Tur için sevinçliyiz" açıklamasını yaptı. 
   
   
   
</TEXT>
</DOC>
