<DOC>
<DOCNO> 207793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/ekonomi/aeko.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihdam için ilk hamle 
</HEADLINE>
<TEXT>

   2004'ü 'işsizlikle mücadele yılı' ilan eden hükümet bu amaçla 27 Ocak'ta Çalışma Bakanlığı'nın başkanlığında, tüm kesimlerin katılımıyla bir zirve düzenleyecek 
      SEÇKİN ÜREY Ankara 
   
   Başbakan Recep Tayyip Erdoğan'ın 2004'ü işsizlikle mücadele yılı ilan etmesinin ardından Sosyal Güvenlik Yüksek Danışma Kurulu, ilk defa sivil toplum örgütlerinin de katılımıyla 27 Ocak'ta toplanacak. Kurul'un öncelikli gündem maddeleri işsizlikle mücadele ve kayıtdışı istihdamın azaltılması olacak. 
   Çalışma ve Sosyal Güvenlik Bakanı Murat Başesgioğlu'nun başkanlığında toplanacak kurulun toplam 26 üyesinin arasında Maliye, İçişleri, Sağlık bakanlıkları ile Hazine, DPT, sosyal güvenlik kuruluşları, işçi-işveren sendikaları, TOBB, TZOB ve TMMOB bulunuyor. Kurul'un aldığı kararlar hükümet ve sosyal güvenlik sistemini oluşturan kuruluşlar açısından politika tavsiyesi özelliği taşıyor. 
   Erdoğan'ın son ulusa sesleniş konuşmasında 2004'ü işsizlikle mücadele yılı ilan etmesi nedeniyle kurulun gündeminde işsizliği azaltmaya yönelik konu başlıklarına ağırlık verildi. Ayrıca sosyal güvelik sisteminden beklentileri birbirinden çok farklı olan kurum ve kuruluşların üye olması nedeniyle, gündem başlıklarında çeşitliliğe gidildi. 
   
   Primler de gündemde 
   Kurul'un öncelikli gündemi işsizlikle mücadele, kayıtdışı istihdamın önlenmesi ve istihdam artırıcı politikaların ele alınması olacak. İstihdam sorunuyla dolaylı bağlantısı bulunan sigorta yüksek prim miktarlarının ülke gerçekleriyle bağdaştırılması da gündemde yer alacak. 
   Çalışma Bakanlığı ve Dünya Bankası'nın üzerinde önemle durduğu sosyal güvenliğin tek çatı altında toplanması için hazırlanan yasa taslakları da kurulda tartışılacak. Buna bağlı olarak mevcut sosyal güvenlik sisteminde var olan emekli maaşlarının arasındaki farklar da konuşulacak. Hastaneleri bütün sosyal güvenlik kuruluşlarının ortak kullanımına açan protokolün sonuçları da kurulda değerlendirilecek. 
   
   Kurul IMF'nin şartıydı 
   Sosyal Güvenlik Yüksek Danışma Kurulu, 2000'den bu yana ilgili KHK'ya dayanarak sadece kamu kuruluşlarının katılımıyla toplanıyordu. Ancak, IMF'nin 5. Gözden Geçirme'nin tamamlanması için çıkmasını şart koştuğu Sosyal Güvenlik Kurumu Yasası'yla birlikte sivil toplum örgütlerinin de katıldığı yasal bir yapıya dönüştü. 
   
   Hükümet kaçak işçi peşine düşüyor    ABDULLAH KARAKUŞ Ankara 
   Hükümet "kaçak işçi" çalıştıran işverenlerin peşine düşüyor. Başbakan Recep Tayyip Erdoğan, Maliye Bakanı Kemal Unakıtan ile Çalışma ve Sosyal Güvenlik Bakanı Murat Başesgioğlu'na "kaçak işçi" ile etkin mücadele talimatı verdi. Bu iki bakanlığın çeşitli yöntemlerle kaçak işçi çalıştırmayı önlemek için çalışmalar başlatacağı öğrenildi. 
   
   1 milyon 400 bin kaçak var 
   Erdoğan, işsizliği önleyebilmek için yeni bir proje başlatıyor. Bu çerçevede kaçak olarak ucuz işçi çalıştırmayı bitirmek isteyen Erdoğan, kayıtdışılığı önlemeyi amaçlıyor. Erdoğan, asgari ücret belirleme sürecinde de işverenlerle kaçak işçi çalıştırmalarıyla ilgili çeşitli tartışmalara girmiş ve bunun yapılmamasını istemişti. 
   Türkiye'de Moldavya, Nijerya, Romanya ve Ukrayna'dan gelen yaklaşık 1 milyon 400 bin kaçak işçi bulunuyor. Rakamın büyüklüğü SSK'ya bağlı çalışan işçi sayısıyla karşılaştırıldığında dikkat çekici hale geliyor. Verilere göre Türkiye'de kayıtlı çalışan işçi sayısı 5 milyon 300 civarında bulunuyor. Kaçak işçiler kayıtlı Türk işçilerin 3'te 1'ine ulaşmış durumda. 3 milyon 400 bin kişinin de hiçbir güvencesi bulunmuyor. 
   
   
</TEXT>
</DOC>
