<DOC>
<DOCNO> 222254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy15.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın Yılmaz Ateş benim kardeşim, kavgam onunla değil... 
</HEADLINE>
<TEXT>

     SHP Genel Başkanı ve Ankara Büyükşehir Belediye Başkan Adayı Murat Karayalçın, ''Sayın Gökçek, seçimlerden 3 gün önce çekileceğim iddiasında bulunmuş, ben 4 gün sonra belediye başkanlığına oturacağım, niye çekileyim '' dedi. 
     Murat Karayalçın, Altındağ Celal Esat Arseven Caddesi'nde bulunan SHP Altındağ Seçim Bürosu'nun açılışında halka seslendi. 
     Karayalçın, konuşmasının başlangıcında SHP seçim bürosunun yanındaki CHP seçim bürosunda bulunan CHP'lileri de ''Merhaba CHP'li kardeşlerim, merhaba Ankara'nın sosyal demokratları'' diyerek selamladı. 
     Yaklaşan yerel seçimlerin Ankara'nın kötü talihinin dönmesi için en önemli fırsat olarak görülmesi gerektiğini ifade eden Karayalçın, Ankara'nın en önemli sorununun işsizlik olduğunu belirtti. 
     Kendisinin işsizliğin çözümü için somut projelerle ortaya çıktığını anlatan Karayalçın, ''Mevcut belediye başkanı işsizliği, aşsızlığı bırakmış, nehir turları için nehir olmayan Ankara'da nehir gemisi siparişi veriyor. Nerede nehir var Bu gemiyi hangi nehrin üzerinde dolaştıracaksın Bir de ihaleye şart koymuş, geminin 45 gün içinde teslim edilmesi gerekiyormuş'' diye konuştu. 
     AK Parti Ankara Büyükşehir Belediye Başkan Adayı Melih Gökçek'in bir televizyon kanalında kendisiyle ilgili bazı iddialarda bulunduğunu belirten Karayalçın, şöyle devam etti 
     ''Sayın Gökçek, seçimlerden 3 gün önce çekileceğim iddiasında bulunmuş, ben 4 gün sonra belediye başkanlığı koltuğuna oturacağım, niye çekileyim Hem onun iddiaları hiç bitmez. Demokrat Parti'nin başına geçip, 100 dev adamla hükümete geliyorum dediğini de anımsıyoruz. Bunları mitinglerde bağıra bağıra söylemedi mi Ne dev adamlar ortaya çıktı ne de cüce adamlar. Sonunda gitti, Recep Tayyip Erdoğan'ın arkasına saklandı. Sen merak etme, seni de yeneceğiz, Recep Tayyip Erdoğan'ı da yeneceğiz.'' Bu sözler üzerine vatandaşların, ''Karayalçın gelecek ampul sönecek'' diye bağırması üzerine Karayalçın, ''Aynen öyle, ampul ilk önce burada söndü, sonra tüm Türkiye'de sönecek'' karşılığını verdi. 
     
     ''ÖNÜMÜZ YALANLARLA KESİLMEYE ÇALIŞILIYOR'' 
     ''SHP'nin önünün dedikodu ve yalanlarla kesilmeye çalışıldığını'' öne süren Karayalçın, ''Karayalçın gelince ekmek, gıda, giysi yardımları kesilecek deniyormuş halka. Bunların hepsi yalan, ben gelince bu yardımların hepsi artarak devam edecek, bunlar da görecek'' dedi. 
     Konuşmasında, ''sosyal demokratların birlik olarak Ankara'yı Gökçek'ten kurtarması gerektiğini'' vurgulayan Karayalçın, ''Yılmaz Ateş benim kardeşim, benim kavgam onunla değil, önemli olan Ankara'yı Gökçek'ten kurtarabilmek. Ne ben ona, ne de o bana çekil diyebiliriz. Yazı tura da atamayız. Anket önerimi tekrarlıyorum. Artık bu anketi sadece kent merkezinde değil Sincan ve Altındağ'da da gerçekleştirelim diye öneriyorum. Buralarda kimin adayı öndeyse öteki aday onun lehine çekilsin'' diye konuştu. 
     Karayalçın, daha sonra seçim bürosunu açarak, Keçiören Aktepe'deki seçim bürosunun açılış törenine geçti. 
     Burada da konuşma yapan Karayalçın, seçim kampanyalarını partililerin yardımlarıyla yürüttüklerini belirterek, ''Bizim bilboardlarımız yok, ama biz yeni bir teknik geliştirdik. Bizim canlı bilboardlarımız var. Gençlerimiz, kadınlarımız partimizin bayraklarını her yerde taşıyorlar. Bu da bize yeter'' diye konuştu. 
     Karayalçın, ardından partililerle birlikte seçim bürosunun açılışını yaptı. 
     
</TEXT>
</DOC>
