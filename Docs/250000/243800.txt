<DOC>
<DOCNO> 243800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonsiy01.html </URL>
<DATE> 2004/05/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gazalcı AKP inadı bırakıp YÖK'ten vazgeçsin... 
</HEADLINE>
<TEXT>

     CHP Denizli Milletvekili ve TBMM Milli Eğitim Komisyonu Üyesi Mustafa Gazalcı, Cumhurbaşkanı Ahmet Necdet Sezer'in YÖK Yasasına ilişkin veto gerekçesinin "rahat nefes aldırdığını" belirtirken, "Şimdi iktidarın soğukkanlı değerlendirip inadı bırakıp geri gönderilen bu düzenlemeden vazgeçmesi gerekir" dedi. 
     Gazalcı yazılı bir açıklama yaparak Cumhurbaşkanı Sezer'in veto gerekçesini değerlendirdi. Veto gerekçelerine değişik eleştirilerin geldiğini anımsatan Gazalcı, "Kim ne derse desin, sağlam hukuksal ve eğitimsel dayanaklarla ana maddeleri veto edilen bu yasa bütünüyle yasalaşsaydı, YÖK siyasallaşacak, orta ve yükseköğretim dinselleşecek, daha da ticarileşecekti" dedi. 
     İktidarın soğukkanlı davranıp, inadı bırakarak geri gönderilen bu düzenlemeden vazgeçmesini öneren Gazalcı, "AKP bundan sonraki kararıyla ya kırılma noktasını sürdürecek ya da aklını başına toplayacaktır. Dileriz tarihten ders alınır, akıl, hukuk üstün gelir" dedi. CHP'li Gazalcı'nın açıklaması şöyle 
     "Bu bir fırsattır. İktidar aklın bilimin dediğini yapmalı, kendi içinde kimi olumlu yaklaşan kişilere kulak vermelidir. Cumhurbaşkanıyla, ünivetsitelerle, toplumun örgütlü ve dinamik kesimleriyle inatlaşıp ülkeyi sonu bilinmez bir serüvene götürmemelidir. Yanlış ekonomik kararlar zamanla düzelir, ama insana verilecek yanlış, hem bilimsel hem dinsel ikili eğitimin yanlışları kuşaklar boyu düzelmez. Osmanlı İmparatorluğu bunun örneğidir. 
     Cumhuriyetle kazandığımız bu bilimsel, barışçı eğitim eğitimimizin temelidir. Üstelik 2 milyon gencimiz yakın zamanda üniversite sınavına gerecek, daha fazla bu gençleri ve yakınlarını bir belirsizliğe sürüklememelidir." 
     
</TEXT>
</DOC>
