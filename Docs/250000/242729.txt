<DOC>
<DOCNO> 242729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo21.html </URL>
<DATE> 2004/05/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Antrenör Kop Süreyya Ayhan'ın nerede çalışacağına ben karar veririm 
</HEADLINE>
<TEXT>

     Milli Atlet Süreyya Ayhan, Karaman Belediyesi tarafından verilen fahri hemşehrilik beratını aldı. 
     Karaman Belediyesi önünde halk oyunları gösterileriyle karşılanan Ayhan, Karaman Belediye Meclisi tarafından kendisine verilen fahri hemşehrilik beratını Belediye Başkanı Ali Kantürk'ten aldı. 
     Karaman'da çalışarak şampiyon olan Ayhan'ı her zaman Karamanlı bildiklerini belirten Kantürk, ''Bu nedenle Meclis olarak Ayhan'ı hemşehrimiz kabul ettik. Türkiye adına başarılara imza atan Ayhan ile gurur duyuyoruz'' dedi. 
     Süreyya Ayhan ise kendisine fahri hemşerilik beratının verilmesi nedeniyle çok duygulandığını ifade ederek, şunları kaydetti 
     ''Geçmişte Karaman'da çok güzel günler geçirdim. Karaman benim memleketim ikinci evim gibi oldu. Buradaki çalışmalarımda kazandığım moral ve motivasyon ile Avrupa Şampiyonu oldum. Karaman'da hazırlandığım hiçbir yarışı kaybetmedim. Bunda Karamanlılar'ın bana duyduğu sevgi ve güvenin yanı sıra gösterdiği desteğin büyük önemi var. Aldığım berat sayesinde kazandığım moral ve motivasyon bana olimpiyot şampiyonluğunu getirecek. Bana çok güvenen Karamanlılar'ı mahcup etmeyeceğim.'' Ayhan'ın antrenörü Yücel Kop da Karaman'da hiçbir zaman bir olumsuzlukla karşılaşmadıklarını ifade ederek, Karaman'ın bir atletin çalışabilmesi için en uygun illerden birisi olduğunu söyledi. 
     Karaman'da çalıştıkları sürece tüm halkın adeta üzerlerine titrediğini vurgulayan Kop, ''Karamanlı bizimle çalıştı, bizimle heyecanlandı. Bizim yanımızda olduklarını her zaman hissettirdiler. Bu yüzden kendilerine teşekkür ediyorum'' dedi. 
     Süreyya Ayhan'ın yurt dışında çalışmasıyla ilgili çıkan tartışmalara da değinen Kop, şöyle konuştu 
     ''Bu konu sık aralıklarla dile getiriliyor. Bu kişilere söylüyorum Ayhan'ın antrenörü benim, resssam benim. Hangi boyayı kullanacağıma ve hangi resmi yapacağıma ben karar veririm. Süreyya Ayhan'ın nerede çalışacağına ben karar veririm, bu konuda hiç kimse kalemini ve çenesini yormasın. Ayhan'ın programını hazırlama ve belirleme hakkı benim. Süreyya Ayhan, olimpiyatlarda koşacak ve şampiyon olacak.'' 
     
</TEXT>
</DOC>
