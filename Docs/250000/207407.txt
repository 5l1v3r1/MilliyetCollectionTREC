<DOC>
<DOCNO> 207407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/guncel/gun02.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman genç Kaplancı çıktı 
</HEADLINE>
<TEXT>

   İsrail'de yakalanan Alman 'canlı bomba' Smyrek, Türklerden etkilenip Kaplancılara katıldığını açıkladı. Lübnan'da silahlı eğitim alan Smyrek'in ismi Hizbullah'ın kurtarılacaklar listesinde de var 
      ŞENOL ÇALABAKAN Frankfurt 
   
   Canlı bomba olduğu gerekçesiyle İsrail'de yakalanan ve 1999'da 10 yıl hapis cezasına çarptırılan Alkan Steven Smyrek, aşırı dinci Kaplancılar örgütünün üyesi çıktı. 
   "İnancımıza sıkı sıkıya bağlıyız. Şehit emirleri alır, onu yerine getirmek zorundadır. Hiçbir hisse kapılmadan hayatımızı verecek kadar dinimize bağlıyız" diyen 32 yaşındaki Alman Smyrek, halen İsrail'de son derece sıkı korunan Aşkelon Hapishanesi'nde yatıyor. 
   
   Demeç verdi 
   Cihat uğruna kendisiyle birlikte onlarca insanın canını almaya kararlı olan Smyrek, kendisiyle ilgili bir film çeken Alman ARD televizyonuna verdiği demeçte, 1996 yılında Kaplancılara katıldığını ve eğitim aldığını açıkladı. 
   
   Lübnan'a gitti 
   Almanya'nın Herford kentindeki bir Türk ailenin sahip olduğu pizzacıda çalışırken Türk misafirperverliği ve yardımseverliğinden dolayı Müslümanlığı seçen Smyrek, daha sonra Kaplancılara katıldığını belirtti. 
   "Türkleri çok sevdim. Onlara kanım ısındı. Herkesin yardımına koşuyorlar" diyen Smyrek, Kaplancıların cihat çağrısından ve savaşçı tutumlarından da çok etkilendiğini, 1997'de Lübnan'daki Hizbullah örgütüyle bağlantı kurduğunu açıkladı. 
   
   MOSSAD yakaladı 
   Smyrek, Lübnan'da aldığı silah eğitiminden sonra İsrail'in başkenti Tel Aviv'e havayoluyla giriş yaparken İsrail gizli servisi MOSSAD tarafından yakalandı. 
   Hapis cezasının kalan kısmını Almanya'da tamamlamak için başvuruda bulunan Smyrek'in adı, Hizbullah'ın İsrail askerlerinin cesetlerine karşı serbest bırakılmasını istediği çeşitli terör örgütüne mensup 400 kişi arasında geçiyor. 
   
   Film oldu... Alman Kaplancı Alkan Steven Smyrek, tutuklu bulunduğu Aşkelon Hapishanesi'nde ARD televizyonuna konuştu. 1996 yılında Kaplancılara katıldığını söyleyen Smyrek'le ilgili film, önümüzdeki günlerde ARD'de gösterilecek. 
   
   
   
   
</TEXT>
</DOC>
