<DOC>
<DOCNO> 204235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur15.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'ten ölen öğrencinin köyünde Eliza testi... 
</HEADLINE>
<TEXT>

     Kayseri'de önceki yıl ölen AIDS hastası Sezgin Bozer'in köyünde HIV taraması yapıldı. Hastalığın asıl kaynağı bulunamadı. 
     Kayseri Sağlık Müdürü Dr. İzzet Kavafoğlu, AA muhabirine yaptığı açıklamada, AIDS hastası olduğu için ölen Sezgin Bozer'in yaşadığı Tomarza ilçesine bağlı Şıkbarak köyünde 80 kişiye HIV taraması yapıldığını ancak herhangi bir AIDS olayına rastlanmadığını kaydetti. 
     Dr. Kavafoğlu, AIDS hastalığının yalnızca kan yoluyla, cinsel ilişki ve enfekte anneden bebeğine bulaşabileceğini belirterek, şunları söyledi 
     ''AIDS, günlük yaşamdaki sosyal ilişkilerle, yanaktan yanağa öpüşmekle, aynı tabaktan yemek yemekle, aynı bardağı, aynı kaşık çatalı, aynı kıyafetleri kullanmak ya da aynı tuvalet ve banyoyu kullanmakla bulaşmaz. Bu nedenle AIDS'e yakalananları dışlamamak, onlara destek olmak gerekir.'' 
     
     OKUL ARKADAŞLARINA DA TEST YAPILDI 
     Sağlık Müdürü Dr. Kavafoğlu, köyde oturan ve Sezgin ile 3 yıl boyunca aynı okulu ve sırayı paylaşan öğrencilere de AIDS testi yapıldığını belirterek '' Sezgin'in okul arkadaşlarında da HIV virüsü bulunamadı. Sezgin'le birlikte aynı okula devam eden öğrenciler gayet sağlıklı. AIDS olan bir öğrenci arkadaşlarına kolaylıkla AIDS bulaştıramaz'' dedi. 
     AIDS nedeniyle 14 yaşında hayatını kaybeden Sezgin Bozer'e Erciyes Üniversitesi Tıp Fakültesi Hastanesi'nde yapılan bir ameliyattan sonra AIDS teşhisi konuldu. Hastane yetkilileri, Sezgin'e hastalığın verilen kandan bulaşmış olabileceğini iddia ettiler. Sezgin Bozer'e verilen kanın sahibine ve köy halkına yapılan testler temiz çıktı. Hastalığın asıl kaynağı bulunamadı. 
     
</TEXT>
</DOC>
