<DOC>
<DOCNO> 243546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko19.html </URL>
<DATE> 2004/05/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
HSBC Türkiye'nin yabancı sermaye yatırımlarına ihtiyacı var 
</HEADLINE>
<TEXT>

     HSBC Bank Gelişmekte olan Piyasalar Araştırma Direktörü David Lubin, Türkiye'nin, yabancı sermaye yatırımlarına ihtiyacı olduğunu söyledi. 
     Lubin, İzmir'de verdiği konferansta, Türkiye'de son yıllarda dolar endeksli ekonomiden uzaklaşıldığını belirterek, Türk şirketleri ve ailelerin dolardan Türk Lirası'na geçtiğini ifade etti. 
     Dolardan uzaklaşmanın Türk lirasının güçlenmesinde çok önemli bir faktör olarak ortaya çıktığını dile getiren Lubin, Türk lirasının güçlü olmasının da bir dizi sonuca yol açtığını anlattı. 
     Lubin, bu doğrultuda enflasyonda düşmenin gözlendiğini ve 2003 yılının başında yüzde 26 olan bileşik reel faiz oranlarının bu yılın Mart ve Nisan aylarında yüzde 13'e gerilediğini dile getirdi. 
     David Lubin, Türkiye'nin bu yıl Aralık ayında AB'den bir müzakere tarihi alması halinde bu durumun uluslararası yatırımcılarda iyimserlik yaratacağını vurgulayarak, şöyle dedi 
     ''Türkiye'nin AB'ye yakınlaşması, ekonomide yapısal bir değişime yol açacaktır. Türkiye, doğrudan dış yatırımı cezbetme konusunda düşük kapasitededir. 1993 ile 2002 yılları arasındaki döneme bakıldığında sonlarda yer alıyor. Türkiye uzun vadeli doğrudan yatırımları cezbedecek bir yaklaşım sergilemelidir. Türkiye'nin yabancı sermaye yatırımlarına ihtiyacı var.'' 
     
</TEXT>
</DOC>
