<DOC>
<DOCNO> 211359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/siyaset/siy04.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektronik sistemle korunacak 
</HEADLINE>
<TEXT>
   Milli saraylara 100 gizli kamera 
   TBMM Başkanı Arınç, sarayların kameralı sistemle korunacağını belirterek, "Artık saraylarımız bir entrika yuvası değil, bir proje yuvası olacaktır" dedi 
      İSTANBUL Milliyet 

   
   TBMM Başkanı Bülent Arınç, şeffaf, reformist, hızlı ve yüksek kaliteyi öngören bir yönetim anlayışına sahip olduklarını belirterek, "Yönetim anlayışımızın temel amacı, Meclisimizin ve milli saraylarımızın gerçek sahibi olan milletimize hizmettir" dedi. 
   Dolmabahçe Sarayı Medhal Salonu'ndaki bilgilendirme toplantısında konuşan Arınç, vefat eden eski Saray Müdürü Hüseyin Tuzlu'nun üzerinde görünen zimmetli eşyanın yeni müdüre devir işleminin sürdüğünü kaydetti. Arınç, saraylarda kameralı sistemle koruma çalışmalarını sürdürdüklerini, yeni açılan her bölüm için elektronik yangın tertibatı ve kapalı devre kamera sistemi kurduklarını anlattı. Beylerbeyi Sarayı, Maslak ve Yalova Atatürk Köşkü'nde erken yangın uyarı sistemiyle, yangına müdahale sistemlerinin de kurulduğunu kaydeden Arınç, şöyle devam etti 
   
   Elektronik rehberlik 
   "Şu anda 23 kamerayla önemli mek nlarımızda güvenlik kontrolü yapmaktayız. Yeni projemiz devreye girdiğinde, kamera sayısı 100 civarında olacaktır. Yeni sistem, bilgisayar kontrollü bilet uygulaması, elektronik rehberliği de kapsamaktadır. Kısa bir süre sonra milli saraylarımızın teknolojik altyapı sorunu kalmayacaktır." 
   Arınç, 1 Eylül 2003'teki basın toplantısında 'Saraylar entrika yuvasına dönmüş' sözlerinin anımsatılması üzerine, "Gönül rahatlığıyla söylüyorum ki, artık saraylarımız bir entrika yuvası değildir. Artık milli saraylarımız bir proje yuvasıdır" diye konuştu. 
   
      Abdülmecid'in torunuyla Abdülhamid tablosu önünde    Fotoğraflar TAHSİN AKSU 

   Arınç, saray bünyesinde bulunan son halife Abdülmecid Efendi Kütüphanesi'nin açılışını Abdülmecid'in torunu Neslişah Sultan Osmanoğlu ile birlikte yaptı. Neslişah Sultan, "Büyükbabamın kütüphanesinde bulunmaktan ve sandalyesine oturmaktan çok heyecanlandım ve mutlu oldum" dedi. Sultan 2. Abdulhamid'in tahtan indirilmesini konu alan tabloyu inceleyen Arınç ve Neslişah Sultan, müzik odası bölümünde Erol Büyükburç'un kızı Evren Büyükburç'un piyano resitalini dinledi. 
   
   
</TEXT>
</DOC>
