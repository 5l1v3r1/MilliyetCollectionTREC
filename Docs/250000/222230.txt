<DOC>
<DOCNO> 222230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko16.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB-Türkiye mali işbirliği projeleri... 
</HEADLINE>
<TEXT>

     Avrupa Birliği'nin AB mali işbirliği kapsamında bu yıl Türkiye'ye kullandıracağı 250 milyon euroluk paketin dağılımı gelecek ay yapılacak toplantılar ile belirlenecek. 
     A.A muhabirinin edindiği bilgiye göre, bu ay sonunda mali işbirliği komitesi çalışmaları amacıyla Avrupa Komisyonu'ndan bir heyetin gelmesi bekleniyor. 
     Bu toplantıların ardından yapılacak komite toplantısında, 2004 yılında Türkiye'ye mali işbirliği kapsamında kullandırılacak 250 milyon euroluk kaynağın hangi alanlara tahsis edileceği ortaya konacak. 
     Bu yılki pakette ağırlığın fiziki yatırımlardan ziyade, kurumsal kapasitenin geliştirilmesine verileceği kaydediliyor. 
     Öncelikle, paket kapsamında, siyasi kriterlerin hayata geçirilmesi için adalet sistemi ve sivil toplum örgütlerine dönük projeler ile insan haklarına yönelik projelerin değerlendirileceği belirtiliyor. 
     Gümrük Birliği, fikri mülkiyet hakları ve tüketicinin korunmasına konusundaki projeler de paket içinde yer alacak. 
     
     KIRSAL VE BÖLGESEL KALKINMA 
     Kırsal kalkınma stratejisinin tamamlanması da program kapsamında değerlendirilecek ve böylelikle Türkiye'nin şimdiye kadar faydalanamadığı SAPARD gibi programlardan yararlanması gündeme gelecek. 
     Bölgesel kalkınma projelerinden Düzey 2 seviyesinde Ağrı, Kayseri, Malatya ve Konya bölgesel kalkınma projeleri de pakete dahil edilecek. Bölgesel kalkınma için 250 milyon euroluk kaynağın 70-80 milyon euroluk kısmının kullanımı planlanıyor. 
     
     KOBİ'LERE DESTEK 
     KOBİ'ler için de teknoloji geliştirme bölgelerinin güçlendirilmesi, kadın girişimciliğinin desteklenmesi ile KOBİ'lere dönük kredi mekanizmalarının desteklenmesi projelerinin de 2004 paket içinde değerlendirilmesi bekleniyor. 
     Toplantıda belirlenecek yatırım projelerinin 2005 yılı yatırım programına alınacağı belirtiliyor. 
     
</TEXT>
</DOC>
