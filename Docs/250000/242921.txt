<DOC>
<DOCNO> 242921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun43.html </URL>
<DATE> 2004/05/26/ </DATE>
<TIME> 21.21 </TIME>
<AUTHOR>  </AUTHOR>
<HEADLINE>
Metin Kaplan Almanya'da tutuklandı... 
</HEADLINE>
<TEXT>

     İslami Cemiyet ve Cemaatleri Birliği'nin İCCB yöneticisi Metin Kaplan tutuklandı. 
     Kaplan hakkında Münster Yüksek İdare Mahkemesi tarafından bugün onaylanan sınırdışı edilme kararının ardından, Köln Sulh Mahkemesi de sınırdışı edilebilmesi için tutuklama kararı aldı. 
     Köln şehir idaresinin bir sözcüsü, Köln Sulh Mahkemesi'nin kararından sonra Kaplan'ın tutuklandığını açıkladı. 
     Federal İçişleri Bakanı Otto Schily ise Kaplan hakkında verilen sınırdışı edilme kararı ile ilgili yaptığı yazılı açıklamada, kararın, federal hükümetin Almanya'nın iç güvenliğini tehdit eden kişilere karşı sert tavrının doğru olduğunu gösterdiğini belirterek, ''Kaplan hakkındaki karar, Almanya'nın güvenliğini ve düzenini tehlikeye sokan yabancıların ülkede yeri olmadığının bir sinyalidir'' dedi. 
     Kararın, Kaplan'ın Türkiye'ye gönderilmesini mümkün kıldığını ifade eden Schily, bu karar doğrultusunda Kaplan'ın hızlı bir şekilde sınırdışı edileceğini ümit ettiğini belirtti. 
     Mahkemenin kararında, Türkiye'de Kaplan'a kötü muamele yapılmayacağı vurgulanarak, bunun yanı sıra Kaplan ile ilgili gelişmelerin medya, insan hakları örgütleri ve AB Komisyonu tarafından izleneceğine dikkat çekildi. 
     Türkiye'de hapis yatan terör örgütü elebaşısı Abdullah Öcalan'ın durumunun da örnek gösterildiği davada, Kaplan'ın avukatları, mahkeme kararını etkilemek amacıyla müvekkillerinin prostat kanseri olduğuna dair raporlar sundular. 
     Kaplan, rakibi İbrahim Sofu'yu öldürmeye azmettirmek suçundan 4 yıl hapis yatmış, serbest bırakıldıktan sonra da hakkında, Türkiye'de ''adil şekilde yargılanamayabileceği'' gerekçesi ile sınırdışı edilmemesi kararı alınmıştı. 
     

     
</TEXT>
</DOC>
