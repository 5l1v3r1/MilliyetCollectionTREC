<DOC>
<DOCNO> 232548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko12.html </URL>
<DATE> 2004/04/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
AB'ye uyum çalışmaları... Taslak yeniden Başbakanlığa gönderilebilir 
</HEADLINE>
<TEXT>

     Devlet Planlama Teşkilatı DPT , devlet yardımlarına ilişkin tasarı üzerinde kuruluşların görüşlerini tekrar alırken, taslağın bu ay içinde yeniden Başbakanlığa gönderilebileceği belirtiliyor. 
     A.A muhabirinin edindiği bilgiye göre, Avrupa Birliği'ne AB uyum kapsamında hazırlanan taslak, geçen yıl da iki kez Başbakanlığa gönderilmişti. 
     Konuya ilişkin kuruluşların görüşleri alınarak hazırlanan devlet yardımlarına ilişkin taslakta, AB Genel Sekreterliği'nin itirazı üzerine değişiklik yapılması gündeme gelmişti. 
     AB Genel Sekreterliği, taslakta bir kurulun kurulmasının öngörülmemesinin AB'nin isteği işlevsel özerklik şartının yerine gelmemesi anlamına geleceği savıyla değişiklik istemişti. 
     Bunun üzerine Başbakanlığa gönderilen taslak geri çekilerek, Devlet Yardımları İzleme ve Denetleme Kurulu'nun kurulması kararlaştırıldı. 
     
     TASLAKTA REVİZYON 

     Taslak üzerinde yapılan bu değişikliğin ardından ortaya çıkan durum için kuruluşların görüşleri yeniden alınırken, gelen görüşlere göre taslakta revizyon yapılacak. 
     Revizyon çalışmalarının önümüzdeki günlerde tamamlanarak taslağın yeniden Başbakanlığa sevk edilmesi bekleniyor. 
     
     TASLAK NE GETİRİYOR 

     Taslak ile DPT bünyesinde Devlet Yardımları Genel Müdürlüğü'nün kurulması ve Devlet Yardımları İzleme ve Denetleme Kurulu'nun oluşturulması planlanıyor. 
     Tasarıya göre, Devlet Yardımları Genel Müdürlüğü, AB politika ve kuralları çerçevesinde devlet yardım politikalarını belirleyecek ve buna ilişkin düzenlemeler yapacak. 
     Tasarı uyarınca hibe, teşvik ve desteklemeye dönük vergi düzenlemeleri yapılırken, Genel Müdürlüğün görüşü alınacak. Genel Müdürlük teşviklerin rekabeti bozup bozmadığına da bakacak. 
     
</TEXT>
</DOC>
