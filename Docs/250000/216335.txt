<DOC>
<DOCNO> 216335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur19.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yine kafeterya yangını, bu kez 3 kişi yanarak öldü... 
</HEADLINE>
<TEXT>

     İzmir'in Balçova İlçesi'nde, dün, Şarkevi Kafeterya'da çıkan ve 4 kişinin ölümüne yol açan yangının, dekorasyonda kullanılan malzemelerin oluşturduğu gaz birikintisinin, patlamasından kaynaklandığı bildirildi. 
     İşyerinin duvarlarının ses yalıtımı ve dekorasyon amacıyla, cam elyafla kaplanarak üzerlerinin hızlı yanıcı jüt türü kumaş ve çuvallarla örtüldüğü tespit edildi. Yetkililer, kullanılan cam elyafın yoğun karbonmonoksit gazı ürettiği ve biriktiği kapalı ortamda oksijenle birleştiğinde de yanıcı bir hal aldığını açıkladı. Herhangi bir ateşin bu gazı tetikleyerek patlamaya yol açacağını belirten yetkililer, kafedeki yangından kurtulanların da bunu destekleyici ifadeler verdiğini kaydetti. 
     
     ''RUHSAT ALIRKEN DEKORASYON FARKLIYDI'' 

     İtfaiye yetkilileri ayrıca, yaklaşık 1 yıl önce kafeteryaya ruhsat almak için başvuru yapıldığında işyerinin incelendiğini, duvarlarda herhangi bir yalıtım malzemesinin olmadığını belirterek, ''Ruhsat aldıktan sonra ses yalıtımı için cam elyaf ve yanıcı kumaşlarla dekorasyon değiştirilmiş. Daha sonra müzik yayını yapabilmek için ikinci bir ruhsat başvurusunda bulunmuşlar, fakat henüz bu talepleri incelenmemiş. Dekorasyon da bir iç mimara danışılarak yapılmamış'' dediler. 
     
     KAFEDE, OLAY SIRASINDA 11 KİŞİ BULUNUYORDU 

     Olayla ilgili soruşturmayı sürdüren polis, olay sırasında kafeteryada, işyeri sahibi Sercan Yakın, kardeşi Serdar Yakın, garsonlar Ozan Deniz Gezen 23 ve Erhan Seyrek 22 ile 7 müşterinin bulunduğunu belirledi. Alevlerin fark edilmesiyle işyeri sahibi Yakın kardeşler, garsonlar ve iki müşterinin kendilerini dışarı atmayı başardıkları ortaya çıktı. 
     İfadelerine başvurulan işyeri sahibi kardeşler ile garsonlar, bodrum kattan yükselen alevlerin saniyeler içinde kafeteryayı kapladığını, kendilerini camlardan dışarı attıklarını, arkadan büyük bir patlamanın olduğunu anlattı. 
     
     MÜŞTERİLER, LİSE VE ÜNİVERSİTE ÖĞRENCİSİ 

     Yapılan araştırmada, kafeteryadaki yangında ölen Müjde Başkaya'nın 18 Anadolu Üniversitesi Açık Öğretim Fakültesi öğrencisi olduğu ve İnciraltı'ndaki bir kafeteryada çalıştığı, ağır yaralı olan Ebru Temelbaşar 19 ile Dürdane Çakır'ın 19 ise Gaziemir Kız Meslek Lisesi Anaokulu bölümü son sınıf öğrencileri oldukları belirlendi. 
     Yangından sonra kafede bulunan 2 cesedin ''aşırı yanmış olmaları'' nedeniyle kesin kimlik teşhisi yapılamadı. Ölenlerin Açık Öğretim Fakültesi öğrencisi Cumhur Çolakoğlu ile Balçova KİPA Alışveriş Merkezi'nde görevli Gülhan Deniz olduğu tahmin ediliyor. 
     
     BİR KİŞİ DAHA ÖLDÜ 

     İzmir'in Balçova İlçesi'nde, Şarkevi Kafeterya'da çıkan yangında ağır yaralanan Dürdane Çakır 19 kurtarılamadı. Kafeteryanın işletmecisi Sercan Yakın'ın, işyerinin kundaklanmış olabileceğini iddia etmesi üzerine 1 kişi gözaltına alındı. 
     Alınan bilgiye göre, Dokuz Eylül Üniversitesi Tıp Fakültesi Hastanesi Dahiliye Yoğun Bakım Servisi'nde tedavi altında tutulan Çakır, öğle saatlerinde hayatını kaybetti. Gaziemir Kız Meslek Lisesi Anaokulu Bölümü öğrencisi olan ve Zirve Özel Eğitim Rehabilitasyon Merkezi'nde staj yapan Çakır'ın vücudunun büyük bölümünün yanık olduğu ve tüm müdahalelere rağmen kurtarılamadığı bildirildi. Böylece yangında ölenlerin sayısı 4'e yükseldi. 
     Bu arada, gözaltında tutulan kafeterya sahibi Yakın, işyerinin kundaklanmış olabileceğini öne sürdü. Yakın, birkaç gün önce kafeteryaya gelen Uğur B'yi içeri almadıklarını, sinirlenen bu kişinin kendilerini tehdit ederek hesap soracağını söylediğini iddia etti. 
     Yakın'ın iddiası üzerine Balçova İlçe Emniyet Müdürlüğü ekipleri tarafından yakalanan Uğur B'nin ifadesi alındı. İşyeri sahibi ile tartıştıklarını doğrulayan Uğur B, ''Ancak, işyeri sahibini tehdit etmedim. Olayın meydana geldiği kafeteryaya benim kız kardeşim ve arkadaşlarım da gidiyor. Kundaklama iddiası kesinlikle yalan'' dedi. 
     
     OLAY 

     Balçova İlçesi Sakarya Caddesi'ndeki Şarkevi Kafeterya'da dün akşam çıkan yangında, müşteriler Müjde Başkaya ile kimliği kesinlik kazanmayan 2 kişi ölmüş, Ebru Temelbaşar ve Dürdane Çakır ise ağır yaralanmıştı. Yangının başlamasıyla kendilerini asma kattaki pencereden dışarı atarak yaralanan garsonlar Ozan Deniz Gezen ve Erhan Seyrek ayakta tedavi edilirken, olaydan yara almadan kurtulan işletmeci Sercan Yakın gözaltına alınmıştı. 
     
</TEXT>
</DOC>
