<DOC>
<DOCNO> 201692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur14.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçı Ahmet Özhan'dan çağrı Teröristler savaşmasın sevişsin 
</HEADLINE>
<TEXT>

     Ses sanatçısı Ahmet Özhan, Mevlana'nın diniyle İstanbul'da yaşanan terör olaylarının ilişkilendirilmesinin mümkün olmadığını belirterek, ''Bu tür saldırıları yapanlara diyorum ki savaşmasınlar sevişsinler'' dedi. 
     Özhan, Konya 100. Yıl Spor Salonu'nda gerçekleştirilen Mevlana'nın 730. Vuslat Yıldönümü Anma Törenleri'nde Kültür ve Turizm Bakanlığı İstanbul Tarihi Türk Müziği Topluluğu eşliğinde verdiği tasavvuf müziği konserinin ardından, kuliste, gazetecilerin İstanbul'da yaşanan terör olaylarıyla ilgili sorularını yanıtladı. 
     Öğretisinin temelini insanları, sadece insan oldukları için sevme üzerine kuran Mevlana'nın çağları aşan mesajının kaynağını ise kutsal kitap Kuranıkerim'in oluşturduğunu anlatan Özhan, ''Mevlana'nın diniyle terör olaylarının ilişkilendirilmesi mümkün değil. Doğru algılanan ve yaşanan İslam, kan dökmeyi değil gönülleri almayı emreder'' dedi. 
     Yaşanan terör olaylarını gerçekleştirenleri insanlık sevgisinden ve hoşgörüden nasibini alamamış kişiler olarak nitelendiren Özhan, ''Mevlana döneminde böyle patlamalar çatlamalar var mıydı Bu tür saldırıları yapanlara diyorum ki savaşmasınlar sevişsinler'' diye konuştu. 
     Öte yandan, Ahmet Özhan ile tanışmak ve fotoğraf çektirmek isteyen kadın hayranları Özhan'ın bulunduğu kulise girebilmek için birbirleriyle yarıştılar. 
     Özhan, 17 Aralık'ta yapılacak Şebi Arus törenlerine kadar Konya 100. Yıl Spor Salonu'ndaki tasavvuf müziği konserlerine aralıksız devam edecek. 
     
</TEXT>
</DOC>
