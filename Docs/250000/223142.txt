<DOC>
<DOCNO> 223142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy02.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık müsteşarı Dinçer'den Cem Uzan'a dava .. 
</HEADLINE>
<TEXT>

     Başbakanlık Müsteşarı Ömer Dinçer, partisinin bir açık hava toplantısında yaptığı konuşmada kişilik haklarına saldırıda bulunduğu gerekçesiyle GP Genel Başkanı Cem Uzan aleyhine 10 milyar liralık manevi tazminat davası açtı. 
     Dinçer'in avukatı Abdurrahman Öz tarafından Ankara 26. Asliye Hukuk Mahkemesi'ne açılan davanın dilekçesinde, Cem Uzan'ın, Bingöl'de partisince düzenlenen açık hava toplantısında, Dinçer'e yönelik olarak ''radikal irticacı'', ''irticacı bürokrat'' ifadelerini kullandığı belirtildi. 
     Dilekçede, Ömer Dinçer'in akademik kariyeri anlatıldıktan sonra, özetle şu görüşlere yer verildi 
     ''Müvekkilim tüm bu birikimi yanında dini inançlarını kişisel düzeyde yaşamaya çalışan bir kişidir. Dini inançlarını kişisel düzeyde yaşama gayret ve çabası, hiçbir zaman mesleki kariyer ve birikiminin önüne geçmemiştir. Müvekkil akademik kariyerinin tüm aşamalarında ve üniversitelerde, idari olarak dekan ve rektör yardımcılığı görevlerini yaparken de dini inançlarını kişisel düzeyde yaşamaya devam etmiştir. Bu görevlerini yaparken, dini inançlarını yaşadığını hiçbir zaman gündeme getirmemiştir. Başbakanlık Müsteşarlığı'na da akademik birikim ve yeterliliği esas alınarak atanmıştır.'' Cem Uzan'ın kullandığı ifadelerin kişilik haklarına saldırı niteliği taşıdığı savunulan dilekçede, 10 milyar lira manevi tazminatın yasal faiziyle davalıdan alınması talep edildi. 
     
</TEXT>
</DOC>
