<DOC>
<DOCNO> 224520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy12.html </URL>
<DATE> 2004/03/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İzmir Valisi Aynı gün iki miting oldu ancak tek bir olay çıkmadı 
</HEADLINE>
<TEXT>

     İzmir Valisi Yusuf Ziya Göksu, hafta sonu özellikle siyasi açıdan çok yoğun bir program olduğunu, İzmir'in tarihi ve önemli bir gün yaşadığını belirterek, ''İzmirliler hafta sonu çok iyi bir sınav verdi'' dedi. 
     Vali Göksu, İzmir Büyükşehir Belediye Başkanı ve CHP adayı Ahmet Piriştina ile aynı partinin metropol ilçe belediye başkan adaylarını kabul etti. Hafta sonunda, başta Başbakan Recep Tayyip Erdoğan olmak üzere iki siyasi parti genel başkanının İzmir'de olduğunu hatırlatan Göksu, İzmir'in siyasi açıdan yoğun bir program yaşadığını söyledi. Öte yandan basketbol ve futbolda da önemli maçların oynandığını belirten Vali Göksu, şunları söyledi 
     ''İzmir olağanüstü, tarihi günlerinden birini yaşadı. İzmirliler büyük bir olgunluk gösterdi. Kent önemli bir sınavdan başarıyla geçti. Emniyet ve güvenlik güçlerine olağanüstü çalışmalarından dolayı teşekkür ediyorum. Huzurlu ve başarılı bir seçim diliyorum.'' Ahmet Piriştina, CHP'li adayların, siyasi toplantıların huzur içinde geçmesi için büyük gayret gösterdiğini belirterek, CHP Genel Başkanı Deniz Baykal'ın İzmir ziyareti sırasında partisinin çok iyi sınav verdiğini söyledi. CHP'nin metropol ilçe belediye başkan adaylarının siyasette yeni olduklarını dile getiren Piriştina, ''Sadece iki adayımız daha önce belediye başkanlığı yapmış ve halen görevde. Hepsi ülkesini seven insanlar. Olabildiğince yüksek seviyede kampanya yürütme gayretindeyiz'' dedi. 
     Piriştina daha sonra CHP Bornova Belediye Başkan adayı Aziz Kocaoğlu ile Bornova Naldöken Mezarlığı'nı ziyaret etti. 
     Nevruz Bayramı'nın ertesi gününü yakınlarının mezarları başında geçiren alevi vatandaşlarla sohbet eden Piriştina ve Kocaoğlu, bugün için özel olarak hazırlanan yiyeceklerden tattılar. 
     
</TEXT>
</DOC>
