<DOC>
<DOCNO> 235755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/guncel/gun20.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



9 yaşındaki arkadaşlarını öldürdüler 
Eskişehir'de, boş bir evde cesedi bulunan 9 yaşındaki çocuğun katil zanlısı olduğu belirlenen ilköğretim okulu öğrencisi iki kardeş tutuklandı. 
Keskin köyünde önceki gün kullanılmayan bir evde boğularak öldürülmüş olarak bulunan Ahmet Canbayır'ın katil zanlısı olarak Keskin Köyü İlköğretim Okulu öğrencisi T.T. 16 ile A.T. 15 gözaltına alındı. T.T. ile A.T.'nin, tartıştıkları arkadaşları Canbayır'ı boğarak öldürdüklerini itiraf ettikleri bildirildi. T.T. ve A.T. kardeşler, çıkarıldıkları mahkemece tutuklandı. 

Şehir eşkıyası 4 yaşındaki çocuğu vurdu 
Gaziantep'te sokak ortasında çatışan iki grup arasında kalarak kurşunlara hedef olan Hüseyin Göğüş 4 öldü. 
Yukarıbayır Mahallesi Kuyucak Caddesi'nde oturan Gülperi Göktaş, torunu Hüseyin'le birlikte bakkala gitti. Alışverişin ardından evine doğru yürümeye başlayan Göktaş ile torunu, pompalı tüfek ve tabancalarla birbirine ateş eden iki grup arasında kaldı. Rasgele açılan ateş sonucu kurşunlara hedef olan Hüseyin, kaldırıldığı Devlet Hastanesi'nde yaşamını yitirdi. Ağabeyinin yanında olan Gülistan 2 ise şans eseri yara almadan kurtuldu. 

YÖK taslağında 'zam' müjdesi 
HÜKÜMETLE üniversite yönetimleri arasında gerginliğe yol açan YÖK yasa taslağında, öğretim üyelerine yüzde 10 - 30 zam öngören bir maddeye de yer verildi. Düzenlemeyle öğretim üyelerinin üniversite döner sermayelerinden aldıkları pay artırılırken, 300 milyon lirayı bulan zammın kademelere göre yapılması kararlaştırıldı. Kademelere göre, zam oranları şöyle Profesörlere yüzde 10, maaşları düşük araştırma görevlilerine yüzde 30, uzman, okutman, öğretim görevlisi, doçentlere yüzde 20, yardımcı doçentlere yüzde 15. 

'Türk bandıralı' gemide iki ceset 
İSPANYA'nın güneyindeki Cartegana limanına gelen Türk bandıralı gemide 2 ceset 
bulundu. EFE ajansı, Fas'ın Kazablanka limanından yola çıkan Türk bandıralı "Hüseyin Kalaycı" adlı yük gemisinin önceki akşam Cartagena limanına demirlediğini bildirdi. Keçiboynuzu yüklü geminin limanda boşaltma işlemleri yapılırken depolarından birinde 2 ceset bulunduğu belirtildi. 20 yaşlarındaki 2 erkek cesedinin, Kuzey Afrikalı kişilere ait olduğu tahmin ediliyor. Gemiye kaçak bindikleri düşünülen 2 kişinin cesedine otopsi yapılacak. 

AKP'li belediye için 'izin' çıktı 
İÇİŞLERİ Bakanı Abdülkadir Aksu, Konya'da çöken ve 92 kişiye mezar olan Zümrüt Apartmanı'yla ilgili AKP'li Selçuklu Belediye Başkanı Adem Esen ve belediye görevlileri hakkında araştırma yapan Mülkiye başmüfettişlerinin soruşturma istemine sonunda onay verdi. Milliyet'in önceki günkü sayısında "92 canın hesabı sorulamıyor" başlığıyla verilen haberde, Zümrüt Apartmanı olayıyla ilgili yapılan soruşturmaya İçişleri Bakanlığı'nca iki aydır onay verilmediği duyurulmuştu. Teftiş Kurulu Başkanlığı'dan dosyayı isteyen Aksu, müfettiş raporuna onay verdi. 

Asıl sürprizi hırsızlar yaptı 
YALOVALI Ali Bayram Türkali, eşi Nermin Döndü Türkali'ye sürpriz yaparak çamaşır makinesi aldı. Türkali, çamaşır makinesini mağaza servisi aracılığıyla evine gönderdi. Türkali, eve geldiğinde, makineyi sordu. Eşi bir makine getirildiğini, ancak yarım saat sonra başka birilerinin gelip, "Makinenizin markası karışmış. Bunu alıp yenisini getireceğiz" diyerek, makineyi götürdüklerini söyledi. Türkali, çamaşır makinesini hırsızlara kaptırdıklarını anlayınca, durumu polise bildirdi. Polis, hırsızları yakalamak için araştırma başlatırken, Nermin Döndü Türkali, "Yine leğenle baş başa kaldım" diye yakındı. 



</TEXT>
</DOC>
