<DOC>
<DOCNO> 249523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/guncel/gun03.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Piriştina kardeşlerin en acı Babalar Günü 
</HEADLINE>
<TEXT>


İzmir Büyükşehir Belediye Başkanı Ahmet Piriştina'nın aynı gün doğan çocukları Levent ve Zeynep, ilk kez doğum günlerini babasız geçirdi 

TURAN GÜLTEKİN İzmir DHA 

Levent - Zeynep Piriştina kardeşler, hayatlarının en acı doğum günlerini ve en acı Babalar Günü'nü, aniden kendilerinden ayrılan babaları, İzmir Büyükşehir Belediye Başkanı Ahmet Piriştina'nın mezarının başında geçirdi. 
Geçirdiği kalp krizi sonucu hayatını kaybeden Piriştina'nın 20 Haziran 1978 doğumlu oğlu Levent ve 20 Haziran 1983 doğumlu kızı Zeynep, dün öğle saatlerinde anneleri Mine, Levent'in nişanlısı Nevda Gönüldaş ve İZBETON Genel Müdürü Hüsamettin Ender ile babalarının kabri başına geldi. Her 20 Haziran'da doğum günlerini birlikte kutlayan Piriştina kardeşler, bu kez babasızlığın acısıyla birbirlerine destek olmaya çalıştı. 

İzmirliler de mezarı başında 
Babalarının mezarına karanfiller koyan kardeşler bir süre dua ederken, Mine Piriştina eşinin mezarına gül bıraktı. Öte yandan İzmirliler de Piriştina'yı dün yalnız bırakmadı. Babalar Günü nedeniyle Narlıdere Aşağı Mezarlık'ta yatan yakınlarını ziyarete gelenler, Piriştina'nın kabrine de çiçekler koyup dua etti. 


</TEXT>
</DOC>
