<DOC>
<DOCNO> 211787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur18.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adayları, Arafat'a hazırlanıyor... 
</HEADLINE>
<TEXT>

     Hac görevini yerine getirmek için Mekke'ye gelen yaklaşık 2.5 milyon Müslüman, 30 Ocak Cuma günü akşam saatlerinde Arafat'a çıkmaya başlayacak. 
     Haccın en önemli şartlarından biri olan Vakfe için hazırlıklar tamamlanan Mekke'de, şehir içi trafiğe yeni düzenleme getirildi, polisler de girişlerde kontrolleri artırdı. Mekke'yi dolduran Müslümanlar, günlerinin büyük bölümünü Kabe'de ibadet ederek geçiriyor. Giriş ve çıkışlarında denetimleri artırılan Kabe, namaz vakitlerinde tıklım tıklım doluyor. 
     Yaklaşık 2.5 milyon Müslüman'ın, Cuma günü akşam saatlerinden itibaren ihramlarıyla Vakfe için çıkacağı Arafat'ta çadırlar kuruldu. Türk hacı adaylarının kalacağı ''çadır kent'' tamamlanırken, Diyanet İşleri Başkanlığı gidiş-gelişlerde herhangi bir aksaklık olmaması için her türlü tedbiri aldı. Türk hacı adayları için Arafat'ta hastane ve sağlık ocağı da kuruldu. 
     Hacı adaylarının Arafat Vakfesi'nin ardından geçecekleri Müzdelife ile kurbanlıkların kesileceği ve bayramın 1, 2 ve 3. gününde şeytan taşlamanın yapılacağı Mina'da da hazırlıklar tamamlandı. 
     
     ''HACCIN ANLAM DÜNYASI'' PANELİ 
     Bu arada, Diyanet İşleri Başkanlığı'nca Sheraton Oteli'nde, ''Haccın Anlam Dünyası'' konulu bir panel düzenlendi. Kuran okunarak başlanan panelin açılışında konuşan Diyanet İşleri Başkanı Ali Bardakoğlu, Müslümanlar'ın hac için dünyanın dört bir yanından makam, mevki ve farklılıklarını bırakarak Mekke'ye geldiklerini belirtti. 
     Bardakoğlu, özetle şunları kaydetti 
     ''Hac ibadeti, Allah'ın huzurunda günlerce devam eden bir duruştur, kıyamdır, secdedir, rükudur. Haccın her parçası bir anlam ifade eder. Kabe'nin etrafında dönüş başlı başına bir muammadır ve hikmetlerle doludur. Hac ibadeti bize, bugünümüzü, bizi anlatan bir ibadettir. 
     Hem geçmişimizi, peygamberleri, insanlık tarihini gözümüzün önünden geçireceğiz hem de bugünü anlamaya çalışacağız. Bugün insanların takıntılarının ne kadar boş, faydasız olduğunu anlayacağız. Hac, aynı zamanda geleceğimizi, dünyanın, insanlığın geleceğini, bir bakıma mahşeri hatırlatır.'' Hacı adaylarının sağlıklarını koruyarak ve manevi kazançla dönmelerini temenni eden Bardakoğlu'nun, konuşmasının sonunda gözlerinin dolduğu görüldü. 
     Prof. Dr. Ömer Faruk Harman da Türk hacı adaylarına Kabe'de, çok ayrıcalıklı bir mekanda bulunduklarını anımsatarak, zamanlarını dolu dolu ibadetle geçirmelerini istedi. Harman, Hz. İbrahim'in nasıl örnek bir şahsiyet olarak yaşadığını anlattı. 
     Doç. Dr. Mehmet Emin Özafşar da haccın hikmetleri hakkında bilgi vererek, haccın bir semboller haritası olduğunu kaydetti. 
     Kayseri Müftüsü Necmettin Nursaçan da hac ve peygamber sevgisini konusunda bilgi verdi. 
     
</TEXT>
</DOC>
