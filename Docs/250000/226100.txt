<DOC>
<DOCNO> 226100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun31.html </URL>
<DATE> 2004/03/27/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Dörtlü görüşmeler... Taraflar öğle yemeğinde bir araya geldi... 
</HEADLINE>
<TEXT>

     İsviçre'nin Burgenstock kasabasındaki dörtlü Kıbrıs görüşmeleri çerçevesinde dört taraf bugün BM Genel Sekreteri Kofi Annan'ın Kıbrıs Özel Temsilcisi Alvaro De Soto'nun da bulunduğu öğle yemeğinde bir araya geldi. 
     Burgenstock oteller zinciri içinde bulunan ve BM yetkililerinin kaldığı Park Otel'de bir araya gelen taraflar, yemek boyunca gelinen noktayı değerlendirerek, görüşlerini paylaşacaklar. 
     Taraflardan ikişer kişinin katıldığı yemekte, Türkiye'yi Dışişleri Bakanı ve Başbakan Yardımcısı Abdullah Gül ile Dışişleri Bakanlığı Müsteşarı Büyükelçi Uğur Ziyal, KKTC'yi Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş temsil ediyor. 24 Mart Çarşamba günü yenilen akşam yemeğinden sonra dört taraf bugün ikinci kez aynı masada buluştu. 
     
     HUKUKİ KORUMA 
     Bu arada, Türk tarafı, varılacak bir anlaşma için sağlanacak hukuki koruma konusunu, Ada'da yapılacak referandumların önündeki en büyük engel olarak görüyor. 
     Diplomatik kaynaklardan edinilen bilgiye göre, AB'nin Türk tarafının hayati bir konu olarak nitelendirdiği derogasyonlara ilişkin son formülü olan ''uyum senedi'' şu andaki haliyle Türkiye ve KKTC'yi tatmin etmiyor. 
     Aynı kaynaklar, varılacak anlaşmaya birincil hukuk ile ikincil hukuk arasında bir statü sağlayacak olan bu uyum senedinin, tam bir hukuki koruma sağlayarak, temel hukuk haline gelebilmesi için AB üyesi ülkelerin parlamentolarından geçmesi zorunluluğuna dikkat çekiyorlar. 
     Edinilen bilgiye göre, Türkiye, büyük önem verdiği hukuki korumayı sağlayabilmek için ilgili taraflar nezdinde kısa bir süre içinde telefon diplomasisi başlatacak. 
     Bu çerçevede, Başbakan Recep Tayyip Erdoğan'ın ABD Başkanı George Bush, Fransa Cumhurbaşkanı Jacques Chirac, AB Komisyonu Başkanı Romano Prodi, Almanya Başbakanı Gerhard Schröder, İngiltere Başbakanı Tony Blair ve AB Dönem Başkanı İrlanda'nın Başbakanı Bertie Ahern'ü telefonla araması bekleniyor. 
     Edinilen bilgiye göre, Başbakan Erdoğan'ın bu temaslarının yanı sıra Burgenstock'da bulunan Dışişleri Bakanı Gül'ün de başta ABD Dışişleri Bakanı Colin Powell olmak üzere bu ülkelerin dışişleri bakanları ile telefon görüşmeleri yapması öngörülüyor. 
     Bu arada, Türk tarafı, 29 Mart Pazartesi günü İsviçre'ye gelmesi beklenilen AB Komisyonu'nun genişlemeden sorumlu üyesi Günter Verheugen'in, uyum senedinin temel hukuk haline gelebilmesi için çantasında yeni fikirler getirmesi beklentisi içinde. 
     
     ANNAN, TUNUS'A GİTMEYEBİLİR 
     Öte yandan, Burgenstock'a bugün gelen BM Genel Sekreteri Kofi Annan'ın Tunus'a gitmeme ihtimali olduğu belirtiliyor. 
     Henüz kesinleşmeyen bu bilgi çerçevesinde, Annan'ın daha önceden programlandığının aksine 30 Mart Salı günü Tunus'a geçmeyebileceği ve sürecin sonuna kadar İsviçre'de kalabileceği ifade ediliyor. 
     
     GÜVENLİK GÖRÜŞMELERİ 
     Bu arada, Burgenstock'daki Kıbrıs görüşmelerine paralel olarak yürüyen Türkiye-Yunanistan güvenlik görüşmelerinin sona erdiği öğrenildi. 
     Güvenlik görüşmelerinin bundan sonra yapılmayacağını belirten diplomatik kaynaklar, bu görüşmelerde, siyasi otoriteye sunulabilecek bir aşamaya gelindiğini söylediler. 
     
     GÖRÜŞMELERDEN NOTLAR 
     Burgenstock'da devam eden dörtlü Kıbrıs görüşmeleri sırasında resmi görüşmelerin yanı sıra bazı ilginç anekdotlar da yaşanıyor. 
     Taraflar yemeklerde, BM heyetlerinin kaldığı Park Otel'de bir araya gelirken sigara içme yasağının uygulanmadığı bu ortamlar özellikle sigara içmeyen yetkililerin zor saatler geçirmesine neden oluyor. 
     Kıbrıs Rum kesimi lideri Tasos Papadopulos'un sağlık sorunlarına rağmen sigarayı bırakmadığı, eski lider Glafkos Klerides'in de puroya düşkünlüğü biliniyor. 
     KKTC Dışişleri Bakanı Serdar Denktaş'ın yanı sıra başta Müsteşar Uğur Ziyal olmak üzere Türkiye Dışişleri Bakanlığı yetkililerinin çoğunun sigara içmesi, bu yetkililerin bir araya geldiği ortamları yoğun bir sigara dumanına boğuyor. Bundan en çok rahatsız olanların ise yanında sigara içilmesinden hiç hoşnut olmadığı bilinen Dışişleri Bakanı Gül ile KKTC Başbakanı Talat olduğu belirtiliyor. 
     Burgenstock kasabasının zirvesindeki otellerde bulunan ve dış dünyayla temasları neredeyse sadece telefonlar olan heyetler, zaman zaman bilgi vermek için gazetecilerin ''kamp kurduğu'' Furigen Oteli'ne gelerek, az da olsa farklı bir ortama girmiş oluyorlar. 
     İsviçre'de, çevresinde sadece birkaç dağ evi bulunan Furigen otelinde kendilerini ''hapsolmuş'' hisseden Türk gazeteciler ise Türkiye'deki misafirperverlik kültürünü, İsviçre'de, özellikle de Furigen Oteli'nde bulamamaktan dolayı büyük rahatsızlık duyuyor. 
     
</TEXT>
</DOC>
