<DOC>
<DOCNO> 246433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun04.html </URL>
<DATE> 2004/06/09/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Annan Güvenlik Konseyi kararı bölünmüşlüğü sona erdirdi 
</HEADLINE>
<TEXT>

     BM Genel Sekreteri Kofi Annan, Güvenlik Konseyi'nin oybirliğiyle kabul ettiği Irak kararını, geçen yılki bölünmüşlükten sonra uluslararası toplumun yeniden biraraya gelmesinin bir ifadesi olarak yorumladı. 
     BM Güvenlik Konseyi'nin Irak karar tasarısını kabul etmesinden sonra gazetecilere konuşan Annan, kararın, uluslararası toplumun Irak halkının kendi seçtikleri egemen bir hükümetin yönetimi altında barış ve özgürlük içinde kendi siyasal kaderlerine yön vermesine yardımcı olmaya yönelik iradesinin de bir ifadesi olduğunu kaydetti. 
     Kararda, bir Danışma Konseyi seçmek üzere Temmuz'da bir ulusal konferansın toplanması konusunda Irak'a yardımcı olması, Ocak 2005'de yapılacak seçimlerin hazırlanması sürecinde yeni Irak otoritesine tavsiyelerde bulunarak destek olması, ülkedeki ulusal diyaloğu geliştirmesi ve yeni bir anayasa taslağının hazırlanması konusunda yeni Irak otoritesine yardımcı olması konusunda BM'ye önemli roller verildi. 
     Konsey kararıyla BM Genel Sekreteri Annan tarafından henüz tespit edilmeyen yeni BM Özel Temsilcisi ve BM Irak Yardım Misyonu UNAMI , sosyal ve sivil kalkınma çabaları, yeniden imar çalışmaları, kalkınma ve insani amaçlı yardımların koordinasyonu insan haklarının korunması ve geliştirilmesi ve bir nüfus sayımı yapılması konusunda Irak hükümetine ve Iraklı yetkililere yardımcı olmakla görevlendirildi. 
     Karar metninde, geçici Irak hükümetinin isteği doğrultusunda Irak'ta bulunmaya devam edecek ABD liderliğindeki uluslararası gücün, Irak'ın talebi ile gözden geçirilerek görevine son verilebileceğine dikkat çekilirken, bu gücün görevinin herhalükarda 2005 yılı sonunda bir daimi anayasal hükümetin seçilmesinden sonra sona ereceği ifade ediliyor. 
     Güvenlik Konseyi kararı, Irak Kalkınma Fonu tarafından toplanacak petrol ve doğalgaz gelirleri konusunda Irak'a tam yetki verirken, aralarında Iraklı bir temsilcinin de bulunacağı Uluslararası Danışma ve İzleme Kurulu'nun bu hesapları denetlemeye devam etmesini öngörüyor. 
     ABD'nin BM Daimi Temsilcisi ve egemenlik devrinden sonra Irak'ta ABD Büyükelçisi olarak görev yapacak John Negroponte de kararı, Irak'ta egemenlik devri konusunda bir dönüm noktası olarak nitelendirdi. 
     
</TEXT>
</DOC>
