<DOC>
<DOCNO> 238570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun32.html </URL>
<DATE> 2004/05/09/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Saakaşvili "Avrupa konseyi, yanlış bir tutum sergiledi" 
</HEADLINE>
<TEXT>

     Gürcistan Cumhurbaşkanı Mihail Saakaşvili, Acaristan ile sorunlu dönemlerinde Avrupa Konseyi'nin yanlış bir tutum sergilediğini söyledi. 
     Saakaşvili, Acaristan'ın başkenti Batum'da ''Avrupa Günü'' dolayısıyla düzenlenen toplantıda, Avrupa Konseyi Genel Sekreteri Walter Schwimmer'e yönelik eleştirilerde bulunarak, ''Acaristan'da Schwimmer'in gözleri önünde demokrasi ihlal edildi'' dedi. 
     Avrupa Konseyi'nin, ''Acaristan sorununun diyalog yoluyla çözümü sürecinde merkezi hükümetin gerekli çabayı göstermediği'' şeklindeki açıklamalarının, Avrupa'nın görüşlerini yansıtmadığını ifade eden Saakaşvili, Schwimmer'in kendilerine karşı suçlamalarda bulunmasının da yersiz olduğunu kaydetti. 
     
     ABAŞİDZE'NİN CİPLERİ SATIŞA ÇIKARILDI 
     Bu arada Acaristan'ın eski lideri Aslan Abaşidze'nin, Hummer ciplerinin satışa çıkarıldığı belirtildi. 
     Saakaşvili, Abaşidze'ye ait olan diğer mülkün de satışa çıkarılacağını ve elde edilecek gelirlerin halkın sosyal yaşamının iyileştirilmesinde kullanılacağını ifade etti. 
     Mihail Saakaşvili, Abaşidze'nin liderliği döneminde makamında kullanılan bilgisayarların ise Batum'daki ilköğretim okullarına dağıtılacağını kaydetti. 
     Abaşidze'nin özel çiftliğinde beslediği 200'e yakın Kafkas kurt köpeğinin de satışa sunulduğu bildirildi. 
     
</TEXT>
</DOC>
