<DOC>
<DOCNO> 230819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/spor/spo01.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili'den yaylım ateş 
</HEADLINE>
<TEXT>

   Beşiktaş Başkanı, "İki penaltımızı vermeyen hakemden düdüğünü asmasını istemiyorum. Ligin devamı için devlet garantisi de beklemiyorum. İlahi adalet sonunda tecelli edecektir" diye konuştu 
      
   'Önce etik değerler' 
   BEŞİKTAŞ Başkanı Serdar Bilgili, kendileri için namus, şeref ve adaletin her şeyin önünde geldiğini söyledi. Bilgili, "Sezon sonu yaklaşırken Süper Lig'deki şampiyonluk yarışının sportmenlik, centilmenlik ve etik değerlerle heyecanını koruması en büyük arzumuzdu. Bazı kişi ve kurumların hem basın açıklamalarıyla, hem de gösterdiği davranış biçimleriyle bizleri çekmek istediği noktaların hep uzağında durduk. Durmaya da devam edeceğiz. Çünkü biz Beşiktaşız" diye konuştu. 
   
   'Belden aşağı vurmayız' 
   BİLGİLİ, "Haksız çıkarlar uğruna kişi ve kurumları karalamak, bazı masa altı oyunlarına itibar etmek, rakiplerimizi ve futbolun emekçilerini belden aşağıya vurmak bizlerin hep uzağında olmuştur. Beşiktaş 100 yıllık onurlu mazisiyle, büyük camiasıyla ve eşi bulunmaz taraftar kitlesiyle örnek bir kulüptür. Ne demek istediğimizi anlamayanlar Gençlerbirliği maçındaki saygı duruşuna bir baksınlar. Türkiye'deki futbolu oluşturan kurumlar ve birimler artık sadece kendi işlerini yapsınlar" dedi. 
   
   'Kimseyi karalamıyoruz' 
   RAKİPLERİNİN kazandığı haksız puanlar yüzünden birilerini karalamak istemediğine dikkat çeken Serdar Bilgili sözlerini şöyle tamamladı "İki penaltımızı vermeyen hakem kardeşimizden düdüğünü duvara asmasını da talep etmeyeceğim. Başka kulüplere sahip de çıkmak gibi bir niyetim de yok. Ligin devamı için devlet garantisi de istemiyorum. Sadece barış ve kardeşlik ortamına zarar verecek söylem ve davranışlardan uzak durulsun. İlahi adaletin eninde sonunda tecelli edeceğine gönülden inanıyorum." 
   
   Tayfur şoku    Altı ay yok 
   GENÇLERBİRLİĞİ maçının ikinci yarısında rakibi ile girdiği bir ikili mücadele sırasında dizi dönen kaptan Tayfur, altı ay sahalardan uzak kalacak. Karşılaşmayı sedye ile terkeden ve dün MR'ı çekilen tecrübeli oyuncunun sağ diz ön çapraz bağlarının koptuğu tespit edildi. Kulüp Doktoru Ayhan Optur, en kısa sürede Tayfur'un ameliyat masasına yatacağını söyledi. 
   
   Kaptan yıkıldı 
   GECEYİ evinde geçiren ve sürekli buz tedavisi yapılan Tayfur'un dizinde şişme olmaması doktorları şaşırtırken, kesin teşhis amacıyla ikinci kez MR'ı çekildi. Memorial Hastanesi'nde yaklaşık altı saat süreyle kontrolden geçirilen Beşiktaş'ın kaptanı, "Yıkıldım, korktuğum başıma geldi. Zor bir dönemde takımımı da yalnız bıraktım, üzüntüm ikiye katlandı" dedi. 
   
   Ahmet Dursun Çin'e gidiyor    BEŞİKTAŞ'IN sözleşmesini feshettiği Ahmet Dursun, futbol hayatını Çin Halk Cumhuriyeti'nde sürdürecek. Yıldız oyuncunun menajeri Ahmet Bulut, Çin'in Süper C Ligi takımlarından Tianjin Teda ile anlaştıklarını açıkladı. Ahmet Dursun'un bugün sağlık kontrolünden geçeceği ardından bir yıllık sözleşme imzalayacağı bildirildi. 
   
   Deniz-Serkan pazarlığı    Presipte anlaştılar 
   BEŞİKTAŞ - Gençlerbirliği karşılaşması sonrası iki takımın başkanlarının bir araya geldiği ve Deniz ile Serkan için pazarlık yaptığı ortaya çıktı. Serdar Bilgili'nin İlhan Cavcav'dan iki yıldız futbolcuyu istediği, uzun süren pazarlıklar sonrası iki tarafın da prensip anlaşmasına vardığı öğrenildi. 
   
   Takas gündemde 
   SİYAH - Beyazlılar'ın bu transferlerde takas artı bir miktar para ödeyeceği ifade edildi. Takasta Gençlerbirliğine verilecek isimlerin başında Okan Koç'un olduğu ileri sürüldü. Bu arada Beşiktaş yönetimi İsmail Ünal'ın istifası ile boşalan Genel Sekreterlik görevine Cem Bilge'nin getirilmesini kararlaştırdı. 
   
   
</TEXT>
</DOC>
