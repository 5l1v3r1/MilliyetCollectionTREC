<DOC>
<DOCNO> 228497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/dunya/dun02.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Irak'a savunma bakanı    Irak'ta Savunma Bakanlığı görevine Ticaret Bakanı Ali Abdülemir Allavi getirildi. Irak'taki koalisyonun açıklamasında, 47 yaşındaki Allavi'nin Savunma Bakanı seçildiği belirtildi. Allavi, Irak'ta Saddam Hüseyin rejiminin devrilmesinden sonra ilk savunma bakanı olarak görev yapacak. ABD'nin Irak'taki sivil yöneticisi Paul Bremer, geçen hafta, 2003'ün Mayıs ayında lağvedilen Savunma Bakanlığı'nın yeniden kurulduğunu açıklamıştı. 
   
   Karaçi'de karakol baskını    Pakistan'ın kuzeyindeki Karaçi kentinde, silahlı kişilerin bir polis karakoluna baskın düzenlemesi sonucu, 5'i polis, 1'i saldırgan olmak üzere 6 kişi öldü. Polis yetkilileri, Karaçi Havaalanı yakınındaki karakola baskın düzenleyen 10 kadar silahlı kişinin, karakoldan içeri girerek, "Tek bir polis memurunu bile sağ bırakmayacağız" diye bağırdıklarını belirttiler. Saldırganların açtığı ateşe, karakoldaki 2 polis görevlisinin ateşle karşılık vermesi üzerine saldırganlardan birinin öldüğü kaydedildi. Pakistanlı yetkililer, saldırının amacı hakkında yorum yapmadı. 
   
   'İtalya hükümeti Milan gibi'    İtalya Başbakanı Silvio Berlusconi, hükümetinin icraatlarının tıpkı AC Milan takımı gibi başarılı olduğunu savundu. İtalyan Birinci Ligi'nin lideri konumundaki AC Milan'ın başkanı olan Berlusconi, Milano kentinde İtalyan Sanayiciler ve İşadamları Birliği'nin toplantısında yaptığı konuşmada, "Bizim hükümetimiz tıpkı Milan gibi. Biliyorsunuz, Milan kazanmaya da eğlendirmeye de devam ediyor. Niyetim, hükümetimizin de hem kazanmasını, hem de herkesi eğlendirmesini sağlamak" dedi. 
   
   
   
</TEXT>
</DOC>
