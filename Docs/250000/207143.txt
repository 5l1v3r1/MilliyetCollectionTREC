<DOC>
<DOCNO> 207143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/dunya/dun02.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyu boşa gitti 
</HEADLINE>
<TEXT>

   Saakaşvili, kendisine oy veren Şevardnadze'den yolsuzlukların hesabını soracağını ilan etti 
      DIŞ HABERLER SERVİSİ 

   
   Gürcistan'da 4 Ocak'taki başkanlık seçiminde kendisini deviren muhalefet lideri Mikhail Saakaşvili'ye oy veren eski Devlet Başkanı Eduard Şevardnadze, yaptığı bu jestin karşılığını alamayacak. 
   Yüzde 97.6'lık oyla büyük bir zafer kazanan ve bu ay sonunda başkanlık koltuğuna oturması kesinleşen 36 yaşındaki yeni lider Saakaşvili, işbaşına gelir gelmez ilk olarak ülkeyi müthiş bir yoksulluğa sürükleyen yolsuzluğa karşı savaş açacağını söyledi. Saakaşvili, rüşvet, görevi kötüye kullanma gibi yolsuzlukları kökünden kurutmak için çıkarılacak yeni kanunların ardından eski yetkililer hakkında takibat yapılacağını ve bu mücadelede hedef alınacaklar arasında Şevardnadze ile ailesinin de bulunduğunu bildirdi. 
   Devlet imk nlarını kullanarak ceplerini dolduran eski yöneticilerin yabancı yardımları bile kendi hesaplarına geçirmeleri yüzünden korkunç bir ekonomik çöküş yaşandığını savunan yeni lider, AP'ye yaptığı açıklamada, kamu servetini hortumlayanların başında Şevardnadze'nin geldiğini iddia etti. 
   
   'Güvenliği garanti' 
   "Kadife devrim"in son saatlerinde Şevardnadze ile yaptığı görüşme hatırlatılarak kendisine dokunulmayacağına dair herhangi bir vaatte bulunup bulunmadığı sorulan Saakaşvili, "Eski Başkan'a sadece güvenlik açısından söz verdim, güvenliğini garanti ettim. Mallarına dokunulmayacağı yolunda bir vaatte bulunmadım" karşılığını verdi. 
   Uluslararası Şeffaflık adlı kuruluşun belirlemelerine göre, Gürcistan dünyanın yolsuzluk sıralamasında ilk sıralarda yer alıyor. 
   
   
   
</TEXT>
</DOC>
