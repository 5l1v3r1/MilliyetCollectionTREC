<DOC>
<DOCNO> 249556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/spor/spo04.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın öfkesi 
</HEADLINE>
<TEXT>


Trabzonspor Teknik Direktörü, idmanda çok pas hatası yapılması üzerine sinirlendi, "Tatilde her şeyi unutmuşsunuz" diye çıkıştı 


İpleri sıktı 
ERDİNÇ, Thijs ve D'Haene katılımıyla çalışmaları 20 futbolcuyla sürdüren Bordo - Mavililer'in antrenmanında Ziya Doğan fırtınası esti. Tecrübeli teknik adam, yarı alanda seri pasla rakip sahaya inme antrenmanı sırasında oyuncularını zaman zaman azarladı. Doğan, "Çok pas hatası yapıyorsunuz. Geç düşünüp, geç oynuyorsunuz. Ayağa oynamadığınız için arkadaşınızı zor durumda bırakıyorsunuz" dedi. 

Dozu artırdı 
İSTEKLERİNİN bir türlü yapılmaması üzerine çileden çıkan Trabzonspor'un hocası, "Yardımcı antrenörler bile bazen sizden iyi yapıyor. Tatilde her şeyi unutmuşsunuz. Topa yabancı gibisiniz" ifadelerini kullandı. Öte yandan yönetim hafta başından itibaren dış transferde atağa kalkmaya hazırlanıyor. Sommers'in Hollanda'nın Utrecht takımına transferinin ise an meselesi olduğu dile getirildi. 

Taraftardan güven oyu 
TRABZONSPORLU taraftarlar arasında "bordomavi.net" sitesinde yapılan ankette "Şampiyonlar Ligi'ne katılabilir miyiz " sorusuna verilen yanıtların yüzde 76'sı "evet" oldu. Bu arada Gerede'deki kampa Ankara ve İstanbul'dan gelen taraftarlar oyuncuları sevgi çemberine aldı. 

Rubins harekatı 
BORDO - Mavili yönetim, Letonya Milli Takımı'nın sol kanadında görev yapan Andrejs Rubins için harekete geçti. Eski yönetici Mecit Sarı, işleri nedeniyle gittiği Rusya'da Rubins'in formasını giydiği Shinnk Yaroslav kulübü ile görüşmelere başladı. Bu arada Trabzonspor'un kiralık olarak göndermek istediği Alişen Kandil, Ankaraspor ile her konuda anlaştı. 





</TEXT>
</DOC>
