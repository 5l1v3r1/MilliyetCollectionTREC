<DOC>
<DOCNO> 237137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun31.html </URL>
<DATE> 2004/05/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İdam cezasına çarptırılan Agaçeri temyize başvurmayacak 
</HEADLINE>
<TEXT>

     İran'da tekrar idam cezasına çarptırılan üniversite öğretim üyesi Haşim Agaçeri'nin, temyize başvurmayı reddettiği bildirildi. 
     Agaçeri'nin avukatı Salih Nikba, '' Agaçeri bana dün temyize başvurmayı reddettiğini söyledi ve benim de kendisi için temyize başvurmamı yasakladı'' dedi. 
     Adı Nobel Barış Ödülü için önerilen Haşim Agaçeri, ''Müslümanların bir dini önderi körcesine izleyen maymunlar olmadığını'' söylediği ve İslam'da bir tür protestanlıktan yana olduğunu belirttiği gerekçesiyle Kasım 2002'de idam cezasına çarptırılmıştı. 
     Agaçeri, temyize gitmeyi o zaman da reddetmişti. Agaçeri hakkındaki ölüm cezası kararı, yüksek mahkeme tarafından bozulmuştu. 
     
     EBADİ KABUL EDİLEMEZ 
     Nobel Barış Ödülü sahibi Şirin Ebadi, İranlı üniversite öğretim üyesi Haşim Agaceri'nin dini yönetimi eleştirdiği gerekçesiyle tekrar idam cezasına çarptırılmasının ''kabul edilemez'' olduğunu belirtti. 
     Ebadi'nin başkanlığını yaptığı İnsan Hakları Savunucuları Derneği'nin sözcüsü Muhammed Ali Dakka, yaptığı açıklamada, ''Anayasal ve insan hakları bakımlarından, bir kişinin fikrini açıkladığı için idama mahkum edilmesi kabul edilemez'' dedi. 
     Dakka, ''Umuyoruz ki, yüksek mahkeme, fikir özgürlüğü ilkesine karşı olan bu kararı bozacaktır'' ifadesini kullandı. 
     
</TEXT>
</DOC>
