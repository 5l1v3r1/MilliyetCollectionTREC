<DOC>
<DOCNO> 245031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko56.html </URL>
<DATE> 2004/06/03/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
Enflasyon rakamlarının düşmesinin yankıları devam ediyor... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, geçen yılın Mayıs ayında yıllık bazda yüzde 30.74 olan tüketici fiyatlarındaki artışın bu ay yüzde 8.8'e gerilemesinin iç talebin çok hızlı daralması ile beraber tüketici enflasyonunun müthiş bir şekilde düştüğünü gösterdiğini bildirdi. 
     Satıcı, AA muhabirine yaptığı açıklamada, tüketici fiyatlarının Mayıs ayında yüzde 0.38 arttığını, geçen yıl bu oranın yüzde 1.58 olduğunu anımsattı. 
     Yine geçen sene Mayıs ayında yüzde 30.74 olan yıllık bazda tüketici fiyatlarındaki artışın bu ay yüzde 8.8'e gerilediğine işaret eden Satıcı, ''Buradan, iç talebin çok hızlı daralması ile beraber tüketici enflasyonunda müthiş bir şekilde düşüş yaşandığı anlaşılıyor'' dedi. 
     Tüketici fiyatlarındaki artış oranlarına da işaret eden Satıcı, ''Fiyatlara göz attığımızda gıdanın yüzde 0.7 geriye gittiğini görüyoruz. Ulaştırma, konut ve giyimde de artış var. Fakat bu artışlar çok yüksek artışlar değil. Bu durum iç talebin çok dar olduğunu ve satıcıların fiyatlarını çok fazla artırma şanslarının olmadığını göstermekte'' diye konuştu. 
     
     PETROL FİYATLARININ YANSIMADIĞI ANLAŞILIYOR 

     Oğuz Satıcı, yıllık bazda özel imalat sanayi artışına değinerek, şöyle devam etti 
     ''Bu oran bile tek başına, yıllık tüketici enflasyonundan daha yüksek bir oran. Yani özel imalat sanayi, son 1 yılda ortalama olarak üretim maliyetinden daha aşağıya mal satmışlar gibi gözükmekte. Bu durum döviz kurları düşerken fiyat tutturamayıp zararına ihracat yapan üreticilerin durumu ile birebir örtüşmektedir. Özel imalat sanayi artışına son petrol fiyatlarının ve döviz kurlarının yansımadığı anlaşılmaktadır.'' Sürdürülebilir büyümenin sağlanabilmesi için bugüne kadar yapılmamış bazı reformların harekete geçirilmesi gerektiğini vurgulayan Satıcı, bunların en başta vergi, sosyal güvenlik reformları ile enerji piyasasının tam anlamıyla liberalleşmesi olduğunu kaydetti. 
     
     SÖNMEZ ''İYİMSERLİKTE İHTİYATLI OLMALIYIZ'' 

     Bursa Ticaret ve Sanayi Odası BTSO Yönetim Kurulu Başkanı Celal Sönmez, yıllık enflasyonda 32 yıl sonra yakalanan tek hanenin sevindirici olduğunu belirtirken, iyimserlikte ihtiyatlı olmak gerektiğini de bildirdi. 
     Sönmez, DİE tarafından açıklanan Mayıs ayı enflasyon oranlarını değerlendirdiği yazılı açıklamasında, yılbaşından beri kıpırdamayan tüketici fiyat endeksinin, piyasadaki hareketsizliğin devam ettiğini gösterdiğini kaydetti. 
     Çekirdek enflasyonun da yüzde 1.8 olmasının, gelecekte enflasyon açısından sorunlarla karşılaşabilme olasılığının hala sürdüğünü gösterdiğini belirten Sönmez, ''Bu durumda iyimserlikte ihtiyatlı olmalıyız'' ifadesini kullandı. 
     Sönmez, enflasyonla mücadelede önemli bir noktaya gelindiğini, ancak tek haneye inişin, dolarda belirli bir artışın olduğu döneme denk geldiğini belirterek, ''Endekslerin gerilemesinin nedeni, ekonomide bir maliyet artışının anında enflasyona sonuç olarak yansımaması, diğer bir deyişle gecikmeli yansıması ile ilgilidir. Maliyet unsuru olan dolar ve petrol fiyatlarındaki artış eninde sonunda fiyatlara yansıyacaktır'' açıklamasında bulundu. 
     
</TEXT>
</DOC>
