<DOC>
<DOCNO> 206422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur20.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin içinden "seçim ittifakı" sesleri yükseliyor... 
</HEADLINE>
<TEXT>

     CHP'de parti içi muhalefet yapan ''Anadolu Hareketi'', yerel seçimlerde sol güçlerle işbirliğine gidilmesi gerektiğini belirterek, CHP yönetiminin buna önderlik etmesini istedi. 
     Anadolu Hareketi Eşgüdüm Kurulu adına yapılan yazılı açıklamada, ''AK Parti iktidarının ülkeyi sürüklediği bilinmezliklere karşı tüm sol güçler ile toplumun aydınlık güçlerinin seçimde işbirliği yapmasının önemli ve gerekli olduğu'' ifade edildi. 
     ''CHP yönetimi, böyle bir işbirliği için önderlik etmeli'' denilen açıklamada, CHP çatısı altında ilkeli ve tutarlı bir birlikteliğin sağlanması için, yönetimin üzerine düşen görevi yerine getirmesi gerektiği kaydedildi. 
     CHP yönetiminin, aday belirleme sürecinde 3 Kasım seçimleri öncesinde işlenen hatalardan kaçınması gerektiği belirtilen açıklamada, ''Adaylar en geniş katılımla ön seçim ve aday yoklaması yöntemleriyle belirlenmeli, parti hukukuna ve demokrasi ilkelerine kesinlikle bağlı kalınmalıdır'' denildi. 
     
</TEXT>
</DOC>
