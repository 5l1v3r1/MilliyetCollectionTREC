<DOC>
<DOCNO> 215593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/guncel/gun02.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova'da ürküten teklif 
</HEADLINE>
<TEXT>

   Depremde yerle bir olan Yalova'da 2 kat olan yapılaşma sınırının 4 kata çıkarılması için bakanlığa teklif verildi. Belediye Başkanı "Zemin etüdü yaptırdık, sorun yok" dedi 
      
   17 Ağustos depreminde büyük yıkımlar yaşayan Yalova'da, iki kata indirilen yapılaşma sınırı, yeniden 4 kata çıkarılmaya çalışılıyor. 
   Yalova Belediye Başkanı Yakup Koçal, kent merkezinde yıkılan binaların arsalarının zemin etütlerini yeniden yaptırdıklarını ve onay için Bayındırlık ve İskan Bakanlığı'na gönderdiklerini söyledi. Ortada çelişkili bir durum olduğunu söyleyen Koçal, bunu ortadan kaldırmak için, yıkılan binalara yeniden zemin etüdü yaptırdıklarını belirterek, şunları kaydetti 
   "Depremde yıkılan binaların bulunduğu arsaların bitişiğinde 4 - 5 katlı, hatta daha yüksek binalar var. Yeni planlarda buralara 2 kat izni verilmişti. Ancak, kimse de çok katlı bir binanın yanına gidip iki katlı bir bina yapmak istemiyor. Yeni zemin etütleri onaylanırsa, buralara resmi binalarda ve alış veriş merkezlerinde olduğu gibi 4 kat izni vermek için meclise teklif vermeyi planlıyoruz. Bu teklif sadece depremde yıkılan yaklaşık 40 binanın arsası için geçerli. Bunlar da, Süleymanbey Rüstempaşa ve Fevzi Çakmak mahalleleri ile Yaşar Okuyan Bulvarı'nın altında kalan bölümde bulunuyorlar." 
   
   İnceleme sürüyor 
   Bayındırlık İl Müdürü Mansur Abbasigil de, zemin etütleri sonrasında yeniden önerilen kat artışı için kendi bünyelerinde kurulan komisyonun, incelemelerini sürdürdüğünü bildirdi. Abbasigil, henüz olumlu ya da olumsuz bir karar alınmadığını ifade etti. 
   
   Deprem ölümlerinde dünya üçüncüsüyüz    ANKARA Milliyet 
   BM Türkiye Koordinatörü ve UNDP Daimi Temsilcisi Jakob Simonsen tarafından Türk kamuoyuna sunulan raporda, dünyanın risk haritası çıkarıldı. Deprem, sel, kuraklık ve tropikal fırtınalar gibi doğal afetler açısından risk analizleri yapılan raporda, Türkiye, deprem nedeniyle ölüm riskinin en fazla yaşandığı ülkeler arasında 3. sırada yeraldı. 
   
   İran ve Yemen 
   İlk iki sırayı İran ve Yemen'in aldığı raporda, Türkiye'yi Afganistan, Hindistan, İtalya ve Rusya izledi. Son 20 yılın rakamlarına göre, Türkiye'de yılda yaklaşık 950 kişinin deprem nedeniyle 20 kişinin de sel nedeniyle öldüğü belirtildi. 
   Raporda, depremle yaşamaya alışık olan Japonya gibi ülkelerde, depremden etkilenen nüfusun çok daha fazla olmasına karşın ölüm oranlarının Türkiye'ye göre çok daha az olduğu da ifade edildi. 
   
   50 öğrenci kurtarıldı    Taşımalı eğitim kapsamında Van merkeze öğrenci taşıyan iki minibüs kar ve tipi nedeniyle mahsur kaldı. Çitören Köyü'nden İstanbul Menkul Kıymetler Borsası İlköğretim Okulu'na 50 öğrenciyi taşıyan iki minibüs Çitören'le Topraktaşı Köyü arasında kara saplandı. Köy Hizmetleri ekipleri, yaklaşık altı saat mahsur kalan iki minibüsü kurtarmak için çalışma başlattı. 50 öğrenci iki greyderle bir saat süren çalışma sonucu donmaktan kurtarıldı. Sağlık durumu iyi olan öğrenciler köylerine gönderildi. 
   
   
   
</TEXT>
</DOC>
