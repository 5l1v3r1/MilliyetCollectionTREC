<DOC>
<DOCNO> 238988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun15.html </URL>
<DATE> 2004/05/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Necef'te Mukteda Sadr karşıtı gösteri 
</HEADLINE>
<TEXT>

     Irak'ın Necef kentinde yaklaşık 1000 kişilik bir grubun, radikal Şii lideri Mukteda Sadr ve yandaşlarının kenti terk etmesi talebiyle gösteri düzenlediği belirtildi. 
     Irak İslam Devrimi Yüksek Konseyi'nin IIDYK çağrısıyla toplanan yürüyüşçüler, Sadr'ın bürosunun yanından geçerken gerilim yükseldi. 
     Sadr'ın lideri olduğu Mehdi Ordusu'na bağlı bazı militanlar havaya ateş açtı, ancak yürüyüş olaysız sona erdi. 
     Büyük Ayetullah Ali El Hüseyin El Sistani ile ABD'nin atadığı Irak Geçici Yönetim Konseyi üyesi ve IIDYK lideri Abdülaziz El Hekim ve diğer konsey üyelerinin resimlerini taşıyan göstericiler, ''Necef'i Neceflilere bırakın'' şeklinde slogan attı. 
     Bu arada Necef valiliği, Irak sivil savunma kuvvetlerine 4 bin yeni eleman alınacağını bildirdi. 
     Koalisyonun atadığı yeni vali Adnan el Şerifi, siyasi partiler ve kabile şeflerinden yeni sivil savunma elemanlarını belirlemelerini isteyeceğini belirtti. 
     
</TEXT>
</DOC>
