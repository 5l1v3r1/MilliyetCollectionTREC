<DOC>
<DOCNO> 218960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko11.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, faiz indirimine açıklık getirdi... 
</HEADLINE>
<TEXT>

     Merkez Bankası, kredi mektuplu döviz tevdiat KMDT ve süper döviz hesaplarına uygulanan faiz oranlarında yapılan indirime açıklık getirdi. 
     Merkez Bankası'ndan yapılan açıklamaya göre, Resmi Gazete'nin bugünkü sayısında yayımlanan Banka'nın genelgesiyle, gurbetçilerin süper döviz hesaplarındaki faiz indirimi 1 puan olurken, indirim, bazı oranları değişmeyen KMDT hesaplarında ise yarım ile 0.75 puan arasında gerçekleşti. 
     Faiz oranları, bugünden itibaren açılan ve vadesi yenilenen hesaplara uygulanacak. 
     Buna göre KMDT hesapları faiz oranları, Euro üzerinden açılan hesaplarda, 2 yıl vadelide yüzde 3'ten yüzde 2,75'e, ABD Doları üzerinden açılan hesaplarda, 1 yıl vadelide yüzde 2,25'ten yüzde 1,5'e, 2 yıl vadelide yıllık yüzde 2,75'ten yüzde 2,25'e düşürüldü. 
     Süper döviz hesapları faiz oranları da, Euro üzerinden açılan hesaplarda, 1 yıl vadelide yüzde 5'ten yüzde 4'e, 2 yıl vadelide yıllık yüzde 5,75'ten yüzde 4,75'e, 3 yıl vadelide yıllık yüzde 6,5'ten yüzde 5,5'e indirildi. 
     ABD doları üzerinden açılan hesaplarda, 1 yıl vadelide yüzde 4'ten yüzde 3'e, 2 yıl vadelide yıllık yüzde 4,75'ten yüzde 3,75'e ve 3 yıl vadelide yıllık yüzde 5,5'ten yüzde 4,5'e düşürüldü. 
     Ayrıca hesaplardan vadesinden önce çekilen kısma uygulanan çekim faizi oranları, süper döviz hesapları için yüzde 0,5'ten yüzde 0,25'e düşürülürken, KMDT hesaplarında ise değiştirilmeyerek yüzde 0,25'te bırakıldı. 
     Öte yandan Euro üzerinden açılan 1 yıl vadeli KMDT hesapları ile İsviçre Frangı ve İngiliz Sterlini üzerinden açılan KMDT hesapları faiz oranları değiştirilmedi. 
     Buna göre faiz oranları, Euro üzerinden açılan hesaplarda, 1 yıl vadelide yüzde 2,5, İsviçre Frangı üzerinden açılan hesaplarda, 1 yıl vadelide yüzde 0,75, 2 yıl vadelide yıllık yüzde 1, İngiliz Sterlini üzerinden açılan hesaplarda, 1 yıl vadelide yüzde 4, 2 yıl vadelide yıllık yüzde 4,25 olarak devam ediyor. 
     
</TEXT>
</DOC>
