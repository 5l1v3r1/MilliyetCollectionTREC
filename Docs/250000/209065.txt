<DOC>
<DOCNO> 209065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko07.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan ve Moghadam görüştü 
</HEADLINE>
<TEXT>

     Devlet Bakanı Ali Babacan'ın, dün akşam IMF Türkiye Masası Şefi Rıza Moghadam ile görüştüğü öğrenildi. 
     Edinilen bilgiye göre, Bakan Babacan başkanlığında Hazine Müsteşarı İbrahim Çanakcı ve diğer ekonomi yetkilileri, Moghadam başkanlığındaki IMF heyeti ile bir toplantı yaptı. 
     Heyetlerarası toplantıdan sonra da Devlet Bakanı Babacan, Moghadam ile başbaşa görüşme gerçekleştirdi. 
     Görüşmede, 7. Gözden Geçirme çerçevesinde Moghadam'ın, pazartesi gününden bu yana gerçekleştirdiği ziyaretler ve çalışmalar sonucundaki ilk izlenimlerinin ele alındığı belirtildi. 
     IMF heyeti, Moghadam'ın TOBB'u ziyareti dışında, dün çalışmalarını guruplar halinde, Hazine ve BDDK'da sürdürmüştü. 
     IMF heyetinin, bugün gruplar halinde Hazine ile DPT'de yetkililerle görüşmelerde bulunması bekleniyor. 
     
</TEXT>
</DOC>
