<DOC>
<DOCNO> 217809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur25.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da ölüm saçan tankerin balataları bitmiş... 
</HEADLINE>
<TEXT>

     Kartal'da 9 kişinin öldüğü ve çok sayıda kişinin yaralandığı zincirleme trafik kazasına neden olan tanker, bilirkişi heyeti tarafından incelendi. 
     Kartal Cumhuriyet Savcılığı'nın talimatıyla, tankerin çekildiği Kartal Açık Otopazarı'na gelen Karayolları 1. Bölge Müdürlüğü'nde görevli 2 makina mühendisi ve Trafik Şube Müdürlüğü'nde görevli 1 komiserden oluşan heyet, araçta 3 saat süreyle çalışma yaptı. 
     Volvo firmasından gelen 3 tekniker de aracın tekerleklerinin sökülmesinde bilirkişi heyetine yardım etti. 
     Çalışmalarını tamamlayan heyettekiler, gazetecilerin soruları üzerine, ''frenin tutup tutmadığını'' incelemek üzere görevlendirildiklerini ifade ederek, ''Frenlerin bir kısmı tutuyor, bir kısmı tutmuyor. Fren balatalarının bir kısmı tamamen bitmiş durumda. Bu durumdaki bir aracın çalışması mahsurlu. Araç bakımsız'' şeklinde konuştular. 
     Heyet üyeleri, çalışmalarını rapor haline getirerek, Kartal Cumhuriyet Savcılığı'na sunacaklarını kaydettiler. 
     
</TEXT>
</DOC>
