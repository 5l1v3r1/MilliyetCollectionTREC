<DOC>
<DOCNO> 209560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/spo04.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükler doyumsuz 
</HEADLINE>
<TEXT>

   Trabzonspor Teknik Direktörü Turgay Semercioğlu, İstanbul kulüplerinin mali açıdan önde olduğunu söyledi, "Sürekli transfer yapıyorlar. Aradaki bu açığı çalışarak kapatabiliriz" dedi 
      
   'Kaliteler eşit' 
   BORDO - Mavili takımın teknik patronu Turgay Semercioğlu, İstanbul kulüpleriyle aralarında mali açıdan farklar olduğunu açıkladı. Semercioğlu, "Borçları var ama, yine de yıldız alabiliyorlar. Sürekli transfer yapıyorlar. Geniş kadro avantajları var. Futbolcularımızın kalite olarak onlardan hiçbir farkı yok. Aradaki bu açığı ancak çalışarak kapatabiliriz" diye konuştu. 
   
   'Vakit kaybettik' 
   TURGAY Semercioğlu, Antalya kampını değerlendirirken, çarpıcı açıklamalar yaptı. Semercioğlu, "Beklediğimiz şartları bulamadık. Zaman kaybettik, istediğimiz tempoya çıkmamız mümkün olmadı. İkinci yarıda bir arada oynayacak olan takımı kaynaştırmaya çalıştık. Şampiyonluk için hiçbir zaman iddialı konuşmadım. Ancak Şampiyonlar Ligi için avantajımız var" dedi. 
   
   Aktuğ'dan savunma    'Doğruları söylerim' 
   TRABZONSPOR Başkanı Atay Aktuğ, her zaman doğruları söyleyeceğini açıkladı ve "Kimseyi kandırmaya niyetim yok" dedi. Trabzonspor'un oynadığı futbolla puan sıralamasındaki yeri hak etmediğini dile getiren Aktuğ, "Bunun aksini söyleyebilecek bir kişi var mı acaba Bunu futbolcularımla da açık açık konuştum. Hepsi bana hak verdi. Gerçeği saklayamayız" dedi. 
   
   'Fener'i seviyorum' 
   FENERBAHÇE'NİN yapı olarak kendilerine çok benzediğini dile getiren Trabzonspor Başkanı, "Onları sevmediğim gerçek değil. Biz yönetim olarak herkesle doğru ilişkiler kurup, bunları zamanla pekiştirmek istiyoruz" yorumunu yaptı. Bu arada Aktuğ'un bir türlü düzelmeyen Gökdeniz, Fatih Tekke, Hüseyin ve Sommers ile ilgili olarak doktordan rapor istediği öğrenildi. 
   
   'Babamı tanımam '    TRABZONSPOR'UN Adanaspor'dan transfer ettiği Volkan, Bordo - Mavili takımda başarılı olacağını iddia etti. Volkan, "Mücadeleci bir yapım var. Kaybetmeyi asla sevmem. Bu yüzden sahada babamı bile tanımam. Hedefim bu takımda kalıcı olmak. Bu yüzden forma savaşına her zaman açığım. Trabzonspor'un başarısı için herşeyi yapmaya hazırım" diye konuştu. 
   
   Ali Eren'e veto    Trabzon vazgeçti 
   BORDO - Mavili takım, Çaykur Rizespor'dan ayrıldıktan sonra gündemine aldığı Ali Eren konusunda geri adım attı. Teknik Direktör Turgay Semercioğlu'nun, "Tecrübeli isim. Alalım, takıma katkısı olur" dediği Ali Eren'i, son toplantıda gündem dışı bıraktığı öğrenildi. Bu gelişmenin üzerine Trabzonsporlu yöneticiler, yıldız futbolcuyla ipleri kopardı. 
   
   Fikri değişti 
   SEMERCİOĞLU'NUN yöneticilerle yaptığı toplantıda yeni alternatifler üzerinde araştırmaların yapılmasını istediği bildirildi. Semercioğlu'nun, "İstanbul'dan Tolga'yı, Fenerbahçe'den Yusuf'u, Galatasaray'dan Hakan Ünsal'ı almadık. Alpay'ı bile düşünmedik. Çünkü bu futbolcuların artık düşüş dönemine girdiğini söyledik. Şimdi Ali Eren'i almak hata olur" dediği öğrenildi. 
   
   
   
</TEXT>
</DOC>
