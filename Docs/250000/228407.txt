<DOC>
<DOCNO> 228407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun12.html </URL>
<DATE> 2004/04/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Gül Dikkatmizi planın olumlu noktaları üzerine toplamalıyız 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta tarafların dikkatlerini BM Genel Sekreteri Kofi Annan'ın sunduğu planın olumlu noktaları üzerinde toplamaları gerektiğini söyledi. 
     Atina'da yayımlanan Elefterotipiya gazetesine demeç veren Gül, Kıbrıs'ta tarafların aynı yönde ilerlemeleri gerektiği kanısında olduğunu belirtti. 
     Gül, Rum tarafının referandumda ''hayır'' demesinin ne gibi sonuçlara yol açacağı sorusunu şöyle yanıtladı 
     ''Tarafların aynı yönde ilerlemesi gerekiyor. Bu bir uzlaşmadır ve her uzlaşma gibi olumlu ve olumsuz yanları var. Ben, ilk planda bu düzenlemenin olumlu yanlarına odaklanmamız gerektiğine inanıyorum. Türkler ve Yunanlılar ise zaten ikili ilişkilerinin daha da geliştirme çabası içindeler. Kıbrıs'ta olumlu gelişme, iki ülke ilişkilerini daha da istikrara kavuşturarak güçlendirir. Sayın Başbakanlar Recep Tayyip Erdoğan ve Kostas Karamanlis bu çabayı sürdürecekler. Bu fırsattan faydalanarak Sayın Karamanlis'in ve PASOK lideri Yorgo Papandreu'nun önemli Avrupalı politikacılar olduklarını belirtmek isterim'' dedi. 
     Soru üzerine, KKTC halkının referandumda ''evet'' oyu kullanıp kullanmayacağı konusunda hiçbir şey söyleyemeyeceğini belirten Gül, her türlü tahmin için çok erken olduğunun altını çizdi. 
     
     GERGİNLİĞE İNANMIYORUM 

     Yunanlı birçok politikacının Annan planının uygulanması halinde Ada'da gerginlik yaşanacağı yolundaki görüşünü paylaşıp paylaşmadığı sorusunu da yanıtlayan Gül, ''Hayır, buna inanmıyorum. Olumlu düşünmeye çalışıyorum ve çözümler bulabileceğimiz kanısındayım. Bu düzenlemeden sonra Yunanistan, Türkiye ve Kıbrıs'ın işbirliği, Avrupa'nın ve tüm doğu Akdeniz bölgesinin bir refah, barış ve istikrar odağı olmasını sağlayacaktır. Yeni Kıbrıs'ın en yakın komşusu Türkiye olacaktır ve bu durum kendisine yatırım, ticaret, denizcilik, iletişim ve enerji alanlarında olanaklar sağlayabilir'' diye konuştu. 
     Planın zayıf noktaları ve bu noktaların nasıl düzeltilebileceği sorusuna, ''Planın bazı noktalarını iyileştiremeyiz'' yanıtını veren Gül, plana tam olarak riayet edilmesi gerektiğini söyledi. 
     Gül, ''Tekrar ediyorum, dikkatimizi planın olumlu noktalarında odaklama zamanıdır. Bu, Avrupa kültürünün bir parçası olan uzlaşmadan ibarettir. Türklerin, Yunanlıların, Kıbrıslı Türkler ve Rumların bu uzlaşmaya katkıda bulunarak gerçek Avrupalı olduklarını kanıtlamaları zamanıdır'' dedi. 
     Başbakan Erdoğan'ın yakında Atina'yı ziyaret edeceğini de açıklayan Gül, daha tarih belirlenmediğini, ama Erdoğan'ın en kısa zamanda Atina'yı ziyaret etmeye niyetli olduğunu kaydetti. 

     
</TEXT>
</DOC>
