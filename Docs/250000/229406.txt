<DOC>
<DOCNO> 229406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur30.html </URL>
<DATE> 2004/04/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"İtalya" diye Bursa'ya getirildiler .. 
</HEADLINE>
<TEXT>

     Türkiye'den ''İtalya'ya gidiyoruz'' diye bir TIR'ın dorsesinde yolculuk yapan 6 kişi, uzun yolculuk sırasında cep telefonlarında ''yer'' mesajı olarak ''Bursa'' yazıldığını görünce aldatıldıklarını anlayarak ''155 Polis İmdat Hattı''nı aradı. 
     Alınan bilgiye göre, İstanbul'da kendisini ''Metin'' olarak tanıtan kimliği henüz belirlenemeyen kişiye, kendilerini İtalya'ya götürmesi için 500'er euro veren İsmail Ç. 24 , M.Ö. 14 , Mahmut A. 23 , Mithat E. 19 , Adem K. 22 ve Nadir U. 45 , önceki akşam bu kişiyle buluştu. 
     Söz konusu kişi, Halkalı'da uluslararası taşımacılık yapan TIR'ların park ettiği alana götürdüğü 6 kişiyi, bir TIR'ın dorsesine ''gizlice'' bindirerek, dorseyi mühürledi. 
     Metin adlı kişinin ''Sizi buraya gizliyorum. İtalya'ya yalnız gideceksiniz. TIR yarın sabah İtalya'ya yola çıkacak'' diyerek yanlarından ayrılması üzerine geceyi TIR'ın dorsesinde geçiren 6 kişi, dün hareket eden TIR'da yaklaşık 12 saat yolculuk yaptıktan sonra İtalya'ya vardıklarını zannederek ''yakınlarına haber vermek için'' yanlarında bulunan cep telefonlarını açtılar. 
     Telefonlarında ''yer'' mesajı olarak önce ''Kocaeli''ni gören mağdurlar, saatler boyunca Kocaeli ve Bursa'daki yerleşim birimlerini gösteren cep telefonlarının, son olarak da TIR'ın park ettiği yerde ''Bursa'' yazısını göstermesi üzerine aldatıldıklarını anlayarak ''155 Polis İmdat Hattı''nı aradılar. 
     Mağdurların, ''TIR'ın dorsesinde mahsur kaldıklarını'' bildirmeleri üzerine şehirlerarası taşımacılık yapan TIR'ların konaklama merkezlerine operasyon düzenleyen Bursa Emniyet Müdürlüğü ekipleri, plakası açıklanmayan TIR'ı Bursa-İzmir Karayolu'nun 10. kilometresindeki ''Şentürkler Antreposu''nda park halinde buldular. 
     Bursa Gümrük Müdürlüğü görevlilerinin yardımıyla mühürü açılan dorsede bulunan 6 kişi, sorgulanmak üzere Bursa Emniyet Müdürlüğü'ne götürülürken, dinlenmek için TIR'ı park ettiği belirlenen sürücü Dağlar A. gözaltına alındı. 
     Sorgulamalarında, Metin adlı kişiye 500'er euro verdiklerini ve İtalya'ya gitmeleri durumunda 4 bin 500'er euro daha verme vaadinde bulundukları anlaşılan 6 kişi serbest bırakıldı. 
     Bursa Emniyet Müdürlüğü Kaçakçılık ve Organize Suçlar Şubesi ekiplerince gözaltına alınan TIR sürücüsü Dağlar A. da ''Bu kişilerin dorseye bindiklerinden haberi olmadığı'' anlaşılınca, serbest bırakıldı. 
     Olayla ilgili soruşturmanın sürdüğü, 6 kişiyi dolandırdığı belirlenen, kendisini ''Metin'' olarak tanıtan kişinin yakalanmasına çalışıldığı bildirildi. 
     
</TEXT>
</DOC>
