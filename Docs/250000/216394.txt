<DOC>
<DOCNO> 216394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/siyaset/siy20.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
      Eski ortaklar buluştu 
   DSP Genel Başkanı Bülent Ecevit, eski koalisyon ortağı MHP Genel Başkanı Devlet Bahçeli'yi MHP Genel Merkezi'nde ilk kez ziyaret etti. 57. Hükümet döneminde çok yakın çalıştıklarını belirten Ecevit, "Sık sık bir araya gelemesek de, karşılıklı olarak görüşlerimizin örtüştüğünü görüyoruz" dedi. Bahçeli ve Ecevit, yaklaşık 20 dakika süren görüşmelerinde Kıbrıs sorunuyla ilgili fikir alışverişinde bulundu. Ecevit'i Genel Merkez'in kapısında karşılayarak makamına çıkaran Bahçeli, görüşmeyi de Ecevit'le baş başa yapmayı tercih etti. 
   
   'Sol ittifak'a Karakaş resti 
   Sol ittifakın İstanbul Büyükşehir Belediye Başkan adayı olarak adı geçen YTP Genel Başkan Yardımcısı Ercan Karakaş, solun geniş bir güç birliği yapamayacağı gerekçesiyle aday olmayacağını açıkladı. 
   Yazılı bir açıklama yapan Karakaş, "Geniş istişarelerden ve hatta ön mutabakatlardan sonra, YTP tarafından İstanbul Büyükşehir Belediye Başkanlığı'na adaylığım gündeme getirildi. Aradan 4 hafta geçmesine ve ismimle ilgili bir itiraz ileri sürülmemesine rağmen, bir sonuca gidilmedi" dedi. Karakaş, bu süre içinde yapılan görüşmelerden ve kendisine yapılan önerilerden, "kısa vadeli siyasi küçük hesapların, büyük hedeflerin önüne geçmeye devam ettiğinin" anlaşıldığını savundu. 
   
   AKP'de aday kavgası kızıştı 
   AKP Denizli Milletvekili Ümmet Kandoğan, istediği adayın gösterilmemesi üzerine dün önce istifa etti, yönetim devreye girince de istifasını geri aldı. Kandoğan, Denizli'nin Babadağ ilçesinde istediği eczacı Ahmet İmsek'in yerine ANAP'lı başkan Ali Helvacı'nın aday olacağını öğrenince tepki gösterdi. Bir sonuç alamayan Kandoğan, TBMM Başkanlığı'na "Gördüğüm lüzum üzerine AKP milletvekilliğinden istifa ediyorum" diye dilekçe yazdı. Bunun üzerine AKP yönetimi, Kandoğan'ı genel merkeze çağırarak istifasını geri almasını istedi. İkna görüşmelerinin ardından AKP Grup Başkan Vekili Eyüp Fatsa, Kandoğan'ın istifasını geri aldığını açıkladı. Ancak Kandoğan danışmanları aracılığıyla "geri almadığını" duyurdu. 
   
   AKP, Erdoğan'a dokundurtmadı 
   TBMM Anayasa Adalet Karma Komisyonu'nun oluşturduğu 5 No'lu Hazırlık Komisyonu, aralarında Başbakan Recep Tayyip Erdoğan'ın da bulunduğu 20 milletvekilinin dokunulmazlığının kaldırılması talebini reddetti. Erdoğan hakkında İstanbul Belediye Başkanlığı dönemiyle ilgili dosyanın da aralarında bulunduğu 20 dosya hakkında yargılamanın dönem sonuna ertelemesine karar veren komisyonun kararının kesinleşmesi için Karma Komisyon'dan da aynı kararın çıkması gerekiyor. 
   
   MHP'li adaydan yeşil, kırmızı ve sarı afiş 
   MHP'nin Diyarbakır Büyükşehir Belediye Başkan Adayı Abdullah Arzakçı, seçim afişlerini, PKK'nın flamalarındaki gibi yeşil, kırmızı ve sarı renklerini kullanarak bastırdı. Arzakçı, kentin hemen yanında 55 milyon metrekarelik baraj ve ortasında "tatil adası" oluşturma, 57 bin kişiye iş, 400 bin kişiye de aş sağlayacağı vaadinde bulundu. Diyarbakır'ı 'altın şehir' haline getireceğini iddia eden Arzakçı, tüm bu vaatlerini yerine getirmek için 3 katrilyon liraya ihtiyaç olduğunu, ancak bu parayı bulabileceğini öne sürdü. 
   
   CHP'nin 'Temel Reis'i AKP'yi kızdırdı 
   AKP, CHP'nin yerel seçim kampanyası için hazırladığı çizgi filmlerde Genel Başkan Deniz Baykal'ın iyiliği temsil eden "Temel Reis", Başbakan Recep Tayyip Erdoğan'ın kötülüğü temsil eden "Kabasakal" tiplemesini canlandırmasına tepki gösterdi. AKP Grup Başkan Vekili Eyüp Fatsa, CHP'nin hayal leminde yaşadığını belirterek, "Baykal, gerçek hayatta halkın reisi olamaz. Ama Tayyip Bey gerçek hayatta halkın reisi olur. Çizgi filmlerle uğraşacaklarına, varsa sosyal demokrat projelerini vatandaşa anlatsınlar. Kendi tabanlarını tutmaya çalışsınlar" dedi. Baykal da, gazetecilerin Temel Reis'in Kabasakal ile Safinaz için savaştığını hatırlatmaları üzerine, "Safinaz'ın ne olduğu önemli, Safinaz demokrasi perisi midir Milletin aydınlık geleceği uğrunda mücadele ettiği bir olgu mudur Onu öyle görmek lazım. Bir Safinaz vardır, Safinaz'dan içeri" diye konuştu. 
   
   
   
   
   
</TEXT>
</DOC>
