<DOC>
<DOCNO> 202248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/soneko20.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Petlas, evlilik hazırlığında... 
</HEADLINE>
<TEXT>

     Petlas Genel Müdürü Tunca Dingiloğlu, radyal teknolojiyle lastik üretmek için uluslararası bir firmayla ortak olmak istediklerini söyledi. 
     Dingiloğlu, Petlas'ı geleceği taşıyacak bir model arayışı içinde olduklarını kaydetti. 
     Günümüzde radyal teknolojinin oldukta önemli olduğuna işaret eden Dingiloğlu, ''Radyal teknolojiyle lastik üretmek için uluslararası bir firmayla ortak olmak istiyoruz. Bunun için girişimlerimiz oldu. Bir firmayla görüşüyoruz. Bu firma Avrupa'da da Uzakdoğu'da da olabilir. Bizim için önemli değil. Çünkü, Petlas'ın konumu bu pazar için de oldukça uygun'' dedi. 
     Dingiloğlu, Türkiye'nin tek uçak lastiği üreten kuruluşu olan Petlas'ın kendi ayakları üzerinde durduğunu belirterek, 5 kıtaya ihracat yaptıklarını, 500 olan bayi sayılarını da artırmaya devam ettiklerini bildirdi. 
     Toplu iş sözleşmesinde verdikleri yüzde 20 zammın, Türkiye şartlarında iyi bir oran olduğunu ifade eden Dingiloğlu, ''Biz çalışanla çalışmayanı aynı kefeye koymuyoruz. Tüm işçilerimizin işyerindeki sürekliliğine özen gösteriyoruz. Geçmişte olduğu gibi hasta raporu alarak özel işlerini takip edenlere fırsat vermiyoruz. Özel işi olanlara ücretsiz izin veriyoruz. Bu da çalışanlar arasında hem verimliliği hem de sürekliliği artırıyor'' diye konuştu. 
     
</TEXT>
</DOC>
