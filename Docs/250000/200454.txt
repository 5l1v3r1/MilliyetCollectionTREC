<DOC>
<DOCNO> 200454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur40.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yerel seçimler şimdi bizim için daha fazla önemli" 
</HEADLINE>
<TEXT>

     BBP Genel Başkanı Muhsin Yazıcıoğlu, yerel seçimlerin partileri için şimdi daha fazla önemli olduğunu söyledi. 
     Erzurum'da Polat Renaıssance Otel'de basın toplantısı düzenleyen Yazıcıoğlu, ''Baharda Birlik İçin Anadolu Harekatı'' adı altında Doğu Anadolu Bölgesi gezisi başlattıklarını açıkladı. 
     Gezilerinin programsız ve ani başladığını belirten Yazıcıoğlu, amaçlarının, habersiz bir şekilde teşkilatlarının durumunu yerinde gözlemek ve bunun yanında Anadolu'nun ekonomik ve sosyal durumunu tespit etmek olduğunu kaydetti. 
     Yerel seçimlerle ilgili açıklama yapan Yazıcıoğlu, seçimlerin kendileri için her zamankinden daha fazla önem arz ettiğini belirterek, bunun hükümetin kamu reformu ile ilgili girişimlerinden kaynaklandığını vurguladı. 
     Söz konusu reformu, Türkiye'nin bütünlüğü açısından tehlikeli bulduklarını anlatan Yazıcıoğlu, bu reformun, Türkiye'yi eyaletleştirecek bir yapıda olduğunu öne sürdü. 
     Bürokrasi duvarının yıkılabilmesi için kendilerinin de sistemin değişmesinden yana olduklarını dile getiren Yazıcıoğlu, ancak bunu yaparken Türkiye'nin içte ve dıştaki durumunun iyi irdelenmesi gerektiğine işaret etti. 
     Bundan dolayı yerel seçimlere, özellikle de il genel meclisi seçimlerine büyük önem verdiklerini açıklayan Yazıcıoğlu, teşkilatlarını bu yönde yapılandırdıklarının altını çizdi. 
     Ekonomideki duruma da değinen Yazıcıoğlu, istatistiklerdeki iyileşmenin henüz Anadolu halkına yansımadığını savundu. 
     Yazıcıoğlu ayrıca, dış siyasette de birçok hata yapıldığını, bu konuda daha hassas olunması gerektiğini sözlerine ekledi. 
     
</TEXT>
</DOC>
