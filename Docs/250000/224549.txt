<DOC>
<DOCNO> 224549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo12.html </URL>
<DATE> 2004/03/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Beşiktaş basketbolda tutulmuyor... 
</HEADLINE>
<TEXT>

     Türkiye Basketbol Ligi'nde bu sezon başarılı bir grafik çizen Beşiktaş'ta, lider Efes Pilsen'i bu sezon ikinci kez mağlup etmenin sevinci yaşanıyor. 
     Beşiktaş Erkek Basketbol Takımı Menajeri Zeki Can, Efes Pilsen'i yenerek, kalitelerini herkese gösterdiklerini söyledi. 
     Can, sezon başında kendilerine hedef maçlar belirlediklerini ifade ederek, ''Bunlar Ülkerspor ve Efes Pilsen maçlarıydı. Maalesef Ülkerspor'a iki maçta da şansız bir şekilde yenildik. Efes Pilsen'i ise her iki maçta da yendik. Bu bakımdan hedefimize ulaştık. Bunun yanında ligde ilk 3 sırada yer almak istiyoruz. Büyük bir ihtimalle bunu da başaracağız. Efes Pilsen'i yenerek, nereye kadar gideceğimizi ve iyi bir kadroya sahip olduğumuzu herkese gösterdik'' diye konuştu. 
     Hedeflerinin şampiyonluğa kadar gitmek olduğunu kaydeden menajer Can, ''Bizim başarımız diğer takımlara da güç verecek. Fenerbahçe, Galatasaray ve Pınar Karşıyaka'nın da şampiyonluk mücadelesi vermesini istiyoruz'' dedi. 
     
     ''850 BİN DOLARLIK TAKIMIMIZ VAR'' 
     Herkese örnek olacak bir organizasyonla başarıyı yakaladıklarını kaydeden Can, şöyle konuştu 
     ''Ülkerspor ve Efes Pilsen yıllardan beri çok iyi organizasyon yapıyorlar. Bize göre daha deneyimliler. Bu bakımdan ligdeki diğer takımlardan birkaç adım öndeler. Bizim amacımız organizasyon olarak bir yerlere gelebilmek. Mütevazı bir kadromuz var. Bazılarının söylediği gibi büyük paralarla bu takımı kurmadık. 850 bin dolarlık bir takıma sahibiz. Bizim harcadığımız paranın üstünde para harcayıp da başarı elde edemeyen takımlar var. Biz başarıyı yakaladık.'' Zeki Can, taraftarlarının da güvenini kazandıklarını vurgulayarak, ''Taraftarımızın da bize inanması gerekiyordu. Galibiyetler arka arkaya gelmeye başlayınca güven de arttı. Bu da bize güç veriyor. Efes Pilsen maçında da güzel bir seyirci vardı. Küfür etmeyen, rakibe sataşmayan basketbol seyircisi salondaydı. Bu bakımdan taraftarlarımızı kutluyorum. Bu şekilde örnek oldular'' diye konuştu. 
     
     AVRUPA KUPALARI KONUSU 
     Avrupa kupalarına katılma konusunda da ön çalışmalar yaptıklarını vurgulayan Can, şunları söyledi 
     ''Şu anda Avrupa kupaları konusunda ne ULEB'den ne de FIBA'dan bir teklif gelmedi. ULEB Cup mı, Avrupa Ligi mi, yoksa FIBA Cup mı olur, bu sezon sonunda belli olacak. Bizim için maddi ve manevi kazancı en yüksek kupada yer alırız. Mutlaka bir Avrupa kupasında yer alacağız. Önümüzdeki sezon Akatlar Spor Salonu'nda taraftarlarımızla daha da bütünleşip çok büyük başarılara imza atmak istiyoruz.'' Sakat oyuncular konusunda da bilgi veren Zeki Can, ''Tolga'nın ayağında stres kırığı var. Hafta sonunda alçısı çıkacak. Ufuk ise idmanlara başladı. Ancak bu oyuncu play-off maçlarında oynayabilecek'' diyerek sözlerini tamamladı. 
     
</TEXT>
</DOC>
