<DOC>
<DOCNO> 230353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/cemal.html </URL>
<DATE> 2004/04/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sakıp Sabancı için... 
</HEADLINE>
<TEXT>

   
   Ölümün arkasından ne söyleyeceksin ki Bir varsın bir yoksun O kadar. Bir yerde bütün hikaye, yani hayat bu... 
   Herkes için öyle. 
   Tabii her ölüm kendi acısını getiriyor. Zaman tünelinde yolculuğa çıkartıyor insanı... 
   Sakıp Sabancı öldü. 
   Ama yaşayacak. Sakıp Bey de öldükten sonra yaşayacaklar kervanına katıldı. 
   Vehbi Koç gibi... 
   Nejat Eczacıbaşı gibi... 
   Bir işadamı olarak Türk ekonomisinde, endüstrisinde büyük atılımların altına imza attı. Türkiye'nin dışa açılmasında ciddi hamlelerin sahibi oldu. 
   Bir yandan ekonomideki başarıları, öbür yandan sanat, kültür ve eğitim alanındaki en güzel örneği Sabancı Üniversitesi katkılarıyla Türkiye'de 'sivil toplum'un güçlenmesini sağladı. 
   Kürt sorunu, din sorunu gibi ülkemizde demokratik hukuk devleti yolunda engel oluşturan sorunlara da - bazı acıları da göğüsleyerek, şimşekleri de üstüne çekmeyi göze alarak - yakın ilgi gösterdi. 
   Bu bakımdan 'sivil' bir insandı. 
   Türkiye değerli bir insanını kaybetti. Kendisine rahmet, Sabancı Ailesi'ne başsağlığı diliyorum. 
   Aşağıda daha önce yazdığım pazar yazısı yer alıyor. 
   
   Kafanın içinde devrim yapmak    Picasso'nun gözleri, tuhaf... İçinden şimşekler çakar gibi bakıyor. İlginç bir fotoğraf. Picasso, Yves Montand, eşi Simone Signoret. Dördüncü kişi bir Fransız gazeteci, Georges Tabarraud. 
   Simone Signoret, genç ve güzel. 
   Dördü de Komünist Partisi üyesi. 
   Yıl 1956. 
   Macar İhtilali'nin Kızıl Ordu tarafından ezilmesini tartışıyorlar. Douglas Duncan'ın fotoğraf altında böyle yazıyor. 
   Gazeteci savunuyor Moskova'yı. 
   Picasso düşünceli. Öteki ikisinin kaşları çatık. Çünkü bu üçlü daha yeni Moskova'yı prostesto eden bir bildiriyi imzalamışlar. Montand'la Signoret, Fransız Komünist Partisi'yle ilişkilerini keserken, Picasso da parti üyeliğini pasifleştirmiş... 
   Tartışma bitmez. 
   Bugün de Irak'ı tartışıyoruz. 
   1601'den kalma bir ev. 
   Picasso'nun resimlerini ilk keşfeden ve çok uzun yıllar büyük ressamla yakın dostluk içinde yaşayan Siegfried Rosengarts, sonradan Picasso Müzesi'ne dönüştürülen bu evi 1946'de belediyeye bağışlamış... 
   Kimsecikler yok. Sessizliği uzaktan delen piyano sesi insanı hüzünle dolu bir yalnızlığın içine çekiyor. 
   On beşinci yüzyıldan kalma Weinmarkt'tan Şarap Pazarı'ndan göle doğru yürüyorum. Güzel bir pazar günü. Lüzern Golü sakin, pürüzsüz. Kuğular, ördekler... Karlı dağların gölgesi vuruyor. Bu İsviçre'de her şey kartpostal gibi... Ortaçağdan kalma tahta köprüden gitar sesi çalınıyor kulağıma. 
   Herkes kendini güneşe vermiş... Bir İrlanda barı önündeki duyuruya seviniyorum. Akşamüstü Arsenal - Manchester United maçı canlı olarak verilecekmiş. Bürgenstock zirvesi birkaç saat daha bekleyebilir. Zaten Türkiye'de seçimler var, Kıbrıs bir günlüğüne devre dışı... 
   O filmdeki piyanistin sözü takılıyor aklıma. "Kafamın içinde devrim oldu" diyordu sakin sesle, "Değiş ve hayata en başından başla dedim kendi kendime... Ve yeniden başladım." 
   Erdal'la birlikte bir günlüğüne Kıbrıs'tan kopmak istiyoruz. 
   Ama Başaran bırakmıyor. 
   Baflı babasını anlatıyor 
   "1975 yılı. Uçak işlemiyor Kıbrıs'a. Ecevit, Karaoğlan gemiyle geliyor Mağosa'ya. Çıkarma sonrası ilk kez... Yer yerinden oynuyor. Ecevit arabasıyla omuzlara alınıyor. O akşam babam eve geldi. Koltuğunun altında bir Ecevit fotoğrafı. Duvara astı, etrafına da bizlerin fotoğraflarını. Annem niye oraya astığını sorunca, 'O da bizim aileden' demişti. Birkaç yıl öncesi. Babam 80 yaşında. DSP hükümette, Ecevit başbakan. Babama gittim, baktım çeyrek yüzyıl orada asılı durmuş fotoğraf yerinde yok. 'Boş ver, artık Karaoğlan bizim için çalışmıyor' dedi. O sıralar Ecevit, 'Kuzey Kıbrıs'ta tek Türk bile kalmasa Kıbrıs bizim için önemlidir' diye bir laf etmişti. Babama göre, Ecevit demek istiyor ki, 'Biz sizin için gelmedik oraya...' Babamın gönül bağı kopmuştu Ecevit'le..." 
   Köşemin altında bir haber. 
   Hayır diyenlere bakıyorum. 
   İlginç bir cephe 
   Demirel, Ecevit, Devlet Bahçeli, Mehmet Ağar, Muhsin Yazıcıoğlu, Doğu Perinçek, Mümtaz Soysal, Sinan Aygün... 
   İlginç bir hayır cephesi 
   Öyle değil mi 
   Kim bilir, belki de kafalarının içinde devrim yapmak ihtiyacını hiç duymadıkları için öyle... 
   İyi pazarlar 
   
      
   
   
</TEXT>
</DOC>
