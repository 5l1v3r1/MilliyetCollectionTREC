<DOC>
<DOCNO> 228048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur27.html </URL>
<DATE> 2004/04/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Profesörden, öğrencilere rock konseri... 
</HEADLINE>
<TEXT>

     Abant İzzet Baysal Üniversitesi Müzik Bölümü öğretim üyelerinden Prof. Dr. Erkan Akın, öğrencilerine rock konseri verdi. 
     Üniversitenin Kültür Merkezi'nde öğrencileriyle buluşan 60 yaşındaki Prof. Dr. Akın, müzik yapmanın yaşla ilgisi olmadığını vurgulayarak, ''Benim yaşımda rock müzik yapmak kolay değil. Fakat ben seviyorum'' dedi. 
     Öğrenciler, Prof. Akın'ın gitarıyla verdiği rock müzik konserine büyük ilgi gösterdi. 
     
     ÖĞRENCİLER DE KONSER VERDİ 
     Daha sonra Müzik Eğitimi Bölümü öğrencileri, keman ve piyano eşliğinde konser verdi. 
     Müzik Bölümü öğretim üyelerinden Prof. Feridun Büyükaksoy, konserden önce yaptığı konuşmada, öğrencilerin güven ve becerilerini geliştirmek amacıyla bu etkinliği düzenlediklerini belirterek, ''Öğrencilerimize derslerde öğrenmiş oldukları bilgileri sahne ortamında seyirciyle paylaşmayı öğretiyoruz. Sahnede öğrencinin başarısının yanı sıra yetiştiricinin de eğitimi ortaya konulmaktadır'' diye konuştu. 
     Seyircinin karşısına çıkarken çok heyecanlandıklarını söyleyen öğrenciler ise Millies, Bach, Seitz, ve Schefer'in eserlerini keman ve piyano eşliğinde seslendirdiler. 
     
</TEXT>
</DOC>
