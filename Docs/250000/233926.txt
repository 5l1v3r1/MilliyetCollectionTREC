<DOC>
<DOCNO> 233926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur10.html </URL>
<DATE> 2004/04/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yarın çocukların bayramı... Ya sokaktaki küçükler .. 
</HEADLINE>
<TEXT>

     
     Sibel AKSU 
     

''Almış eline bir çiçek. Sevicek, Sevmicek. Ama çiçek nereden bilecek'', ''Düşüncelere dalmışım, bunu da sana gözlerimden düşen damla damla gözyaşlarıyla anlatmışım...'' Bu dizelerin yazarlarının adları, Adem ve Mesut... Sokaklarda, bilmedikleri bir geleceğe doğru giderken, toplumsal desteğin azalması sonucu yok olma aşamasına gelen Umut Çocukları Derneği'nin kol kanat gerdiği onlarca çocuktan ikisi. 
     Dünyada çocuklarına bayram armağan edilen tek ülke Türkiye'de, sokak çocuklarının da hatırlanması gerektiğini vurgulayan Umut Çocukları Derneği Başkanı Yusuf Kulca, AA muhabirine yaptığı açıklamada, maddi sıkıntılar nedeniyle faaliyetlerini durdurmak üzere olduklarını, vatandaşların çok acil desteğine ihtiyaç duyduklarını bildirdi. 
     Kulca, yıllarca özellikle okul çocuklarının desteğiyle ayakta kalmaya çalışırken, 1998 yılında anaokulu öğretmeni Serpil Yeşilyurt'un tiner kullanan bir grup tarafından tecavüz edilip öldürülmesi, 1999 Marmara depremi, ardından da bir SAT komandosunun cinayete kurban gitmesinin, bağışların kesilmesine neden olduğunu kaydetti. 
     Kulca, şunları kaydetti 
     ''Oluşan korku ve nefret, cezalandırmayı getirdi. Türkiye'nin temelinde beraberlik ruhu var ama risk alanlarında halkımızı pek görmüyoruz. Sadece biz değil, bizimle aynı alanda çalışan ve aslında yüzlerce, binlerce olması gerekirken, 11-12 kadar olan diğer dernekler de çalışmalarını sürdüremez hale geldiler. Giderek küçülüyoruz. Ayakta kalabilmek için çalışan personel sayısını azalttık, ayda 30 çocuğun kalabildiği gece barınağını kapattık. 2 ay sonrasını göremiyoruz.'' 
     
     ''GENÇLİK POLİSİ KURULMALI'' 
     Yusuf Kulca, gelecekte ülke için çok önem taşıyacak bir sorunu da, artık yaşları 18'i geçen sokakta yaşayan gençlerin oluşturduğunu söyledi. ''Çok ağır ortamda mücadele veren, eğitimden yoksun, meslekleri olmayan bu gençlerin yapacakları tahribat, çocuklardan fazla olabilir'' diyen Kulca, TBMM'nin çok acil olarak gençliği koruma yasaları çıkarması, ayrıca, Avrupa ülkelerinde de örneği bulunan Gençlik Polisi kurulması gereğini vurguladı. 
     Eğitim vakıflarına, üniversite öğrencilerine burs verirken, payın belirli kısmını yoksul ailelerin başarısız çocuklarının başarıları için kullanmaları çağrısında bulunan Kulca, belediye başkanlarının ise evlenmek isteyenlerden, önce eğitimden geçmelerini sağlayacak 'evlilik diploması' isteyebileceklerini söyledi. 
     
     ''ÇOCUKLARA DERNEK KURMA HAKKI VERELİM'' 
     Yusuf Kulca ayrıca, BM Çocuk Hakları Sözleşmesi'nin 15. maddesi uyarınca çocuklara dernek kurma hakkı verilmesine ilişkin düzenlemenin yapılmasını istedi. 
     Devlet, yerel yönetimler, gönüllü kuruluşlar, üniversiteler, basın ve aydınların, halkın da katılımıyla çok kısa sürede biraraya gelerek, soruna ilişkin çözüm üretmeleri gerektiğini vurgulayan Kulca, aksi halde sokakta çocuklara yönelik cinsel tacizin, AIDS'ın denetimsiz ilerlemesine, küçük kızların gayrımeşru doğumlarına neden olabileceğini, organ mafyası ve suç örgütlerinin bu çocukları kullanabileceğini anlattı. 
     
     ''AİLELER SOKAĞA İTİYOR''' 
     Ege Üniversitesi EÜ Psikiyatri Anabilim Dalı öğretim üyelerinden Prof. Dr. Hakan Coşkunol da, sokak çocuklarının ortak özelliğini, ilgisiz, kopuk, ciddi psikolojik ve ekonomik sıkıntılar içindeki ailelerin oluşturduğunu belirtti. ''Bu aileler, çocukları sokaklarda çalışmaya itiyor'' diyen Prof. Dr. Coşkunol, şunları kaydetti 
     ''Toplumda bu çocuklara yönelik korku ve öfke var. Ancak evlerinde istenmeyen bu çocuklar da dışarıda yaşamını kazanmaya çalışırken, bir sürü olumsuzlukla karşılaşıyor. Sürekli tacize uğruyor. Yoğun bir öfke ve güvensizlik taşıyor. Elbette suç işleme potansiyeli içinde de olabiliyorlar. Bu nedenle risk olabilecek kişileri saptayıp, onlara eğitim vermeye çalışan kurumlara sahip çıkılması gereklidir. Sağlıklı bir toplumda yaşamak istiyorsak, sağlıksız unsurları önleyecek kurumlara destek olalım.'' 
     
     SOKAĞA ÇIKMA YAŞI DÜŞÜYOR 
     Bu arada EÜ Edebiyat Fakültesi Psikoloji Bölümü öğretim üyelerinden Doç. Dr. Sezen Zeytinoğlu'nun, İzmir ve Ankara sokaklarında yaşayan çocuklara ilişkin yaptığı alan araştırmasında, bu kentlerde sokakta çalışmaya başlayan çocuk yaşının 8-10'a indiği, çocukların 82-89'unun parçalanmış ailelerden geldiği görüldü. 
     Araştırmada, yüzde 44'ü işsiz olan babaların büyük çoğunluğunu ilkokul mezunları ya da bu kurumlardan terklerin oluşturduğu, yarıdan fazlası hiç okula gitmeyen annelerin yüzde 90'ının da ev dışında çalışmadıkları kaydedildi. Araştırmada, ailelerin sahip oldukları çocuk sayısının 4'ten fazla olduğuna dikkat çekildi. 
     
</TEXT>
</DOC>
