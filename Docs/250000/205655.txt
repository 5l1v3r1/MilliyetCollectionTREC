<DOC>
<DOCNO> 205655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/spor/axspo02.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıktık açık alınla 
</HEADLINE>
<TEXT>


Atina 2004'te Türkiye 10 madalyayla tarihinin en başarılı ikinci olimpiyatını yaşarken, Elvan şoku ve Şule Şahbaz'ın dopingli çıkması bu sevinci gölgeledi 

Türkiye'de yılın olayları - Hazırlayan Murat AĞCA 


YUNANİSTAN'IN başkenti Atina'da 13-29 Ağustos tarihleri arasında düzenlenen 28. Olimpiyat Oyunları'na Türkiye, 3'er altın ve gümüşün yanısıra 4 bronz madalyayla 1948 Londra'dan sonra en fazla madalyayı kazandı ve genel klasmanda 22. oldu. Türkiye Halil Mutlu, Taner Sağır ve Nurcan Taylan olmak üzere üç altın madalyayı da halterde alırken, boksta Atagün Yalçınkaya, grekoromen güreşte Şeref Eroğlu, tekvandoda Bahri Tanrıkulu ile gümüş, atletizm çekiç atmada Eşref Apak, grekoromen güreşte Mehmet Özal, serbestte Aydın Polatçı ve halterde Sedat Artuç ile bronza ulaştı. 
23 doping olayıyla bu alanda rekor kırılan oyunlarda halterci Şule Şahbaz, olimpiyat tarihinde dopingli çıkan ilk Türk sporcusu oldu. Bayanlarda Türkiye'ye tarihteki ilk olimpiyat altın madalyasını halterde Nurcan Taylan kazandırdı. Üç altın madalyanın da halterde kazanıldığı oyunlarda erkekler 56 kiloda Halil Mutlu da 3. kez üstüste Olimpiyat Şampiyonu olarak başta Naim Süleymanoğlu olmak üzere bu onura ulaşan ender sporcular arasına katıldı. Atletizmde altın madalya umudu Süreyya Ayhan'ın oyunlara son anda katılamaması, ardından da rekortmen atletimiz Elvan Abeylegesse'nin 5 bin ve 1500 metrelerde oyunlarda dereceye girememesi, Türk spor kamuoyunda büyük bir düş kırıklığına yol açtı. 
Öte yandan Uluslararası Olimpiyat Komitesi, 2012 Yaz Olimpiyat Oyunları için belirlediği 5 aday kent arasına, üst üste dördüncü kez ev sahipliği için yarışan İstanbul'u almadı. 

ATLETİZM 
Sevinç ve hüzün 

Atletizmde "mutluluk" ve "hüsranı" bir arada yaşadık. 2004'ün en güzel sürprizi Elvan Abeylegesse'nin dünya rekoru oldu. Golden League'in Bergen ayağında Elvan, 5 binde 14.24.68'lik müthiş derecesiyle tarihi rekora ulaştı. Milli atlet, Monaco'daki 2.Dünya Atletizm Finali'nde de 5 binde birinciliği kazandı. Ancak olimpiyattaki şok başarısızlığı herkesi şaşırttı. 
Olimpiyat arefesinde 2004'e damgasını vuran skandal patlak verdi. 1500 metredeki madalya umudumuz Avrupa Şampiyonu, Dünya ikincisi atlet Süreyya Ayhan, sakatlanarak oyunlardan çekildiğini açıkladı. Ancak bu sırada Ayhan ve antrenörü Yücel Kop'un Edirne'ye doping kontrolü için gelen WADA yetkilileriyle yaşadığı tartışmalar su yüzüne çıktı. Ayhan, oyunlara gidemedi. Uluslararası Atletizm Federasyonu IAAF doping örneği vermemek ve yetkilileri kandırmak suçlamalarını içeren raporla ilgili kararı, Atletizm Federasyonu'na bıraktı. Duruşma sürüyor. 
Avrupa Atmalar Kış Şampiyonası'nda, çekiçte Eşref Apak, 77.76 metrelik derecesiyle Türkiye Rekoru kırarak, 2. oldu. Avrupa Kros Şampiyonası'nda genç bayanlarda Binnaz Uslu altın madalya kazandı. Dünya Gençler Şampiyonası'nda erkekler 800 metrede Selahattin Çobanoğlu üçüncülük kürsüsüne çıktı. Balkan Şampiyonası'nda bayanlarda 6 gümüş, 6 bronzla 2., erkeklerde de 3 altın, 5 gümüş, 1 bronzla 3. olduk. Balkan Salon'da 3 gümüş, 8 bronz, Balkan Kros'ta 5 gümüş, 2 bronz aldık. Milli atlet Yeliz Ay, Birmingham ve Dublin'deki yürüyüş yarışmalarından birinci oldu.Türkiye Ligi'nde şampiyonlukları, erkeklerde Fenerbahçe, bayanlarda da ENKA aldı. Dünya Liseler Kros Şampiyonası'nda, Erzurum Şükrüpaşa Lisesi takım halinde ikinciliği aldı. 

BASKETBOL 
Dünya'lar bizim oldu 

TÜRKİYE, 5 Aralık'ta Malezya'da yapılan FIBA toplantısında 2010 Dünya Şampiyonası'na evsahipliği yapma hakkını elde etti. Böylece ülkemiz ilk kez bir büyükler takım şampiyonasına ev sahipliği yapma şansını yakaladı. 
Merkez Danışma Kurulu, Basketbol Federasyonu'nun özerklik başvurusunu kabul etti. NBA'deki başarılı temsilcimiz Mehmet Okur, takımı Detroit Pistons'ın şampiyonluğu kazanmasıyla şampiyonluk yüzüğü kazanan ilk Türk oyuncu oldu. Ünlü coach Bogdan Tanjevic A Milli Takım başantrenörlüğüne getirildi. Basketbol Ligi'nde Efes Pilsen 11. şampiyonluğuna, ezeli rakibi Ülkerspor'u final serisinde 4 - 2 ile geçerek ulaşırken, bayanlarda da Fenerbahçe ipi göğüsledi. Avrupa Kupaları'nda Efes Pilsen Euroleague'de final - four'u son anda kaçırırken, erkekler FIBA Avrupa Kupası'nda Tuborg Pilsener, İzmir'deki Final - Four'da üçüncülüğü elde etti. Bayanlarda da İstanbul'da yapılan FIBA Avrupa Kupası Final-Four'unda Fenerbahçe 4. sırayı aldı. Yıldız Milli Takım Yunanistan'daki şampiyonada Avrupa üçüncülüğüne imza atarken, Genç Milli Takımımız ise İspanya'da Avrupa ikinciliğine uzandı. 
Mehmet Okur, Utah Jazz ile 6 yıllığına 50, Hidayet Türkoğlu da Orlando Magic ile aynı süre için 38 milyon dolarlık kontratlara imza attılar. ABD Milli Takımı, Ağustos ayı içinde Türkiye'ye gelerek altı günlük kamp yaptı ve A Milli Takımımız'la iki özel maç oynadı. Millilerimiz bu iki maçı 67 - 79 ve 68 - 80'lik skorlarla kaybetti. 
A Milliler, Avrupa Şampiyonası Eleme Grubu maçlarının tümünü kazanarak final vizesi aldı. Cumhurbaşkanlığı Kupası'nı erkeklerde Efes'i 68 - 66 yenen Ülker, bayanlarda Erdemirspor'u 79 - 72 mağlup eden Fenerbahçe kazandılar. 

FUTBOL 
Milli hüsran 

Futbolda ne Dünya Kupası elemeleri serüvenine başlayan A Milli Takım, ne de Avrupa kupalarında mücadele eden kulüp takımlarımız beklentilere karşılık verebildi. Ay - Yıldızlı ekibimiz, yeni teknik direktörü Ersun Yanal yönetiminde grubunda oynadığı maçlarda sırasıyla Gürcistan'la 1 - 1, Yunanistan ile 0 - 0 berabere kaldı ardından zayıf Kazakistan'ı 4 - 0 yendi. Danimarka deplasmanında 1 - 1'lik skorla iki puan daha bırakan A Milliler, İstanbul'da Ukrayna'ya 3 - 0 yenilerek finallere katılma yolunda önemli bir yara aldı. 
Avrupa Şampiyonlar Ligi'nde Fenerbahçe, D Grubu'nu 3 galibiyet ve 3 yenilgiyle kaparken, 9 puanla 3. olup UEFA Kupası 3. turuna katılmaya hak kazandı. 
Süper Lig'de 2003-2004 sezonu şampiyonluğunu Fenerbahçe, 76 puanla ve 15. kez kazanırken, Trabzonspor 72 puanla 2. ve Beşiktaş da 62 puanla 3. oldu. Bursaspor, Adanaspor ve Elazığspor lige veda ederken, gol krallığını Konyasporlu Zafer Biryol, 25 golle kazandı. Türkiye Kupası'nı, finalde Gençlerbirliği'ni 4-0 yenen Trabzonspor, 7. kez havaya kaldırdı. 
Şampiyonlar Ligi 2. ön elemesinde Skonto Riga'yı geçen Trabzon, 3. ön elemede, D.Kiev'e 2-1 ve 0-2 ile elendi. 
UEFA Kupası 3. turunda G.Birliği, Parma'yı 1-0 ve 3-0 ile elerken, G.Antep, Roma'ya 1-0 ve 0-2, Galatasaray, Villarreal'e 2-2 ve 0-3, Beşiktaş da Valencia'ya 3-2 ve 0-2'lik skorlarla elendi. 4. turda G.Birliği, Valencia'ya 1-0 ve 0-2' ile teslim oldu. 
2004 - 2005 sezonunda UEFA Kupası ilk turunda Trabzonspor, A.Bilbao'ya 3-2 ve 0-3, Gençlerbirliği de Egaleo'ya 0-1 ve 1-1'lik skorlarla elenirken, Beşiktaş Bodo Glimt'i 1-1 ve 1-0'lık skorlarla eledi. Siyah - Beyazlılar, UEFA Kupası 2. tur B Grubu'nda ise 1 galibiyet, 1 beraberlik ve 2 yenilgiyle 4. olarak kupaya veda etti. 
Konyaspor Teknik Direktörü Tevfik Lav, trafik kazası sonucu yaşamını yitirdi. Futbol Federasyonu Olağan Genel Kurulu'nda başkanlığa, Levent Bıçakcı seçildi. Avrupa A Gençler Futbol Şampiyonası'nda Türkiye 2. oldu. UEFA, 2004-2005 sezonu Şampiyonlar Ligi finalinin Atatürk Olimpiyat Stadı'nda yapılmasını kararlaştırdı. 

GÜREŞ 
Avrupa Serbest Güreş Şampiyonası'nda 60 kiloda Tevfik Odabaşı, 84 kiloda Gökhan Yavaşer ve 120 kiloda Aydın Polatçı altın, 66 kiloda Ömer Çubukçu da bronz madalya kazandı. Avrupa Grekoromen Güreş Şampiyonası'nda da 55 kiloda Bayram Özdemir ve 84 kiloda Nazmi Avluca zirveye çıktı. 60 kiloda Bünyamin Emik bronz aldı. Vehbi Emre Grekoromen Turnuvası'nda 5 altın, 2 gümüş, 3 bronz, Yaşar Doğu Serbest Turnuvası'nda da 3 altın, 6 gümüş ve 1 bronz kazandık. Dünya Üniversiteler Şampiyonası'nda Türk sporcuları serbestte 1 gümüş, grekoromende 1 altın, 1 gümüş, 3 bronz madalya aldı. 643. Kırkpınar Yağlı Güreşleri'nde başpehlivanlığı, finalde Ahmet Taşçı'yı yenen Recep Kara ilk kez kazandı. 

VOLEYBOL 
Voleybol Birinci Ligi'nde şampiyonluğu erkeklerde Erdemirspor 2. kez, bayanlarda da Vakıfbank Güneş Sigorta 5. kez kazandı. Avrupa Top Teams Kupası'nı Bursa'daki finalde Alman Aliud Pharma Ulm'u 3 - 0 yenen Vakıfbank Güneş Sigorta kaldırdı. 31. Avrupa Bahar Kupası'nda Türkiye, 6 maçını da kazanarak şampiyonluğa ulaştı. 

KARATE 
Dünya Karate Şampiyonası'nda kumite 80 kiloda Zeynel Çelik ve bayan kumite takımı altın, kumite 75 kiloda Yavuz Karamollaoğlu da bronz madalya kazandı. Avrupa Şampiyonası'nda ise bayanlar açık sıklette Yıldız Aras ve bayan kumite milli takımı zirveye çıktı. Türkiye ayrıca 2'şer gümüş ve bronz madalya aldı. Avrupa Ümitler ve Gençler Karate Şampiyonası'nda Türkiye, 2 altın ve 4 bronz aldı. Balkan Şampiyonası'nda milli takım 2 altın, 5 gümüş ve 4 bronz madalya aldı. Dünya Üniversiteler Şampiyonası'nda Türkiye, 1 altın, 3 gümüş ve 4 bronza ulaştı. 

ENGELLİLER 
Paralimpik Oyunları'nda Korhan Yamaç, atıcılıkta 25 metrede dünya rekoru kırarak altın, 50 metrede de bronz madalya kazanarak tarihi bir başarıya ulaştı. 11. Özel Olimpiyatlar'da Türkiye, 7'şer altın ve bronz ile 6 gümüş madalya kazandı. Avrupa Bedensel Engelliler Futbol Şampiyonası'nda, Türkiye ikinciliği elde etti. Dünya İşitme Engelliler Güreş Şampiyonası'nda grekoromen ve serbestte toplam 5 altın, 5 gümüş, 3 bronz kazanan Türkiye, takım şampiyonluklarına ulaştı. Avrupa Bedensel Engelliler Bilek Güreşi Şampiyonası'nda sporcularımız 2'şer altın, gümüş ve bronz madalya kazandılar. 

HENTBOL 
Süper Lig'de şampiyonluğu yenilgisiz ASKİ, 5'i üstüste olmak üzere 6. kez kazandı. Türkiye Kupası'nı da ASKİ Spor müzesine götürdü. Bayanlar Süper Ligi'nde ve Türkiye Kupası'nda ise şampiyonluğu Üsküdar Belediyesi ilk kez elde etti. Dünya Plaj Hentbolu Şampiyonası'nda Türkiye, bayanlarda ve erkeklerde ikinciliği elde etti. Avrupa Plaj Hentbolu Şampiyonası'nda Türkiye, erkeklerde 3., bayanlarda ise 5. oldu. GSGM Kupası'nı Çankaya Belediyesi, Bayanlar Federasyon Kupası'nı da Ankara Havelsanspor kazandı. 

BİLARDO 
Dünya Ferdi Şampiyonası'nda zafere, 2003'te "dünyanın en iyi bilardocusu" seçilen Semih Saygıner ulaştı. Dünya Takımlar Bilardo Şampiyonası'nda Semih Saygıner ve Tayfun Taşdemir'den kurulu milli takım, finalde Belçika'yı yenerek üstüste ikinci şampiyonluğu elde etti. Avrupa 3 Bant Bilardo Şampiyonası'nda Murat Naci Çoklu, finalde Alman rakibini 3-1 yenerek şampiyonluğu kazandı. 

BUZ PATENİ 
Avrupa Buz Pateni Şampiyonası'nda bayanlarda 23. sırayı alan Tuğba Karademir, serbest programda yarışma hakkı elde eden ilk Türk sporcusu oldu. Karademir, Dünya Şampiyonası'nda ise elemeleri geçemedi. 

TEKVANDO 
Avrupa Tekvando Şampiyonası'nda 72 kiloda Ertan Baştuğ altın madalya kazandı. Türkiye, erkeklerde 3 de bronz madalya aldı. Bayanlarda ise 55 kiloda Zeynep Murat ve 67 kiloda Sibel Güler şampiyon oldu. Birer gümüş ve bronz alan bayanlar, takım halinde de ikinciliği aldı. Olimpiyat Oyunları Avrupa Elemeleri'nde 80 kiloda Bahri Tanrıkulu olimpiyat vizesi aldı. Dünya Üniversiteler Şampiyonası'nda Türkiye, 2 gümüş ve 5 bronz madalya kazandı. Dünya Gençler Şampiyonası'nda 1 altın, 2 gümüş ve 3 bronz aldık. 

BOKS 
Avrupa Boks Şampiyonası'nda 60 kiloda Selçuk Aydın gümüş, 63,5 kiloda Mustafa Karagöllü ve 91 kiloda Ertuğrul Ergezen de bronz madalyanın sahibi oldular. Avrupa Bayanlar Boks Şampiyonası'nda ise 60 kiloda Gülsüm Tatar altın madalya kazandı. Türkiye ayrıca 2 gümüş ve 6 bronz madalyayla takım ikinciliğini aldı. Dünya Üniversiteler Şampiyonası'nda 3 altın, 2 gümüş ve 1 bronz aldık. 

GOLF 
Slovenya'daki 1. Avrupa Golf Birliği EGA Genç Erkekler Takım Şampiyonası'nda Türkiye, şampiyonluğu kazanarak tarihsel bir başarıya imza attı. 

MOTORSPORLARI 
Uluslararası Otomobil Federasyonu FIA , Kurtköy'de yapılan Formula 1 pistini resmi takvimine alarak Türkiye Grand Prix'sinin 21 Ağustos 2005'te gerçekleşeceğini duyurdu. Avrupa Ralli Şampiyonası'nın 7. yarışı Fiat Rallisi adıyla İzmir'de yapıldı. Türkiye ayrıca, Dünya Cross Country Şampiyonası'nın 6. yarışı "Rallye D'Orient"e Kapadokya'da, Güneydoğu Avrupa Karting Kupası finaline de İstanbul'da ev sahipliği yaptı. Türkiye Ralli Şampiyonası'nda mutlu sona Ford'dan Serkan Yazıcı ulaştı. Motosiklette Kenan Sofuoğlu, Avrupa Super Stock 1000 cc Şampiyonası'nda 3. olarak tarihi bir başarı kazandı. 

HALTER 
Avrupa Şampiyonası'nda Türkiye, erkeklerde 8 altın, 5 gümüş ve 4 bronz, bayanlarda da 8 altın, 6 gümüş ve 2 bronz madalyayla takım halinde birinciliği elde etti. 77 kiloda Taner Sağır üç altın, 56 kiloda da Sedat Artuç 2 altın, 1 gümüşle en başarılı isimler oldular. Dünya Gençler Şampiyonası'nda Türkiye, 4 gümüş ve 5 bronz kazandı. Dünya Üniversiteler Halter Şampiyonası'nda Türkiye, 10 altın, 1 gümüş ve 3 bronz aldı. Avrupa Gençler'de erkeklerde 4 altın ve 3 bronz, bayanlarda da 5'er altın, gümüş ve bronz, Avrupa Yıldızlar'da erkeklerde 3 altın, 2 gümüş ve 1 bronz, bayanlarda 5 altın, 2 gümüş ve 4 bronz kazandık. 

TENİS 
İpek Şenoğlu Wimbledon elemelerinde mücadele eden ilk Türk bayan sporcu olurken, ABD Açık'ta da çiftlerde 3. tura kadar yükselerek bir Grand Slam'de bu başarıya ulaşan ilk Türk tenisçisi unvanını elde etti. Şenoğlu ayrıca Çin'de çiftler 3 kez ve TED Fıratpen turnuvasında da tekler şampiyonu oldu. Tenis Ligi'nde şampiyonlukları erkekler ve bayanlarda TED Kulübü kazandı. 

BUZ HOKEYİ 
Türkiye Buz Hokeyi Ligi'nde şampiyonluğu, finalde İzmit Büyükşehir Belediyesi'ni 8 - 2 yenen Polis Akademisi ve Koleji, üst üste ikinci kez kazandı. Buz Hokeyi Milli Takımı, 3. Kategori Dünya Şampiyonası'nda, 3 galibiyet, 1 yenilgiyle 2. olarak tarihinde ilk kez 2. Kategori'ye yükseldi. 

KÜREK 
Dünya Ümitler Kürek Şampiyonası'nda, hafif kilo 2 tek dümencilide Emre Vural ve Ahmet Yumrukaya'dan oluşan milli takım, altın madalya kazanarak Türk spor tarihinde bir ilki başardı. Uluslararası Gent Kürek Yarışmaları'nda Türk sporcuları, 6 birincilik, 4 ikincilik, 3 de üçüncülük kazandı. 

YELKEN 
İtalya'daki Olimpik Garda finn yarışmasında Ali Enver Adakan 3. oldu. Europe Cup laser 4.7'de Yiğitcan Gülle, laser radyalda Onur Derebaşı 3.'lüğü aldılar. Laser 4.7 Dünya Şampiyonası'nda Cansın Karga 3.'lük kürsüsüne çıktı. Vitrejanka Kupası'nda Nilsu Örgen 3. oldu. Çeşme'deki Dünya Mistral Şampiyonası'nda Ertuğrul İçingir 16. oldu. İzmir'deki Dünya Üniversiteler Yelken Şampiyonası'nda Türkiye, 2 gümüş madalya aldı. 

JUDO 
Avrupa Şampiyonası'nda 66 kiloda Bektaş Demirel ve artı 100'de Selim Tataroğlu altın madalya kazandı. Avrupa Kulüpler Judo Şampiyonası'nda İstanbul Büyükşehir Belediyesi ikinci oldu. Balkan Şampiyonası'nda Türkiye, 4 altın, 3 gümüş, 5 bronz kazandı. Gülşah Kocatürk, gençlerde Avrupa ikincisi, Dünya üçüncüsü, Kuraş'ta da Dünya şampiyonu oldu. Avrupa Takımlar Şampiyonası'nda milli takımımız üçüncülüğü elde etti. 

ATICILIK 
Dünya Kupası'nda Oğuzhan Tüzün, trapta birinciliği kazandı. Trap-Skeet ve Double Trap Dünya Kupası müsabakalarında da Milli Takım, İtalya'nın ardından ikinciliği elde etti. Avrupa Şampiyonası'nda Alp Kızılsu, trapta 149 puanla Dünya ve Avrupa rekorlarını yenileyerek altın, genç bayanlar skeette de Çiğdem Özyaman bronz madalya kazandı. Türkiye, Avrupa Ordulararası Atıcılık Şampiyonası'nda üç altın, Dünya Ordulararası Atıcılık Şampiyonası'nda da 2 gümüş, 1 bronz aldı. Balkan Şampiyonası'nda milli takım 8 altın, 9 gümüş ve 3 bronz kazandı. 

MASA TENİSİ 
Avrupa Şampiyonası'nda milli sporcumuz Peng Fei Jiang yıldızlarda altın kazanarak ülkemize bu alandaki ilk şampiyonluğu getirdi. Türkiye çiftlerde de Peng Fei - Sefa Avcı ikilisiyle bronz kazandı. Dünya Takımlar Şampiyonası'nda erkeklerde 39., bayanlarda da 43. olduk. 

BİSİKLET 
40. Cumhurbaşkanlığı Bisiklet Turu'nda takımda BRİSA, bireyselde İranlı Ahad Kazami birinciliği elde etti. BRİSA Uluslararası Mısır ve Sırbistan Karadağ turlarında da takım birinciliklerine ulaştı. Balkan Yol Şampiyonası'nda Türkiye, 3'er altın ve bronzun yanısıra 1 de gümüş aldı. Alanya Dağ Yarışmaları'nda ise sporcularımız 4 ikincilik ve 3 üçüncülük elde etti. 


</TEXT>
</DOC>
