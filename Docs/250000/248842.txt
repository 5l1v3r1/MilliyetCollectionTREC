<DOC>
<DOCNO> 248842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas12.html </URL>
<DATE> 2004/06/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
'Çalıkuşu' Macaristan'da tanıtıldı 
</HEADLINE>
<TEXT>

     Reşat Nuri Güntekin'in ''Çalıkuşu'' romanı, Macarcaya çevrildi ve parlamenterlere tanıtıldı. 
     Macar edebiyatçı Lazslo Puskas tarafından çevrilen romanın parlamentoda tanıtımını, Macar-Türk Dostluk Derneği ve Macar-Türk Parlamenterler Dostluk Grubu düzenledi. 
     Macar-Türk Parlamenterler Dostluk Grubu'nun eş başkanı milletvekili Kelemen Andras'ın ev sahipliği yaptığı tanıtıma Budapeşte Büyükelçisi Aydan Karahan da katıldı. 
     Parlamentonun ünlü Goblein Salonu'nda yapılan tanıtımda konuşan Büyükelçi Karahan, romanın edebiyat tarihindeki öneminin yanı sıra yeni AB üyesi Macaristan ile AB üyeliğine doğru kesin adımlarla ilerleyen Türkiye'nin ilişkileri üzerinde durdu. 
     Romanı Türkçeden Macarcaya çeviren Laszlo Puskas, kitabı imzalayarak konuklara hediye etti. 
     
</TEXT>
</DOC>
