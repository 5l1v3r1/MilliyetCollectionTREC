<DOC>
<DOCNO> 233166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko48.html </URL>
<DATE> 2004/04/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Fiba Türkiye'de müthiş bir girişimci ruhu, deli bir cesaret var... 
</HEADLINE>
<TEXT>

     Fiba Holding Yönetim Kurulu Başkanı Hüsnü Özyeğin, ''Türkiye'de müthiş bir girişimci ruhu var, deli bir cesaret var'' dedi. 
     TÜSİAD tarafından düzenlenen, Girişimcilik Kongresi kapsamında gerçekleştirilen ''Uluslararası Gelişmeler Işığında Türkiye'de Girişimcilik Politikası'' oturumunda konuşan FİBA Holding Yönetim Kurulu Başkanı Hüsnü Özyeğin, girişimcilik öyküsünü anlattı. 
     1963 yılında kendisine verilen 1.000 dolar ile Amerika'ya gittiğini belirten Özyeğin, ''ABD'de 18 yaşında girişimci olmazsanız yaşamaya imkanınız yok. Orada hem çalıştım, hem okudum'' dedi. 
     Özyeğin, Türkiye'ye döndükten sonra lise arkadaşı Mehmet Emin Karamehmet'in Çukurova'nın patronu olduğunu duyduğunu ve kendisini işe aldığını belirterek, Pamukbank'ta uzun yıllar çalıştıktan sonra banka kurmaya karar verdiğini, bunun için iki evini sattığını, kiralık eve geçtiğini ve 13 yıllık yöneticiliğinde biriktirdiği 1 milyon doları kullandığını anlattı. 
     Finasbank'ı 24 kişi ile kurduğunu ve bugün bankanın yurtiçi ve yurtdışında çalışan sayısının 5 bin 700 olduğunu, Fiba'da ise 11 bin kişinin istihdam edildiğini bildiren Özyeğin, ''geldiğimiz nokta itibariyle yurtdışında en büyük Türk bankasıyız. Romanya ve Rusya'da Citibank'ın önündeyiz'' diye konuştu. 
     
     PANSİYONLARA BİLE KREDİ VERİYORUZ 
     Özyeğin, Türkiye'de girişimcilerin hem kredi, hem de sermayeye ihtiyaçları bulunduğunu ifade ederek, şöyle dedi 
     ''Eskiden 5 yıldızlı otellere kredi veriliyordu, şimdi 2-3 yıldızlı hatta pansiyonlara bile kredi veriyoruz. Krizde zor duruma düşen şirketler oldu. Bankalar gidip onlara check-up yapmadılar. Biz firmaların bir kısmını yakından izleyip onları hayata geçirdik. Türkiye'de müthiş bir girişimci ruhu var, deli bir cesaret var. Şehirler arası otobüsler, şehiriçi minibüsçüler...Bunlar dünyanın hiçbir yerinde yok.'' AK Parti Genel Başkan Yardımcısı Reha Denemeç de, Türkiye'de geçmiş dönemde yenilik konusunda duyarsız kalındığını söyledi. 
     Denemeç, sanayi ve pazarın gelişmesi ile birlikte Türkiye'de inovasyona desteğin başladığını ve girişimciliğin yenilikçi bir ortamda yorumlanması gerektiğini kaydetti. 
     KOSGEB Başkanı Erkan Gürkan ise Türkiye'de bilgi düzeyini sürekli yenileyen iş ahlakı ve normlarına sahip, çoğu kez de yalnızlığı göze alan girişimci ve yöneticilere ihtiyaç olduğunu belirtti. 
     Kongrede konuşan Global Entrepreneurship Monitor GEM yöneticisi ve London Business School Öğretim Üyesi Paul D. Reynolds, girişimciliğin yüksek potansiyeli olan bir çalışma olduğunu belirterek, 41 ülkenin yer aldığı GEM Projesi hakkında katılımcıları bilgilendirdi. 
     Reynolds, proje kapsamında ülkelerdeki değişik girişimci özelliklerin çözülmesi, ülkeler üzerinde girişimciliğin etkisi, neden bazı ülkeler diğerlerinden daha girişimci ve hükümetlerin bu konuda yapabileceklerini araştırdıklarını söyledi. 
     Bu projede yer almak isteyen her ülkenin 100 bin dolarlık bir katkıda bulunması gerektiğini belirten Reynolds, yapılan çalışmaların yıllık maliyetinin 4 milyon dolar civarında olduğunu kaydetti. 
     
     MECBUR OLDUĞU İÇİN GİRİŞİMCİ 
     Reynolds, Amerika, Kanada gibi ülkelerde yeni şirket oluşumların ekonomik kalkınmanın kaynağı olarak görüldüğünü ifade ederken, girişimciler için en önemli özelliklerin, fırsatların olması ve yüksek motivasyonlu nüfus varlığı olduğunu kaydetti. 
     Reynolds, 3 yıl önce ilginç bir şey keşfettiklerini ifade ederek Güney Kore ve Brezilya'daki girişimcilik oranının Amerika'dan yüksek olduğuna dikkati çekti. Reynolds, şu görüşleri dile getirdi 
     ''İnsanlar ya fırsatçıdır, bu fırsatları değerlendirirler ya da bunu yapmak zorundadırlar. Çin, Hindistan gibi ülkelerde 100 milyon kişiden 50 milyonu mecbur olduğu için girişimci oluyor. Zengin ülkeler ile karşılaştırıldığında fakir ülkelerde ekonomik büyüme daha hızlı. Yani şunu söyleyebiliriz, gönüllü girişimcilerin şirketi pek bir işe yaramıyor.'' AltoWeb ve Weblogic kurucusu ve eski başkanı Ali Kutay da, dünyadaki yazılım şirketleri arasında satışları 1 milyar dolara en çabuk ulaşan Weblogic şirketini kurduğunu söyledi. 
     Kutay, girişimcinin ''rüyalar görüp bunu gerçekleştirmeye kalkan aptallar'' şeklinde nitelendirildiğini belirterek, ''Köşe dönmek, çabuk zengin olmak için girişimci olunmaz. Girişimcilik aptallıktır, çünkü rahatınızı bozan bir şeydir'' dedi. 
     Amerika'daki Slikon Vadisi sistemini de anlatan Kutay, bu sistem içinde 1960'lardan başlayarak dünyayı değiştiren teknolojik birçok faktörün yer aldığını kaydetti. 
     
</TEXT>
</DOC>
