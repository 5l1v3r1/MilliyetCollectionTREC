<DOC>
<DOCNO> 226539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun23.html </URL>
<DATE> 2004/03/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
De Soto ''Taraflar yarın sabaha kadar görüş bildirecekler'' 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, Annan'ın kısa süre önce taraflara sunduğu taslak plana ilişkin görüşlerin yarın sabaha kadar Genel Sekreter'e iletileceğini söyledi. 
     De Soto, düzenlediği basın toplantısında, 31 Mart'ın görüşme sürecinin tamamlanması için son tarih olduğunun altını çizerek, ''31 Mart'a kadar şu ya da bu şekilde referanduma sunulacak bir metin hazırlanmış olacak'' diye konuştu. 
     De Soto, sunulan taslağın ''al ya da bırak'' şeklinde değerlendirilemeyeceğini, ancak tarafların değerlendirmede bulunmak için yarına kadar süreleri olduğunu söyledi. 
     BM Genel Sekreteri Kofi Annan'ın Kıbrıs Özel Temsilcisi Alvaro de Soto, taraflara sundukları plana ilişkin sürecin 31 Mart'ta tamamlanacağını açıkladı. 
     De Soto, Annan'ın taslak planı taraflara sunmasının ardından düzenlediği basın toplantısında, Genel Sekreter'in sunuş konuşmasından bazı bölümler aktardı. 
     Bunları aktarmasının ardından soruları yanıtlayan de Soto, taraflardan ilk değerlendirmelerini yarın sabah alacaklarını belirterek, 31 Mart günü de son yanıtların verileceğini kaydetti. 
     Planın taslak halini şimdilik sadece taraflara verdiklerini belirten de Soto, bugünkü gecikmenin de kopyaların çoğaltılması nedeniyle yaşandığını bildirdi. 
     De Soto, taslağın, ekleri ve kurucu anlaşmayla birlikte 9 bin sayfadan oluştuğunu söyleyerek, bunun bir ''al ya da bırak'' niteliği taşımadığını vurguladı. 
     Taraflara taslağı değerlendirmek için zaman verdiklerini söyleyen De Soto, yarın sabah iletilmesini beklediklerini ilk değerlendimelerin ardından, bazı yeni düzenlemeler için 31 Mart'a kadar zaman olduğunu kaydetti. 
     De Soto, taslağı basına ileten tarafın kendileri olmayacağını esprili bir şekilde söyleyerek, taslağın özüne ilişkin şu anda bilgi vermesinin söz konusu olmadığını da özenle vurguladı. 
     Annan'ın taslağı sunuşu sırasındaki masa düzenlemesine ilişkin soru üzerine de Soto, ortada BM heyetinin oturduğunu ve görüntülerde de görüleceği üzere ayrı ayrı 5 masa bulunduğunu kaydetti. De Soto, tüm tarafların bu düzenlemeden memnun olduklarını da söyledi. 
     De Soto, AB Komisyonu'nun genişlemeden sorumlu üyesi Günter Verheugen'in Burgenstock'a bugün gelmesini beklediklerini de belirterek, AB'nin varılacak anlaşmaya ilişkin bazı adımlar atması gerektiğine dikkat çekti. De Soto, Verheugen'in 31 Mart'a kadar İsviçre'de kalmasını umduğunu da kaydetti. 
     Özel Temsilci de Soto, Kıbrıs Türk tarafının yetkisine ilişkin bir soru üzerine, bu konuda herhangi bir boşluk bulunmadığını daha önce de açıklamış olduğunu hatırlattı. 
     De Soto, bu sürecin sonunda bir imzanın söz konusu olup olmadığına ilişkin soruları net yanıtlamazken, gazetecilerin bunu iki gün içinde göreceklerini söylemekle yetindi. 
     
</TEXT>
</DOC>
