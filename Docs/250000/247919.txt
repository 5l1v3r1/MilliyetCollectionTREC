<DOC>
<DOCNO> 247919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/dunya/adun.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AP seçiminde şok sonuç 
</HEADLINE>
<TEXT>


Düşük bir katılım oranıyla gerçekleşen Avrupa Parlamentosu seçimlerinde, AB karşıtı partiler sürpriz yaparak üye sayılarını önemli ölçüde artırdı 

DIŞ HABERLER SERVİSİ 


Avrupa Parlamentosu AP seçimleri, parlamentonun koltuk dağılımında önemli bir değişiklik meydana getirmese de AB karşıtları ve aşırı sağın sürpriz başarısıyla sonuçlandı. Seçimde, gerek merkez sol gerek merkez sağdan uzun zamandır iktidarda olan partiler hayal kırıklığına uğradı. 
Nitekim AP'ye 19 milletvekili gönderecek olan İsveç'te daha 4 ay önce kurulan AB karşıtı Junilistan Haziran Listesi adlı grup büyük bir sürpriz yaparak AP'ye 3 temsilci sokmayı başardı. 

Grup kuracaklar 
İngiltere'de hem iktidardaki İşçi Partisi, hem de ana muhalefetteki Muhafazak r Parti, seçimde oy ve sandalye kaybederken, Avrupa ile entegrasyona karşı olan İngiltere Bağımsızlık Partisi UKIP , büyük bir başarıya imza attı. UKIP, AP'deki sandalye sayısını 2'den 12'ye çıkardı. UKIP'in geçen seçimde yüzde 9.3 olan oy oranı da yüzde 16.8'e çıktı. 
Sayısı artan aşırı sağcı ve AB karşıtı parlamenterlerin Avrupa Parlamentosu'nda siyasi grup oluşturmaları bekleniyor. 
Brüksel'de ilk yorumlar, seçim sonuçlarının, "AB projesine büyük darbe" olduğuna işaret ediyor. Yeni katılan ülkelerin kamuoylarının ilgisizliği ve olumsuz tepkisi ön plana çıkıyor. "AB karşıtlarının" ve aşırı sağın Avrupa Parlamentosu'ndaki koltuk ve temsil oranlarının artması endişe yarattı. 
AB çapında katılımın yüzde 45.3 düzeyinde kaldığı seçimde özellikle 10 yeni üye ülkede seçmenin sadece yüzde 28.7'si sandık başına gitti. 

Merkez sağ lider 
Yeni parlamentoda Hıristiyan Demokrat Grup, liderliğini korudu. Avrupa Parlamentosu'nda 15 üye ülke parlamenterleri için 626 olan koltuk sayısı, genişlemeden sonra 25 üye için 732'ye çıkarılmıştı. 
Brüksel'den yapılan açıklamaya göre, Hıristiyan Demokrat Grup Avrupa Halk Partisi - EPP 276 üyelik kazandı. Bu grubun koltuk sayısı geçen dönemde 294'tü. Geçen dönem 232 koltuğu bulunan Sosyalist Grup PSE 200 koltukla ikincilik konumunu korudu. Liberal Grup ELDR bir koltuk kaybederek, 66 koltuk kazandı. Bir evvelki parlamentoda 55 üyeliği bulunan Sol Birlik Grup GUE NGL 39 koltuğa sahip oldu. 47 koltuklu Yeşiller, 42 üyelikte kaldı. 
Avrupa Parlamentosu'nda siyasi grup oluşturabilmek için en az 5 üye ülkeden 19 parlamenterin bir araya gelmesi gerekiyor. 

Pornocu kazanamadı 
Seçimlerin ilginç bir yanı da, 16 bin 762 oy toplayan Çek porno yıldızı Dolly Buster yarışta yenik düşerken, ünlü Estonyalı top model Carmen Kass'ın da AP'ye girememesi oldu. Çek Cumhuriyeti'nin komünizm döneminin Çekoslovakya tek kozmonotu Vladimir Remek ise, ülkesine ayırılan 24 sandalyeden birini kazanmayı başardı. 


</TEXT>
</DOC>
