<DOC>
<DOCNO> 208767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun13.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay aracı Spirit, Mars toprağına indi... 
</HEADLINE>
<TEXT>

     Amerikan Uzay ve Havacılık Dairesi'nin NASA Mars'a gönderdiği uzay aracı Spirit, bugün erken saatlerde ilk kez Mars toprağı üzerine indi. 
     Spirit yaklaşık iki hafta önce bir platform üzerinde Mars'a inmiş, ancak bazı sorunlar nedeniyle şimdiye kadar platformdan Mars yüzeyine inememişti. 
     Spirit'in bugün başarıyla platformdan indiği ve 6 tekerleğinin de sert Mars toprağına oturduğu belirtildi. 
     NASA'nın Jet Laboratuvarındaki mühendis ve bilim adamları TSİ 12.00'da Spirit'in Mars yüzeyine inme manevrasının başarılı olduğunun doğrulanması üzerine, haberi coşkuyla kutladı. 
     NASA yetkililerinden Rob Manning, ''Bu büyük bir rahatlama. Mars'ın üzerindeyiz. Spirit indi. Nihayet tekerleklerimiz kirlendi'' dedi. 
     NASA yetkilileri, Spirit'in iki dakikadan daha kısa süren 3 metrelik bir yolculuk yapacağını ve bunun Spirit'in 3 aylık bütün yolculuğunun en riskli bölümü olacağını belirtiyorlar. 
     
</TEXT>
</DOC>
