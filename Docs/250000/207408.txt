<DOC>
<DOCNO> 207408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/guncel/gun03.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanyanlar'ın evlerine mühür 
</HEADLINE>
<TEXT>

   Selçuk'ta pansiyon olarak kullanılan Nişanyan Evleri, ruhsatı bulunmadığı için kapatıldı. Jandarmaya direnen çalışanlar, yaka paça gözaltına alındı 
      TURAN GÜLTEKİN, VEYSEL EROL İzmir DHA 
   
   Selçuk'a bağlı Şirince köyünde bulunan, yapı ve isk n ruhsatı bulunmadığı gerekçesiyle kapatılmasına karar verilen Nişanyan evleri, ev sahibi ve çalışanlarının direnişine rağmen jandarma tarafından mühürlendi. 
   Sabahın erken saatlerinden itibaren köyde pansiyon olarak işletilen evde jandarma ekiplerinin mühürleme için gelmelerini bekleyen Nişanyan Evleri'nin sahibi Sevan Bedros Nişanyan, "Beni buradan çıkartmak için kuvvet kullanmaları gerekecek" dedi. 
   
   Başvurduk... 
   Son olarak Mayıs 2002'de ruhsat için başvurduklarını söyleyen Nişanyan, şunları söyledi "Bürokrasi yüzünden batağa saplandık. Kapı kapı dolaştık, hayatımızdan bezdirdiler. Sonuçta bize yanıt olarak 'mühürlemeye geliyoruz' tebligatında bulundular." 
   
   Evdekiler direndi 
   Kaymakamlığın kapatma kararını uygulamak üzere Selçuk Jandarma Bölük Komutanlığı'ndan bir ekip, saat 15.00'te Nişanyan Evleri'nin otel olarak kullanılan en büyüğünü mühürlemek için geldi. Ancak, ev sahibi ve çalışanlar evden çıkmamak için direndi. 
   Evdekileri ikna etmeye çalışan jandarma bunda da başarılı olamayınca, bu kez çalışanları yaka paça avluya çıkardı. Evi mühürleyen jandarma, Sevan Bedros Nişanyan, eşi Müjde ve sekiz çalışanı da gözaltına aldı. Jandarma, ikisi Aziz Nesin Vakfı'na ait diğer 4 evi de kapatacak. 
   
   
   
</TEXT>
</DOC>
