<DOC>
<DOCNO> 217223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur03.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'nin Ankara ve İstanbul adayı belli oldu... 
</HEADLINE>
<TEXT>

     CHP Parti Meclisi PM toplantısında, 28 Mart yerel seçimlerine katılacak aday belirleme çalışmaları devam ederken, Ankara Büyükşehir Belediye Başkanlığı için TBMM Başkanvekili, Ankara Milletvekili Yılmaz Ateş, İstanbul Büyükşehir Belediye Başkanlığı için de Kocaeli Milletvekili Sefa Sirmen'in adaylığı kesinleşti. 
     CHP Merkez Yönetim Kurulu'nun MYK yaklaşık 7 saat süren toplantısının ardından, Genel Başkan Deniz Baykal başkanlığında, saat 22.00'de başlayan PM toplantısı devam ediyor. 
     Alınan bilgiye göre, MYK'dan gelen listelerin il il oylandığı PM toplantısında, Ankara ve İstanbul Büyükşehir Başkan adayları kesinleştirildi. 
     Ankara Büyükşehir Belediye Başkanlığı için Yılmaz Ateş, metropol ilçelerden Yenimahalle'de Ufuk Ataç, Mamak'ta Selahattin Öcal, Keçiören'de Derya Bektaş, Etimesgut'ta Mesut Sarıkaya, Altındağ'da ise Murat Uzun'un adaylığına ilişkin MYK önerisinin, PM tarafından kabul edildiği öğrenildi. 
     İstanbul Büyükşehir Belediye Başkanlığı için Kocaeli Milletvekili Sefa Sirmen'in aday gösterilmesine karar verilirken, metropol ilçelerden Bahçelievler'de Galatasaray Kulübü'nün eski yöneticilerinden Ateş Ünal Erzen, Beşiktaş'ta ise Beşiktaş Kulübü yöneticilerinden İsmail Ünal aday olarak belirlendi. 
     Büyükşehirlerden Adana'da Bülent Özülkü, Antalya'da ise Ertuğrul Dokuzoğlu'nun adaylığına ilişkin MYK önerilerinin de PM'de oylanarak, kabul edildiği belirtildi. 
     CHP PM, aday listelerine ilişkin çalışmalarını sürdürüyor. 
     
</TEXT>
</DOC>
