<DOC>
<DOCNO> 244221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy29.html </URL>
<DATE> 2004/05/31/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Bakanlar Kurulu toplantısı sona erdi... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Devlet Güvenlik Mahkemeleri DGM yerine, ''Organize Suçlar Ağır Ceza Mahkemesi'' kurulmasına ilişkin tasarının, yarın sabah TBMM'ye gönderileceğini, tasarıyı önümüzdeki hafta içinde yasalaştırmaya gayret edeceklerini söyledi. 
     Çiçek, Bakanlar Kurulu toplantısı sonrasında yaptığı açıklamada, toplantıda, Anayasa değişikliği nedeniyle DGM'lerin kaldırılması ve DGM'ler yerine kurulacak Organize Suçlar Ağır Ceza Mahkemesi konusunda bilgi verildiğini, tasarının bu akşam tamamlanacağını, yarın sabah TBMM'ye gönderileceğini bildirdi. 
     Böylece uzun süredir üzerinde çalışılan yeni bir model olarak yargının bütünlüğü içerisinde DGM'ler yerine ağır ceza statüsünde, organize suçlarla mücadele edecek bir ihtisas mahkemesi kurulmuş olacağını belirten Çiçek, tasarıyı önümüzdeki hafta içinde yasalaştırmaya gayret edeceklerini kaydetti. 
     Çiçek, ''Bildiğiniz gibi Anayasa'da bu mahkemeler kaldırılınca haklı olarak ve doğru olarak da mahkemelerimiz görevsizlik kararları vermektedir'' dedi. 
     Tasarı hazırlanırken, İnsan Hakları Mahkemesi'nin, DGM'nin kararları üzerine verdiği kararların dikkate alındığını ifade eden Çiçek, DGM'lerin kalkmış olmasının Türkiye'de organize suçlar ve terör suçlarının sonunun geldiği anlamına gelmediğini vurguladı. 
     
     ORGANİZE SUÇLARLA MÜCADELE 

     Türkiye'nin her zaman bu suçlarla karşı karşıya kalan, kalabilen bir ülke olduğunu söyleyen Çiçek, ''Bunu da dikkate alarak AB ülkelerinden özellikle Almanya, Fransa ve İspanya'daki uygulamalar dikkate alınmak suretiyle bu düzenlemeler yapılmıştır. Dolayısıyla bu yasanın gerçekleşmiş olması halinde Türkiye'de bundan böyle Organize Suçlar Ağır Ceza Mahkemesi adı altında bu neviden suçlarla yasal olarak mücadele edilmiş olacaktır'' diye konuştu. 
     Çiçek, toplantıda ayrıca Maliye Bakanlığı'nca hazırlanan ''Suç Gelirlerinin Artırılması ile Mücadele Kanun Tasarısı'' hakkında bilgi verildiğini belirterek, bu tasarının çok kapsamlı olduğunu ve başka yasalarla da irtibatlı olması nedeniyle yeni baştan gözden geçirilmesi gerektiğini ifade etti. 
     Suç geliri elde edilmesiyle mücadelenin, toplumun mali, ekonomik, siyasi, sosyal ve ahlak sağlığını korumak bakımından önemli olduğunu vurgulayan Çiçek, suçtan elde edilen gelirlerin kamu maliyesini zayıflattığını, haksız rekabete sebebiyet verdiğini, devlete güveni sarstığını ve devlet otoritesi yerine bir kısım illegal örgütlerin iktidar boşluğunu doldurduğunu ifade etti. 
     Çiçek, bu konuda Adalet, Maliye ve İçişleri bakanlıklarından yetkililerin biraraya gelerek, bu suçların yeniden gözden geçirilmesi, tanımlarının yapılması ve bu konuyla ilgili alınacak yasal tedbirlerin belirlenebilmesi açısından yeni bir çalışma başlatılacağını bildirdi. 
     
     ESNAFA 1,5 KATRİLYON KREDİ... 

     Çiçek, yıl sonu itibariyle esnafa toplam 1 katrilyon 420 trilyon lira kredi kullandırılacağını bildirdi. Çiçek, şunları kaydetti 
     ''Toplumun en önemli kesimini oluşturan esnaflarımızın günün şartlarına uygun kredi imkanlarını kullanabilmeleri açısından hükümet olarak bazı adımları geçmişte de attık, bu defa bunları tekrarlıyoruz. 
     31 Aralık 2002'ye kadar Esnaf Kredi Kooperatifleri aracılığıyla kullandırılan kredi miktarı 1 trilyon liraydı. 57. hükümet döneminde yani... 58 ve 59. hükümet döneminde, 2003 yılında Halk Bankası'ndan tahsis edilerek kullandırılan kredi miktarı 689 trilyona çıkmıştır. Bu rakam 25 Mayıs 2004 tarihi itibarıyla 1 katrilyon 24 trilyon liradır. Yıl sonu olarak hedefimiz 1 katrilyon 420 trilyon liradır ve bunlara uygulanan faiz de yüzde 25 olarak belirlenmiştir.'' 
     
     ÇİFTÇİYE YARDIM 

     Bakan Çiçek, Türkiye'de bazı çiftçilerin, ''her yıl olduğu gibi bu sene de dolu, don gibi afetler sebebiyle zarar gördüğünü ve zarar gören illerden 17'sinde tespit çalışmalarını tamamlandığını, diğer illerde de bu çalışmaların sürdüğünü ifade etti. 
     Çiçek, çiftçilere yapılacak yardımlarla ilgili olarak Maliye Bakanı Kemal Unakıtan, Sanayi ve Ticaret Bakanı Ali Coşkun ve Tarım ve Köyişleri Bakanı Sami Güçlü'den oluşan üçlü bir heyetin, yapılacak yardımlar, bunların miktarı ve kriterleri belirlemek üzere bir çalışma yapmış olacağını bildirdi. 
     Cemil Çiçek, Bakanlar Kurulu toplantısında Cumhurbaşkanı Ahmet Necdet Sezer'in veto ettiği YÖK yasasının da değerlendirildiğini belirterek, ''Bu değerlendirmeler partimizin Başkanlık Divanı'nda, Merkez Yürütme Kurulu'nda da bugün görüşülecektir. Bu konuyla ilgili açıklamayı da yarın grup toplantısında Sayın Başbakanımız yapacaktır'' dedi. 
     
     HÜKÜMET SÖZCÜSÜ ÇİÇEK ''TÜRKİYE'DE EĞİTİM ÇÖKTÜ, ÇÖKMEK ÜZEREDİR'' 

     Adalet Bakanı ve Hükümet Sözcüsü Cemil Çiçek, Türkiye'de eğitimin çökmek üzere olduğunu belirterek, ''Türkiye, bugünkü eğitim sistemiyle mesleksizler toplumu haline geliyor. Her sene milyonlarca insan üniversite kapısına dayanıyor'' dedi. 
     Bakan Çiçek, YÖK Yasası'nın geri gönderilmesi ve iade gerekçeleriyle ilgili olarak, ''Sadece iade gerekçesini dikkate almak değil, meseleye bir bütünlük içerisinde, sağduyuyla, aklıselimle, ideolojik kamplaşmalara, kutuplaşmalara, kavgalara sebebiyet vermeden, gerçekleri olduğu gibi kabul etmemize bağlıdır'' görüşünü dile getirdi. 
     Çiçek, Bakanlar Kurulu'nda ele alınan konulara ilişkin açıklamalarının ardından, gazetecilerin sorularını yanıtladı. 
     YÖK Yasası ile ilgili Hükümet olarak bir eğilim belirleyip, belirlemedikleri, tasarıyı Cumhurbaşkanı'na geri gönderip, göndermeyeceklerine ilişkin bir soru üzerine Çiçek, bugünkü toplantının ardından bu akşam AK Parti MYK toplantısında da konunun değerlendirileceğini ifade etti. 
     Çiçek, ''Parti ile birlikte değerlendirdikten sonra Sayın Başbakan'ın açıklaması daha uygun olacaktır. Netice itibariyle bugünkü iktidar, partiye dayalı iktidardır. Parti'nin Başkanlık Divanı'nda, Parlamento'da milletvekili olan arkadaşlarımızdır. Bütünlük içerisinde bu değerlendirmeyi yaptıktan sonra Başbakan Grup Toplantısı'nda konuyla ilgili açıklama yapacaktır'' dedi. 
     Bakan Çiçek, bir gazetecinin, ''Hükümette bir oybirliği olmadığını anlayabilir miyiz '' sorusunu yanıtlarken, ''Hayır, anlayamazsınız. Mefhumu muhaliften bir sonuca varmak her zaman mümkün değildir. Hatta doğru sonuca varmak her zaman mümkün değildir'' diye konuştu. 
     Cumhurbaşkanı Ahmet Necdet Sezer'in YÖK Yasası'nı iade gerekçelerini Bakanlar Kurulu'nun nasıl değerlendirdiği sorusunu Çiçek, şöyle yanıtladı 
     ''Türkiye Anayasası, kuralları olan bir ülkedir. Hükümet bir tasarı sevk eder, bu tasarı kendince doğrudur. Bir başkası bunu yanlış bulabilir. Bunu Parlamento değerlendirir, Parlamento bu konudaki kararını verdikten sonra bunu değerlendirecek başka da anayasal kurumlar, kuruluşlar vardır. Mühim olan şunun göz ardı edilmemesidir Türkiye'de işleyen bir demokrasi var, işleyen bir devlet var ve devletin kurumları da çalışıyor. Bu kurumların çalışmasını kolaylaştırmak ya da kararlarını beklemek yerine daha işin başlangıcında gürültü kopararak, Türkiye'de bir gerginlik meydana getirmek yanlıştır. İnşallah bu son gürültü, patırtı olur. Niye, çünkü işleyen bir demokrasi var. Türkiye, demokratik bir ülkedir ve AB'ye gireceğiz diyoruz. Dünyanın en ayrıntılı Anayasası bizim Anayasamızdır. Burada her şey çok açık ve net bir şekilde belliyken sanki anayasal kurumlar devrede değil, görevlerini yapmıyormuş gibi hemencecik bir başka üslup içerisinde ya da bundan yola çıkarak, bir kısım gerginlikler meydana getirmek bence doğru değil. Bu gerekçelere katılırız, katılmayız... Ben şahsen katılmıyorum. Net ifade edeyim, birçok eksiklikler var'' 
     
     ''EN ÖNCELİKLİ PROBLEM EĞİTİM'' 

     Türkiye'de bir eğitim problemi bulunduğunu, üstelik bunun Türkiye'nin en öncelikli, en temel problemi olduğunu belirten Çiçek, şöyle devam etti 
     ''Bunun üzerini örtmek suretiyle Türkiye bir yere varamaz. Türkiye, bugünkü eğitim sistemiyle mesleksizler toplumu haline geliyor. Her sene milyonlarca insan üniversite kapısına dayanıyor. Türkiye'de eğitim çöktü, çökmek üzeredir. Bunu kimse göz ardı edemez, meseleyi bir yerde tutmak, dondurmak, keşke eğitim probleminin çözümüne katkı sağlamış olsaydı. Türkiye'nin karşılaştığımız her probleminin temelinde eğitim problemi yatıyor. Eğer Türkiye eğitim problemini çözemezse birçok problemi de çözemeyecek demektir'' Çiçek, Türkiye'de din eğitimi probleminin de bulunduğunu belirterek, Anayasa'nın 24'üncü maddesinin açık olduğunu söyledi. İsteğe bağlı din eğitimi verecek İmam Hatip Okulları dışında hiç bir devlet kurumu olmadığını ifade eden Çiçek, bu konunun da oturulup, düşünülmesi gerektiğini kaydetti. 
     Bakan Çiçek, YÖK Yasası'nın geri gönderilmesi ve iade gerekçeleriyle ilgili olarak, ''Sadece iade gerekçesini dikkate almak değil, meseleye bir bütünlük içerisinde, sağduyu ile aklıselimle, ideolojik kamplaşmalara, kutuplaşmalara, kavgalara sebebiyet vermeden, gerçekleri olduğu gibi kabul etmemize bağlıdır. Bunu kabul edebilirsek Türkiye bu eşikleri, sınırları aşacak, önü açılacaktır'' diye konuştu. 
     
     ''KURALLARIN BELLİ OLDUĞU YERDE KARIŞIKLIK OLMAZ'' 

     Çiçek, ÖSS'ye az bir süre kaldığını anımsatarak, kafa karışıklıklarını önlemek bakımından üniversitelere girişteki katsayı sorununun çözümünün ertelenmesi gibi bir durumun söz konusu olup, olmadığını soran gazeteciye, ''Kuralların belli olduğu bir yerde, hiçbir yerde karışıklık olmaz. Kuralları görmezlikten geldiğimiz için karışıklıklar oluyor. Dünyanın en teferruatlı Anayasası olan Türkiye Cumhuriyeti Anayasası'nda herkesin neyi, ne zaman, nasıl, hangi yetkiyle yapacağı bellidir. Biz kurallar çerçevesinde değil, daha çok ideolojiler açısından meseleye baktığımız için bu sıkıntılar meydana geliyor'' karşılığını verdi. 
     Bir gazetecinin, '' Türkiye'de işleyen bir demokrasi var, işleyen bir devlet var ve devletin kurumları da çalışıyor. Bu kurumların çalışmasını kolaylaştırmak ya da kararlarını beklemek yerine daha işin başlangıcında gürültü kopararak, Türkiye'de bir gerginlik meydana getirmek yanlıştır sözlerinin hedefi Cumhurbaşkanı ve muhalefet mi '', sorusunu yanıtlarken de, ''Yok, sokaklarda yürüyenler de oldu. Hatırlarsanız...'' diye konuştu. 
     
</TEXT>
</DOC>
