<DOC>
<DOCNO> 224894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo32.html </URL>
<DATE> 2004/03/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Lav 37 puana ulaşmadıkça tüm maçları ciddiye almalıyız... 
</HEADLINE>
<TEXT>

     Konyaspor Teknik Direktörü Tevfik Lav, '' Nasıl olsa bir şeyin önünde geliyorsa başınız dertte demektir'' dedi. 
     Lav, Türkiye Spor Yazarları Derneği TSYD Konya Şubesi Lokali'nde düzenlediği basın toplantısında, Adanaspor maçının kendileri açısından çok önemli olduğunu, galip gelerek puanlarını 32'ye yükseltmeleri nedeniyle çok mutlu olduklarını söyledi. 
     Adanaspor'un kaybedecek bir şeyi olmadan sahaya çıktığını ve oldukça rahat oynadığını ifade eden Lav, ilk yarıdaki oyun üstünlüğünü ikinci yarıda rakibe kaptırdıklarını bildirdi. 
     İkinci yarıda oyunu rolantiye aldıklarını ve daha kontrollü oynadıklarını dile getiren Lav, şunları kaydetti 
     ''37 puana ulaşmadıkça tüm maçları ciddiye almalıyız. Kolay ya da zor takım ayrımı yapmadan sahaya çıkıp galibiyet için mücadele etmeliyiz. Nasıl olsa yeneriz ya da nasıl olsa yeniliriz düşüncesiyle sahaya çıkarsak her zaman kaybederiz. Nasıl olsa bir şeyin önünde geliyorsa, başınız dertte demektir. Cümlenin başına her ne olursa olsun koyarsak bizi rakibin durumu değil hedefimiz ilgilendirir.'' Kondisyonu ''sadakatsiz sevgiliye'' benzeten ve 3 gün ara verilmesi durumunda kondisyonda 15 gün geriye gidileceğini belirten Lav, bu yüzden lig sonuna kadar kondisyondan ödün vermemeleri gerektiğini anlattı. 
     Lav, sahaya çıktıklarında öncelikle oynanan futboldan keyif alınmasını istediğini ifade ederek, ''3-0 değil, 3-2 yenelim ama oyundan keyif alalım. Futbolcularıma Adanaspor maçından sonra keyif alıp almadıklarını sordum, bana hayır dediler. Ben her maçtan sonra galibiyete keyifle ulaşalım istiyorum'' dedi. 
     Başarılı olmaları durumunda iyi futbolcuların dikkatini çekeceğini ve Konyaspor'a gelmek isteyeceklerini vurgulayarak, böyle bir durumda kaliteli oyuncuların Konyaspor'a daha düşük ücretle anlaşma yapabileceklerini söyledi. 
     Lav, kaleye şut sayılarını artırmaları gerektiğini belirterek, ''Şut gol olmak zorunda değil. Şutun rakip üzerinde yarattığı bir tehdit var. Bu nedenle rakibi psikolojik olarak zora sokuyor'' diye konuştu. 
     
</TEXT>
</DOC>
