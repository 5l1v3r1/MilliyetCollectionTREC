<DOC>
<DOCNO> 213444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/spor/spo04.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Ali Eren'de 
</HEADLINE>
<TEXT>

      
   Atağa geçtiler 
   TRABZONSPOR, Malatyasporlu Tolga'nın transferini bitirmesinin ardından Çaykur Rizespor ile yollarını ayıran Ali Eren'i de renklerine bağlamak için harekete geçti. Teknik Direktör Ziya Doğan'ın bu transfere onay verdiği, Ali Eren'in menajeri ile pazarlıkların sürdüğü bildirildi. Ancak Atay Aktuğ'un, Ali Eren'e pek sıcak bakmadığı vurgulandı. 
   
   Tolga'nın rüyası 
   BUGÜN 2.5 yıllık sözleşme imzalaması beklenen Tolga büyük sevinç yaşıyor. Genç stoper, "Trabzonspor benim her zaman gönlümde olan bir kulüptü. Çok mutluyum. Ziya Doğan'ı hiçbir zaman mahçup etmem. Daha önce kupa almadım, inşallah bu yıl kaldırırım" diye konuştu. Bu transfere karşılık Malatya'ya verilen Recep ve Göksel arkadaşlarıyla vedalaştı. 
   
   Görüşme günü 
   TRABZONSPOR'UN iki yıldız futbolcusu Gökdeniz ve Fatih Tekke için geri sayım başladı. Daha önce Başkan Atay Aktuğ'un Antalya kampında ön görüşme yaptığı iki oyuncu ile bugün masaya oturulacak. Asbaşkan Nevzat Şakar, "Bu işi bitirmek istiyoruz" dedi. 
   
   'Işığı gördüm'    Karadeniz ekibi, dün yaptığı çalışma ile Adanaspor karşılaşmasının hazırlıklarını sürdürdü. Teknik Direktör Ziya Doğan, "Futbolcuların gözlerindeki ışığı daha ilk çalışmada gördüm. Hedefimiz Adana'yı yenmek" dedi. 
   
   
</TEXT>
</DOC>
