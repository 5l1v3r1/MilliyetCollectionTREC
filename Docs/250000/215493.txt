<DOC>
<DOCNO> 215493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko40.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria-Aycell birleşmesi ile ilgili işlemler bu hafta bitirilecek 
</HEADLINE>
<TEXT>

     Aycell Yönetim Kurulu Başkanı ve Genel Müdürü Cahit Paksoy, Aria-Aycell birleşmesiyle ilgili işlemlerin bu hafta tamamlanacağını bildirdi. 
     Paksoy, birleşmeyle ilgili işlemlerin devam ettiğini belirterek, ''Bu hafta birleşmeyle ilgili işlemler bitecek ve bir açıklama yapılacak'' dedi. 
     Paksoy, birleşmeye ilişkin düzenlenecek basın toplantısında, tüm detayların A'dan Z'ye açıklanacağını duyurdu. 
     Aria ve Aycell erişim numaralarının devam edeceğini belirten Paksoy, birleşme sonrası yeni şirketin unvanının son işlemler bittikten sonra ortaya çıkacağını kaydetti. 
     Cahit Paksoy, birleşmeye ilişkin şirketlerin genel kurullarının da bu hafta içinde tamamlanacağını söyledi. 
     Aria-Aycell birleşmesi, sektörün 2004 yılı görünümünü değiştirecek. Sektördeki oyuncuların sayısı birleşmeyle 3'e inecek. 
     Turkcell'in pazar lideri, Telsim'in ikinci olduğu sektörde, Aria'nın Eylül 2003 tarihi, Aycell'in de 2003 yılı sonu itibariyle 2'şer milyonu aşan abonesi bulunuyor. Birleşme sonucu, yeni şirketin abone sayısı 4 milyonu aşacak. 
     
     ULUSAL DOLAŞIM ŞİKAYET KONUSU OLDU 
     Telecom Italia Mobile TIM ve İş Bankası ortaklığıyla kurulan Aria 0555, mobil telefon işletme lisansı Türk Telekomünikasyon A.Ş'ye verilen ve ayrı bir sermaye şirketi olarak faaliyete geçen Aycell ise, 505 erişim numarası ile 2001 yılında Türk GSM sektöründe faaliyete başladı. 
     Ulaştırma Bakanlığı tarafından açılan GSM 1800 sayısal hücresel mobil telefon sisteminin tesis ve işletmesi ihalesine katılan Türkiye İş Bankası ve Telecom Italia Mobile konsorsiyumu, 2 milyar 525 milyon doları vererek ihaleyi kazanırken, Türkiye Cumhuriyeti tarihinin en büyük özelleştirmesine imza atıldı. 
     Sektöre iddialı giriş yapan ve Ulusal Dolaşım roaming konusunu hep gündemde tutan Aria, ilk ''Alo''nun üzerinden 2 yıl geçtikten sonra, lisans anlaşmasındaki şartların yerine getirilmemesi gerekçesiyle, Paris'te bulunan Uluslararası Tahkim Komisyonu'na 31 Mart 2003 tarihinde başvurduğunu açıkladı. 
     İş Tim, zaman zaman yaptığı yazılı açıklamalar veya yöneticileri kanalıyla, Ulusal Dolaşım konusundaki şikayetlerini dile getirdi. 
     Hizmete girdiği ilk yıl sadece Ulusal Dolaşım konusundan değil, Şubat 2001 krizinin etkilerinden de yakınan Aria, cep aboneleri ve operatörlerin üstündeki vergi yükünün hafifletilmesini istedi. 
     Cumhuriyet tarihinin en büyük özelleştirmesinin KDV'si de dava konusu oldu. - 
     RDOĞAN-BERLUSCONİ BİRLEŞMEYİ GÖRÜŞMÜŞTÜ 
     Geçen yıl Mayıs ayında İtalyan basınında ''TİM, Aycell ile birleşmenin yollarını arıyor'' başlıklı bir haber çıkarken, konu İtalya Başbakanı Silvio Berlusconi'nin Türkiye'yi ziyareti sırasında Başbakan Recep Tayyip Erdoğan ile görüşmesinde de ele alındı. 
     Türk-İtalyan İş Konseyi tarafından 12 Mayıs 2003 tarihinde İstanbul'da İtalya Başbakanı Silvio Berlusconi onuruna verilen yemekte konuşan Başbakan Erdoğan, ''Aycell, Aria ile İş Bankası üçlü olarak birleşmek suretiyle yeni bir dönemi başlatmış olacaklar. Her iki ülke için de bu adımın hayırlı olmasını diliyorum'' açıklamasında bulunmuştu. 
     Aria-Aycell birleşmesi konusunda, Aria'nın İtalyan ortağı Telecom İtalia Mobile'nin TİM İcra Komitesi Başkanı CEO Marco De Benedetti, Aycell ile birleşmeleriyle tüm problemlerinin sona erdiğini açıklamıştı. 
     
</TEXT>
</DOC>
