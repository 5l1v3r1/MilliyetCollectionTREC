<DOC>
<DOCNO> 223466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko37.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Bolu Dağı tüneli için ayrılan ödenek artırılmalı 
</HEADLINE>
<TEXT>

     Bayındırlık ve İskan Bakanı Zeki Ergezen Bolu Dağı tüneli ve geçişi için bu yıl ayrılan 43 milyon dolarlık ödeneğin artırılması gerektiğini, aksi halde projenin 2006 yılında bitirilmesinin güç olacağını söyledi. 
     Ergezen Bolu Dağı geçişi projesi kapsamında yapımı sürdürülen Bolu Dağı Tüneli ile viyadüklerde, Düzce depremi sonrasında meydana gelen hasarların onarımı hakkında bilgi almak üzere Bolu'ya giderek tünelde incelemelerde bulundu. 
     Ergezen, 13 yılda ancak yarısı bitirilebilen Bolu Tüneli'nin diğer yarısını üç yılda bitirmeyi hedeflediklerini belirterek, proje için şu ana kadar 559 milyon dolar para harcandığını bildirdi. 
     Proje için geçen yıl 49 milyon dolar kullanıldığını hatırlatan Bakan Zeki Ergezen, ''projenin bitmesi için 305 milyon dolarlık kredi temin edildi. Bu krediyi kullanma şartlarını belirleyen Hazine'dir. Bu yıl 43 milyon dolarlık bir harcama yapılacak. Bunu artırmamız lazım. Bunu yapmazsak projeyi 2006 yılında bitirmede zorlanırız'' dedi. 
     Ergezen, bu yılki ödeneğin kullandırılmasıyla ilgili projeyi gerçekleştiren müteahhit firmanın, yetkililerle diyalog içinde olmasında yarar bulunduğunu belirterek, ''bu yılki ödeneğin artırılmasını istiyoruz'' dedi. 
     Astaldi SPA şirketinin danışmanı Akif Işık, çok ucuz maliyetle finansmanı sağlanmış projenin bu yılki ödeneğinde bir sıkıntı yaşadıklarını ifade ederek, ''Hazine ve DPT'deki bürokrat arkadaşlarımız zaman zaman böyle hatalar yapabiliyorlar. Bu projenin 2006'da tamamlanması için gerekli ödeneğin temin edilmesi için çalışacağız'' diye konuştu. 
     Işık, şu an 20 milyon dolarlık harcamanın zaten yapıldığını, bu yılki ödeneğin yarısının şimdiden bittiğini kaydederek, şöyle devam etti 
     ''120 milyon dolar daha ödenek lazım. Biz zaten 20 milyon dolarlık ödeme yaptık. 10 milyon dolarlık ekipman yolda. Dolayısıyla 30 milyon dolarlık harcama zaten Mart ayı sonu itibarıyla yapılmış. 10 milyon dolarla bir sene boyunca çalışmamız mümkün değil.'' 
     
</TEXT>
</DOC>
