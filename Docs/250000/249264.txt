<DOC>
<DOCNO> 249264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo04.html </URL>
<DATE> 2004/06/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Thijs Frikik konusunda Hooijdonk ile kıyaslanmak istemiyorum... 
</HEADLINE>
<TEXT>

     Trabzonspor'un yaklaşık 1,5 aydır transfer etmek istediği ve dün 4 yıllığına anlaşma sağladığı Belçikalı futbolcu Bernd Thijs, Gerede kampına katıldı. 
     Sabah antrenmanına çıkmayan ama akşam yapılacak çalışmada yer alacak Thijs, gazetecilerle sohbet ederek, sorularını yanıtladı. 
     Thijs, futbolun bir takım oyunu olduğunu belirterek, ''3 kişiyle oynanarak maç kazanılmaz. Bu takım oyununu Trabzonspor'da sergilemeye çalışacağım'' dedi. 
     Avrupa'da oynadığı takımlarda her sezon 5-10 gol attığını ifade eden Thijs, ''Türkiye'de de bu performansımı sergileyeceğim. Ben Trabzonspor'a güzel bir futbol sergilemeye geldim. Trabzonspor, hedeflerini başarabilecek güce sahip bir takım. İnanıyorum ki Trabzonspor bundan sonra kendi sahasında maç kaybetmeyecek. Avrupa'da da oynadığı maçlarda puan alacak'' diye konuştu. 
     
     SORULARI YANITLADI 
     Bernd Thijs, bir gazetecinin, ''Van Hooijdonk ile frikik atma konusunda rakip misiniz'' sorusuna şu yanıtı verdi 
     ''Van Hooijdonk Avrupa'da frikik konusunda başarılarıyla tanınan bir futbolcu. Eğer takımımda frikikleri kullanmama izin verilirse başarılı olacağıma inanıyorum. Frikik atma konusunda kimseyle kıyaslanmak istemem. Ben kendi yeteneklerimle anılmak isterim.'' Trabzonspor'un çok büyük bir taraftar kitlesi olduğunu bildiğini vurgulayan Thijs, ''Ben sahada tüm gücümü harcayarak oynarım. Trabzonspor taraftarına yakışır şekilde futbol oynayacağım. Bu da taraftarı mutlu edecek'' dedi. 
     
     THIJS'İN TRANSFER NOTLARI 
     Trabzonspor'un, 4 yıllık sözleşme imzalattığı Bernd Thijs'in eski kulübü Racing Genk'e 750 bin Euro bonservis bedeli ödeyeceği, Thijs'in ise yıllığı 375 bin Euro'dan 4 yılda 1.5 milyon Euro alacağı açıklandı. 
     
</TEXT>
</DOC>
