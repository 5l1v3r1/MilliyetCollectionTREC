<DOC>
<DOCNO> 209743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur36.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal sahilinde, 3 metre büyüklüğünde balık yakalandı... 
</HEADLINE>
<TEXT>

     Kartal sahilinde yakalanan, dünyada benzeri az görüldüğü belirtilen ''Ay balığı'', içi doldurulup sergilenmek üzere kesildi. 
     Balıkçıların 13 Ocak Salı günü yakaladığı, uzunluğu 3 metreyi, ağırlığı da 1 tonu bulan balığı alan Dicle Fırat Balıkçısı'nın sahibi Hoca Güneyli, ''Ay balığı''nı sergilemek için içini dolduracaklarını belirtti. 
     Güneyli, ''Bazı uzmanlar bu balığın etinin yenmediğini söylediler. Biz de ilk defa böyle bir balıkla karşılaştık, yenilip yenilmediğini bilmiyoruz. O nedenle balığın etini satmayacağız. Yemek isteyene de vermeyeceğiz'' diye konuştu. 
     Bazı ilaç firmalarının da balığı satın almak istediklerini ifade eden Güneyli, ''Onlara da vermeme kararı aldık. Balığın içini boşalttıktan sonra doldurup, sergileyeceğiz'' dedi. 
     Balık daha sonra, çağırılan bir kasap, iki yardımcısı ve çevredeki 8 balıkçı tarafından bıçakla şekli bozulmadan ortasından ikiye bölündü. Kesim işlemi yaklaşık 2 saat sürdü. 
     Gırgırla avlanan balıkçılar Kartal sahilindeki kayalıklara yakın bir bölgede yaklaşık 3 metre boyunda 2.5 metre enindeki ''Ay balığı''nı yakalayarak, teşhir için Kartal Balıkçılar çarşısında faaliyet gösteren Dicle Fırat balıkçısına vermişlerdi. 
     Türk Deniz Araştırmaları Vakfı Başkanı Prof. Dr. Bayram Öztürk, balıkçıların tanımadığı balığın ''Ay balığı'' olduğunu açıklamıştı. 
     
</TEXT>
</DOC>
