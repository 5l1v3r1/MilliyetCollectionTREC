<DOC>
<DOCNO> 205890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/guncel/agun.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı festivali 
</HEADLINE>
<TEXT>

   Terörün gölgesini hissetmeyen binlerce İstanbullu Taksim, Nişantaşı ve Göztepe'deki meydanları doldurdu. Konserlerle coşan her yaştan insan saatlerce dans etti, halay çekti 
      
   Yeni yıl kutlamalarında İstanbullu, terörün gölgesini üzerinde hissetmeden meydanları doldurdu. Binlerce İstanbullu, Taksim, Nişantaşı ve Göztepe'deki meydanlarda düzenlenen konserler, şovlar ve havai fişek gösterileriyle yeni yılı karşıladı. 
   İstanbul Büyükşehir Belediyesi'nin güvenlik nedeniyle önce iptal ettiği açıklanan Taksim Meydanı'ndaki gece daha dar kapsamlı da olsa yapıldı. Taksim Meydanı ve İstiklal Caddesi'ni akşam saatlerinden itibaren çoğunluğunu gençlerin oluşturduğu binlerce kişi doldururken, meydana çıkan bazı yollar kapatıldı, geniş güvenlik önlemi alındı. Belediye Başkanı Ali Müfit Gürtuna da kızı Asude ile İstiklal Caddesi'nde vatandaşların yeni yılını kutladı. Gürtuna, "Teröre karşı verilecek en iyi cevap ondan korkmadığımızı göstermektir. Zaten aksi halde terör amacına ulaşmış olur" dedi. 
   Daha sonra Taksim Meydanı'nı dolduran binler, Haluk Levent konseriyle coştu. Büyükşehir Belediyesi Kent Orkestrası'nın konserinden sonra DJ'ler hünerlerini gösterdi. Saat 00.00'ı gösterdiğinde meydanı dolduranlar, birbirlerine sarıldı, halaylar çekti. 
   Bu arada bazı kişiler meydandaki gönderlere tırmandı, kalabalıktan yararlanıp yankesicilik yapmak isteyen bir kişi de vatandaşlar tarafından dövülüp polise teslim edildi. Seyyar satıcılar da maytaplar, hediyelik eşyalar, süsler satarak bol kazançlı bir gece geçirdi. Atılan maytaplar nedeniyle vatandaşlar arasından küçük çapta yaralananlar oldu. 
   
   Ünlüler de sokaktaydı 
   Şişli Belediyesi de Nişantaşı'nda yılbaşı şenliği düzenledi. Trafiğe kapatılan Abdi İpekçi ve Valikonağı caddelerindeki "2004 Nişantaşı Yılbaşı Festivali"ne binlerce kişi katıldı. Vatandaşlar, müzik eşliğinde havai fişek, lazer gösterileri, dans şovları ve DJ performanslarıyla renklenen gece boyunca eğlencenin tadını çıkardı. 
   
   Göztepe'de coşku 
   Göztepe Özgürlük Parkı'ndaki kutlamada ise Athena ve Demet Akalın konserlerinin yanı sıra havai fişek gösterileri vardı. Vatandaşlar, yeni yıla girilirken hep birlikte geriye sayım yaparak, büyük bir coşku yaşadılar. Öte yandan Beyoğlu Tünel'de düzenlenmesi beklenen yeni yıl kutlaması güvenlik sebebiyle iptal edildi. 
   
      Ana - kız Boğaz'ın buz gibi sularında 
   Anne Nazan Göğen ve kızı Sesim Yurteri, her yıl olduğu gibi 2004'e saniyeler kala Ortaköy Sahili'nden denize atladı. Boğaz'ın buz gibi sularına kendisini bırakan anne ve kızı, yaklaşık 100 metre yüzdükten sonra sahildekilere el salladı. Göğen 14 yıldır, kızı Sesim de 16 yıldır yeni yıla denizde girdiklerini söyledi. 50 yaşındaki Nazan Göğen, izleyenleri hayretler içerisinde bıraktı. Havanın sıcak olduğunu belirten kızı Sesim ise "Kar da, buz da olsaydı, yine girecektik" dedi. 
   
   Köprüde yılın İlk cezası Rumen'e 
   BoĞazİçİ Köprüsü, eskiden olduğu gibi bu yılın ilk dakikalarında da yine ilginç görüntülere sahne oldu. Bazı aileler, hayallerini gerçekleştirmek amacıyla Boğaziçi Köprüsü'nde yeni yılı karşıladı. Kimi araçlarından inerek Boğaz manzarasını izledi, kimi de köprü üzerinde şarap ve bira içti. 2004'ün ilk dakikalarında Boğaziçi Köprüsü'nden Anadolu yakasına geçiş yapan ilk araç bir ticari taksi oldu. Taksici, Atilla Lüle idaresindeki 34 TBH 90 plakalı taksiyle geçerken kornasını çalmayı ihmal etmedi. 
   
   İlk dakikalarda çarpışma 
   Burcu Kuş'un 23 kullandığı 34 BE 4626 plakalı otomobilin Boğaziçi Köprüsü'ne geldiği sırada da saatler yeni yılın ilk dakikalarını gösteriyordu. Avrupa yakasına geçmek isteyen Kuş'un aracına, Ozan Şen'in idaresindeki 34 TT 1861 plakalı otomobil çarptı. 2004'ün ilk trafik cezası, yasak olmasına karşın TIR'la Boğaziçi Köprüsü'nden geçen Rumen uyruklu Iftode Livio'ya kesildi. 
   
   İşte yeni yılın ilk bebekleri... 
   İSTANBUL'da 2004'ün ilk dakikalarında 24'ü kız, 12'si erkek olmak üzere toplam 36 bebek dünyaya geldi. SSK Göstepe Hastanesi'nde biri ikiz altı kız, üçü erkek olmak üzere 9, Zeynep Kamil Hastanesi'nde biri ikiz 3 erkek ile 4 kız olmak üzere 7 bebek doğdu. Alman Hastanesi'nde de 2 doğumda da ikiz olmak üzere 4 kız, Süleymaniye Doğumevi'nde bir kız ve bir erkek, SSK Okmeydanı Hastanesi'nde biri kız ikisi erkek olmak üzere üç bebek, SSK Bakırköy Eğitim Hastanesi'nde bir kız, Haseki Hastanesi'nde iki kız, Şişli Etfal Hastanesi'nde iki kız ve bir erkek, Haydarpaşa Numune Hastanesi'nde bir erkek, Beykoz Devlet Hastanesi'nde bir kız, Metropolitan Florence Nightingale Hastanesi'nde bir kız ve bir erkek bebek dünyaya 'merhaba' dedi. Dr. Lütfi Kırdar Kartal Eğitim Hastanesi'nde bir ölü olmak üzere iki doğum gerçekleşti. Ankara'da da Dr. Zekai Tahir Budak Hastanesi'nde 00.01'de Şahin Bebek üstte doğdu. 
   
   
   
   
   
   
   
   
</TEXT>
</DOC>
