<DOC>
<DOCNO> 211613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/bnba.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Kidd'in kılıcı 
</HEADLINE>
<TEXT>

   New Jersey Nets'in süper yıldızı, geçen sene suçladığı, bu sezon ise küfürleşmeye varan tartışmalar yaşadığı coach Byron Scott'un başını uzun uğraşlar sonunda yedi 
      NBA'e yakın plan METE AKTAŞ 

   
   Jason Kidd muradına erdi ve New Jersey Nets, coach Byron Scott'ın 3.5 yıldır sürdürdüğü görevine pazar gecesi son verdi. 2002 ve 2003'te Nets'e, NBA finali oynatan Scott'ın yerine göreve getirilen kişi ise takımın asistan coachlarından biri olan ve kariyerinde ilk defa NBA takımında başantrenörlüğe soyunacak 34 yaşındaki Lawrence Frank oldu. 
   Taze coach Frank, aslında Nets coachu olarak ilk maçına pazar öğlen saatlerinde çıktı. New Jersey'in sahasında Boston'u 110 - 91 yendiği maçın 3. çeyreğinde Byron Scott hakeme itiraz edip, oyundan atılınca karşılaşmanın son 14 dakikasında Lawrence Frank takımı idare eden kişiydi. Scott'ın, Nets'deki günlerinin sayılı olduğunu herkes biliyordu, ama Frank'in 14 dakikalığına devraldığı bu görevi, sezon sonuna kadar, hatta Genel Menajer Rod Thorn'un sözlerine göre gelecek yıllarda da sürdüreceğini hiç kimse tahmin etmiyordu. 
   
   Tanrılar kurban istiyor 
   Şimdi gelelim esas konumuza, yani Nets tarihinde en çok maç kazanan coach unvanına sahip Byron Scott'ın kellesinin uçurulmasına. 
   Girişte belirttiğim gibi Scott'ın Nets coachluğundan ayağının kaydırılmasında başrolü oynayan kişi takımın süperyıldızı Jason Kidd'den başkası değil. Kimse "Nets bu sezon iyi oynamıyor, o yüzden kan değişikliğine ihtiyaç vardı" masallarına inanmasın. Bu tamamen Kaptan Kidd'in isteği doğrultusunda Nets yönetiminin, All - Star guardının gönlünü hoş etmek için aldığı bir karar. Sonuçta bu takımın lideri Jason Kidd ve Nets'in ancak Kidd'in gittiği yere kadar gidebilecek. Nets, geçen yaz 6 yıl için 103 milyon dolar ödemeyi kabul ettiği Kidd'i bir yere göndermeyeceğine göre, gitmesi gereken kişi yazın kontratı uzatılmayarak, "Seni istemiyoruz" mesajı verilen Scott olmalıydı. 
   
   Sonun başlangıcı 
   Lakers'a finalde 4 - 0 ile süpürülerek sonuçlanan 2001 - 02 sezonu finaline rağmen güllük gülistan bir coach - oyuncu tablosu çizen Scott - Kidd ikilisinin bu görünümü, geçen sezon finalde San Antonio'ya 4 - 2 yenilmelerinin ardından yok oldu. Final serisi sürerken, Jason Kidd'in taktiksel hatalar yaptığına inandığı Byron Scott'a karşı cephe alması, sonun başlangıcı oldu. Kidd, geçen yaz transfer mevsiminde uzunca bir süre Spurs ile flört ederek yönetime "Scott varsa, ben yokum" mesajı göndermişti. Nets, sonunda Jason Kidd ile 6 yıllığına anlaşmaya varırken, Scott'ın kontratı takımın satılma aşamasında olduğu bahanesiyle uzatılmadı. Nets, Cuma günü 300 milyon dolara Brooklyn'li bir iş adamına satıldı . 
   
   Bardağı taşıran damla 
   Bu arada Scott'ın takımda en iyi anlaştığı kişi olan ve takımın gizli coachu olarak gösterilen yardımcısı Eddie Jordan'ın Washington'a head coach olması Scott'ı, Kidd'e karşı iyice korunmasız bıraktı. 
   Nets'in 13 Aralık'ta Memphis'e 110 - 63 kaybettiği maç sonrasında Jason Kidd soyunma odasında Byron Scott'a küfür dolu sert bir konuşma yapmış. Bu ağır yenilgi ve tartışmanın ardından Nets toparlanıp Atlantik Grubu'nun zirvesine çıkarken, Byron Scott da Aralık ayında NBA'de Ayın Coachu seçildi. Ancak Ocak ayında yeni bir düşüş trendine girdiler. Geçen cuma, Miami'ye 85 - 64 yenilmelerinin ardından yine söylentilere göre cumartesi Jason Kidd, GM Rod Thorn ile görüşerek Scott'ın derhal takımdan uzaklaştırılmasını istedi. Sonunda da Pazar gecesi Thorn, Scott'a görevine son verildiğini bildirdi. 
   
   Hido'suz, keyifsiz    San Antonio Spurs yenildi 
   NBA'DE son şampiyon San Antonio, Hidayet'in baldırındaki sakatlığı nedeniyle forma giymediği maçta Milwaukee Bucks'a rakip sahada 93 - 92 yenilerek üst üste ikinci mağlubiyetini aldı. Sekiz sayı geride girdiği son çeyrekte maça ortak olan Spurs, Duncan'ın son saniyedeki smacı süre bitti, diye geçersiz sayılınca müsabakayı mağlup kapadı. 
   
   Diğer sonuçlar 
   Washington - Portland 83 - 94 
   Miami - Houston 95 - 81 
   Denver - Minnesota 95 - 97 
   Cleveland - Orlando 99 - 98 
   Utah - LA Clippers 98 - 93 
   
   HAFTANIN BEŞİ 
   Yao Ming Houston 
   Kevin Garnett Minnesota 
   Michael Redd Milwaukee 
   Darrell Armstrong New Orleans 
   Carlos Boozer Cleveland 
   
   HAFTANIN TAKIMI 
   MEMPHIS GRIZZLIES 
   KURULDUĞU 1995'ten, 2002'ye kadar oynadığı 8 sezonun hiçbirinde 14 galibiyetten fazla alamayan, geçen sezon 28 galibiyetle kulüp rekoru kıran, ama bugüne kadar play - off yüzü göremeyen Grizzlies, bu yıl tarihinin en iyi sezonunu geçiriyor. 42 maçta 24 galibiyet elde eden ve emin adımlarla play - off vizesi alma yolunda ilerleyen Memphis Grizzlies, geçtiğimiz hafta Houston, Lakers ve Sacramento'yu devirip haftayı 4 maçta 4 galibiyetle kapattı, arka arkaya 8. galibiyetini alarak kulüp rekorunu kırdı. 
   
   HAFTANIN OYUNCUSU 
   Carlos BOOZER Cleveland Cavaliers 
   Sakat LeBron James'in yokluğunda Cleveland Cavaliers'in geçen haftayı 3 maçta 2 galibiyet alarak kapatmasındaki en büyük rol NBA'deki 2. sezonunu geçiren atletik forvet Carlos Boozer'dı. 2.06 boyundaki eski Duke yıldızı, haftayı 20.7 sayı 15.3 ribaund 4 asist ortalamalarıyla tamamlarken, Seattle karşısında alınan 99 - 94'lük galibiyette 32 sayı 20 ribaunda ulaştı. 
   
   BU MAÇ KAÇMAZ 
   SAN ANTONIO SPURS - SACRAMENTO KINGS 29 OCAK PERŞEMBE 
   İKİ zıt basketbol anlayışının çarpışmasında San Antonio, Sacramento'yu SBC Center'da ağırlayacak. Kings maç başına attığı 105 sayı ile NBA'de en çok sayı atan takım durumundayken, Spurs'de maç başına potasında gördüğü 83.6 sayı ile ligde en az sayı yiyen 2. takım. Ayrıca Hidayet Türkoğlu da sağlığına kavuştuğu takdirde eski takımına karşı forma giyecekolması da maçı bizim açımızdan daha ilginç kılıyor. 
   
   NE DEDİN NE DEDİN 
   "Şu çaylak sezonum bir an önce bitse de kurtulsam. Her Allahın günü idmanlardan sonra markete koşturup, elemanlara yiyecek içecek almaktan imanım gevredi. Uçak yoluculuklarında da bavulları ben taşıyorum. Ama en kötüsü çamaşır günü. Kirli ve leş kokulu şortları çorapları çamaşırhaneye götürmek tam bir işkence." NBA'de bir çaylak oyuncunun en önemli görevi, veteran oyuncuların günlük işlerine yardımcı olmaktır. Sixers'ın üçlük makinesi çaylağı Kyle Korver bu tür ayak işlerine koşmaktan artık bıktığını söylüyor. 
   
   SAYILARLA GEÇEN HAFTA 
   300.000.000 Dolar. New Jersey Nets'in sahibi YankeeNets firması, takımı 300 milyon dolar karşılığında Broooklyn New York'lu bir işadamı olan Bruce Ratner'a sattı. Ratner'ın ilk hedefi takımı Brooklyn'e taşıyıp takımın adını Brooklyn Nets olarak değiştirmek olacak. 
   111.000 Dolar. Portland Trail Blazers pivotu Dale Davis, 7 Ocak günü takım uçağına kaçırıp Blazers kafilesi ile birlikte Minnesota deplasmanına hareket etmediği için Portland yönetimi tarafından 111.000 dolar para cezasına çarptırıldı. Davis, bu cezayı geçen cuma idmanda öğrendikten sonra salonu terk etmişti. Bu nedenle yeni bir ceza daha alacak. 
   30 New Jersey Nets'in, Brooklyn'e taşınmasını engellemek isteyen 30 Nets taraftarı, 1 gün kulüp binası önünde oturma eyleminde bulundu. 
   16 Byron Scott'ın, New Jersey coachluğu görevinden alınmasından sonra NBA'de 2002-03 sezonu sonundan beri kovulan coach sayısı 16'ya yükseldi. 
   5 Şu anda ligde 29 takım arasında deplasmanda 50 ve üzerinde galibiyet oranı tutturmayı başaran sadece 5 takım var. Bunlar Indiana 16-8 , Detroit 11-10 and New Orleans 12-11 . Minnesota 15-7 ve San Antonio 12-10 . 
   
   HAFTANIN OLAYI 
   Son iki yılda New Jersey Nets'e iki defa NBA finali oynatan coach Byron Scott'ın görevine son verilmesi. 
   
   
</TEXT>
</DOC>
