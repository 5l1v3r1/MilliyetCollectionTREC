<DOC>
<DOCNO> 239141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur03.html </URL>
<DATE> 2004/05/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Türkiye'deki temel eğitim programı, model olarak tanıtılacak 
</HEADLINE>
<TEXT>

     Mustafa Seven 
Dünya Bankası Türkiye Direktörü Andrew Vorkink, Türkiye'nin temel eğitim programındaki başarısının, Çin'in Şanghay kentinde 25-27 Mayıs tarihlerinde yapılacak olan uluslararası konferansta model olarak tanıtılacağını söyledi. 
     Dünya Bankası ve hükümet yetkilileri, yabancı eğitim, sosyal yardım ve kalkınma yetkilileriyle beraber Van'a gelen Vorkink, A.A muhabirine yaptığı açıklamada, Türkiye'nin uyguladığı Dünya Bankası destekli temel eğitim projesinin, yoksulluğu azaltıcı etkisiyle de yerinde görülmeye değer uluslararası 11 projeden biri olarak seçildiğini söyledi. Türkiye gibi projesi yerinde görülmeye değer Endonezya, Uganda, Hindistan, Bangladeş, Yemen, Çin ve Brezilya gibi ülkelerin de olduğunu belirten Vorkink, Türkiye'deki temel eğitim projesinin başarısını yerinde görmek üzere Endonezya'dan Meksika'ya kadar yabancı uzmanların Van'da bulunduğunu kaydetti. 
     Vorkink, hükümetin ''Sosyal Riski Azaltma Projesi''ndeki başarılı uygulamalarının da uluslararası alanda takdir topladığını ifade etti. 
     Vorkink, temel eğitim alanında sağlanan ve yoksulluğu azaltıcı etkisi olan projelerin Türkiye başta olmak üzere 25 Mayıs'ta Şanghay'da gerçekleştirilecek olan ''Yoksulluğu Azaltma ve Sürdürülebilir Büyüme Konferansı''nda kapsamlı olarak tanıtılacağını belirterek, bu konferansa yüzlerce uluslararası uzmanın katılarak dünya genelinde yoksulluğun azaltılması için neler yapılabileceğinin tartışılacağını kaydetti. 
     
</TEXT>
</DOC>
