<DOC>
<DOCNO> 209568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/ydemirkol.html </URL>
<DATE> 2004/01/19/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum ve Nobre 
</HEADLINE>
<TEXT>

   
   Daum'un sezon başından bu yana yaptığı 70. dakika operasyonlarının gölgesinde kalan bir müdahale alışkanlığı daha var. Dün maçın 22. dakikasında bunu bir kez daha gördük. Murat Kuş, Selçuk'u yanına çağırdı ve anlattı. Tuncay orta dörtlünün solundan göbeğe doğru geçti, Nobre ve Van Hooijdonk birbirlerinden uzaklaştı Selçuk, Ümit ve kanat savunmacıları ileri çıktı. Van Hooijdonk, Tuncay ve Nobre de sıkı adam markajı uygulayan Rize beşli savunmasının dengesini böylece biraz bozdu. 
   Fenerbahçe bundan önce rakibini hiç zorlayamıyordu. Serhat'ın yokluğu, Tuncay'ın maske tedirginliği onları çıkmaza sokmuştu. 22. dakika sonrası oyunu ceza sahası çevresine yıkmayı başardılar. Ardı ardına kornerler kazandılar ve maç boyunca çok hareketli olan ve golcülüğünü de ispatlayan Nobre ile sayıyı buldular. Gol sonrası Rize beklendiği gibi açıldı ama Fenerbahçe'nin alan savunmasını zorlayamadı. Maç, Fenerbahçe'nin sezon başından bu yana kolay kopardığı geniş alanlı bir oyuna dönüştü. Ama bu oyunun "veziri" Serhat'ın olmayışı Sarı - Lacivertliler'i üretkenlikten uzaklaştırdı. Bu noktada FIFA kokartına yeni kavuşan Bülent Demirlek'in hatası devreye girdi. 40'ta Koray'ın Ümit'in ayağına yatışını ve bu futbolcunun kendini bırakışını penaltıyla değerlendirmekle kalmayıp, korkunç bir yorum hatası da yaptı, kırmızı kartını çıkardı. Belki onu suçlamamalı. Pozisyona uzaktı ama önemlisi Ümit'in kendini bırakmayacağına güvendi. Penaltı verişini anlayabiliyorum ama kırmızı kartı asla... 
   Fenerbahçe ikinci yarıya Serhat - Tuncay değişikliğiyle, önemlisi hücum hattını dörtleyerek başladı. Ancak Daum beklediğini bulamadı. Çünkü eksik olan Rize 2-0'a rağmen savunmada kalabalık kaldı. Yani kırmızı kart aslında Fenerbahçe'nin belki de aleyhine oldu. Sadece Ümit, Ali Güneş ve Serhat'ın ender kanat bindirmelerinde etkili olabildiler. Ama net pozisyon bulamadılar. Oyun ilk dakikalarda olduğu gibi kilitlendi. Daum'un skor avantajı nedeniyle oyuna müdahale etmeyişi bu kilitlenmeyi aşırı rahatlığa çevirince etkisizlik arttı. Ve cesaretlenen Rize'nin ilk akınında Duro'nun muhteşem golüyle Rize biraz olsun ümitlendi. 
   Ancak bu uzun sürmedi. Maç boyunca kornerleri kullanan Rebrov'un yerine Serhat'ın ilk denemesinde Van Hooijdonk ile farkı ikiye çıkardılar. Sonrasında da Nobre'nin adeta uçarak kaleci Murat'ın üzerinden vurduğu kafayla da oyunu kopardılar. Kuşkusuz Fenerbahçe'nin bu kadar sıkıştığı bir oyunda dört gol bulabilmesi, Sarı - Lacivertliler için övünülmesi gereken bir durum. 
   
      
   
</TEXT>
</DOC>
