<DOC>
<DOCNO> 221294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo22.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat, G.Saray galibiyet primini artırdı... 
</HEADLINE>
<TEXT>

     Birinci Süper Futbol Ligi'nde hafta sonunda sahalarında Galatasaray ile karşılaşacak olan Akçaabat Sebatspor, zorlu karşılaşmadan galibiyetle ayrılmayı hedefliyor. 
     Kulüp başkanı Veli Sezgin, Fatih Stadı'nda yapacakları karşılaşmada mutlak 3 puan için oynayacaklarını belirterek, ''Galatasaray'ın şu anki dönemi çok önemli değil. Çünkü rakibimiz Türkiye'nin en iyi 4 takımından biri. Ancak biz de büyük maçlarda daha iyi motive oluyoruz. Galatasaray'ı yenip puanımızı 26'ya çıkarmak istiyoruz'' dedi. 
     
     5'ER MİLYAR PRİM 
     Sezgin, Galatasaray galibiyeti primini 5'er milyar lira olarak belirlediklerini söyledi. 
     Daha önce iç saha galibiyetinde 1.5'ar milyar lira prim verdiklerini kaydeden Sezgin, yönetim kurulu olarak bu maçın primini 5'er milyar liraya çıkardıklarını kaydetti. 
     Sezgin, karşılaşmanın kapalı tribün biletlerini 20, açık tribün biletlerini ise 10 milyon lira olarak belirlediklerini ve stat kapasitesine göre yaklaşık 3 bin bilet basacaklarını kaydetti. 
     
     HAKEMLERE TEŞEKKÜR 
     Sezgin, Akçaabat Sebatspor'un ligin yeni bir ekibi olduğunu ve hakemler hakkında hiç konuşmadıklarını söyledi. 
     Hakemlerin yönetiminden memnun olduklarını kaydeden Sezgin, ''Her hafta maçlarımızın sonucu ne olursa olsun hakemlere teşekkür yazısı yazıyoruz. Hakemlerle ilgili bir olumsuz açıklamamız olmadı. Bu doğrultuda çıkan haberler gerçiği yansıtmamaktadır'' diye konuştu. 
     
</TEXT>
</DOC>
