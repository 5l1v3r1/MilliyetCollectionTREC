<DOC>
<DOCNO> 225881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo15.html </URL>
<DATE> 2004/03/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İstanbulspor'un zorlu deplasmanı... Bursaspor ile yarın karşılaşacak 
</HEADLINE>
<TEXT>

     Birinci Süper Futbol Ligi'nde son 8 haftaya girilirken, ligde kalma mücadelesi veren İstanbulspor, yarın en önemli rakiplerinden Bursaspor ile final havasında bir maç yapacak. 
     Ligde 26 maçta topladığı 27 puanla 14. sırada yer alan sarı-siyahlılar, 26 maçta 21 puan ve 16. sıradaki Bursaspor ile deplasmanda yapacağı zorlu karşılaşmada mutlaka puan almayı hedefliyor. 
     Menajer Sinan Dinler, her iki takım için yarınki maçın öneminin büyük olduğunu vurgulayarak, Bursa'ya puan için gittiklerini söyledi. 
     Ligde son haftalara girildiğini kaydeden Dinler, ''Bizim için son 8 maçın hepsi final havasında olacak. Ancak yarınki maçın önemi çok daha büyük. Çünkü Bursaspor da bizim gibi ligde kalma mücadelesi veriyor. Yarın Bursa'da mutlaka puan almalıyız. Sıkıntılı yerden bir an evvel kurtulmak istiyoruz'' diye konuştu. 
     Bu arada İstanbulspor, sabah saatlerinde Bursa'ya gitti. Sarı-siyahlılar, öğle saatlerinde yapacakları antrenmanın ardından Bursa Holiday Inn Otel'de kampa girecek. 
     
     3 EKSİK 
     İstanbulspor'da, sakatlıkları bulunan Deniz Uygar ve Pinto ile sarı kart cezalısı Musa Kuş, Bursaspor maçının kadrosunda yer almıyor. 
     Geçen hafta kart cezalısı oldukları için oynayamayan Saidou ve Faruk'un yarınki maçta ilk 11'de sahaya çıkması bekleniyor. 
     Sarı-siyahlıların muhtemel 11'i şöyle 
     Oğuz, Cem, Yalçın, Saffet, Faruk, Musa Büyük, Aytekin, Saidou, Yordanov, Bushaj Balili , Boliç. 
     Bursa Atatürk Stadı'nda saat 13.30'da başlayacak Bursaspor-İstanbulspor karşılaşmasını, hakem Mustafa Çulcu yönetecek. 
     
</TEXT>
</DOC>
