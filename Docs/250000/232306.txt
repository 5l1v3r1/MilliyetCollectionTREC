<DOC>
<DOCNO> 232306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko18.html </URL>
<DATE> 2004/04/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan 18 aylık iktidar dönemimizde bardağın yarısı doldu... 
</HEADLINE>
<TEXT>

     Başbakan Recep Tayyip Erdoğan, 18 aylık iktidar dönemine bakıldığında bardağın yarısının dolduğunun görüleceğini belirterek, ''18 aya bakıp bardağın yarısı boş diyen olabilir. Kendilerince haklıdırlar ama 3 Kasım seçimlerinden önce bu bardağın dibinde bir damla bile su kalmamıştı'' dedi. 
     MÜSİAD'ın 13. Genel Kurul'u, Kuran-ı Kerim ve İstiklal Marşı'nın okunması ile başladı. 
     Genel Kurul'u sunan hatibin Erdoğan'ı, ''İstanbul'dan yaptığı başarılı çalışmalarla tanıdığımız 59. Hükümetin Cumhurbaşkanını kürsüye arzediyorum'' demesi salonda gülüşmelere neden oldu. 
     Daha sonra konuşan Erdoğan, hükümetin başı olarak, Genel Kurulda Türk ekonomisinde meydana gelen gelişmeleri uzun uzun anlatmayacağını, işadamlarının bu değişmeleri yakından bildiğini ve bilgi sahibi olduğunu söyledi. 
     Türkiye'nin aydın geleceği adına atılan her adımda işadamlarının kendileriyle olduğunu dile getiren Erdoğan, Türkiye ekonomisine ilişkin, mevcut tabloyu sergilerken, inanarak ve son derece hassas ve dengeli davranmaya özen gösterdiklerini bildirdi. 
     Erdoğan, herşeyi tüm çıplaklığı ve boyutlarıyla kamuoyuna açıkladıklarını, gelişmeleri beklentileri bütün ayrıntılarıyla işadamlarıyla paylaştıklarını ifade ederken, olmayacak, gerçekleşmeyecek şeyleri söylemeyip toplumu boş umutlarla oyalamadıklarını ve oyalamayacaklarını söyledi. 
     Yapmayacaklarını veya yapamayacaklarını vaat ederek, hayal kırıklıklarına zemin hazırlamadıklarını vurgulayan Erdoğan, öte yandan da karamsar bir tablo çizip, motivasyonu, heyacanı ve dinamizmi baltalamadıklarını bildirdi. 
     Bu ülkede çok şeyleri yaşadıklarını ve gördüklerini, vatandaşların vaadlerle aldatıldıklarını anlatan Erdoğan, kendilerinin aldanmayacaklarını ve aldatmayacaklarını söyledi. 
     Başbakan Erdoğan, işbaşına gelirken, Türkiye ekonomisine ilişkin, ayağı yere basan proje ve programlarla geldiklerini ifade ederek, şöyle devam etti 
     ''Sorunların çözümüne ilişkin formüllerimiz vardı. Bunları hemen uygulamaya koyduk. Her ay açıklanan yeni ekonomik göstergeler, heyecanımızı azmimizi arttırdı. Bugün sorunların çözümüne olan inancımız, çok daha artmış durumdadır. Geriye dönüp 18 ayılk iktidar dönemine bakıldığında bardağın yarısının dolduğunu görüyoruz. Hamdolsun. Toplum da bunu görüyor ki bize destek veriyor. 
     18 aya bakıp bardağın yarısı boş diyenler olabilir. Kendilerince haklıdırlar. Ama değerli arkadaşlarım, 3 Kasım seçimlerinden önce bu bardağın dibinde bir damla bile su kalmamıştı. Hatta neredeyse bardak bile kalmamıştı. Biz sihirbaz değiliz. Bizim elimizde sihirli değnek yok. Türkiye ekonomisi uzun yıllar boyunca hırpalanmış, oradan oraya savrulmuş bir ekonomi idi. Tutanın elinde kalmıştı. Şu andaki bu değişikliklerin bir bedeli var. Bu bedeller de ödeniyor.'' 
     
     BİRİLERİNİN SOLUĞU KESİLİYORSA GAYRİMEŞRU DURUMLAR KALKTIĞI İÇİNDİR 

     Başbakan Recep Tayyip Erdoğan, hiç bir şekilde para yiyenlere müsaade etmeyeklerini belirterek, ''Eğer şu anda Türkiye'de birilerinin soluğu, nefesi kesiliyorsa bu, işte o nefes borusuna giden gayrimeşru durumlar ortadan kalktığı içindir'' dedi. 
     Erdoğan, Müstakil Sanayici ve İşadamları Derneği'nin MÜSİAD 13. Olağan Genel Kurul toplantısında yaptığı konuşmada, Türkiye'de yıllarca biz geldiğimiz gün faizi kaldıracağız diyen anlayışların olduğunu hatırlatarak, şöyle konuştu 
     ''Peki bu aklımıza yatıyor muydu O zamanlar maalesef halkın yatıyordu. Ama dünyanın gerçeği bu değil. Çünkü biz bunları ödemek zorundaydık. Biz de geldiğimizde önümüzde bunu gördük. Şu anda faizler ödeniyorsa, o dönemlerin bedelidir, onun faizleri ödeniyor. Hükümet, iktidar olup da ertesi gün siz bu faizleri ödemeyecek misiniz Hayır. Bu gerçekçi mi, buna inanıyor musunuz Böyle bir şeyin olması mümkün mü Eğer mümkün değilse ödemek zorundasınız.'' Erdoğan, faizlerdeki düşüşe değinirken, reel faizlerin yüzde 10'lara indirilmesinin görmezden gelinemeyeceğini söyledi. 
     
     FAİZDE 7 KATRİLYON LİRALIK TASARRUF 

     Bütçenin hazırlanması sırasında, ödenecek faiz miktarını 64 katrilyon lira olarak hesaplamalarına rağmen, Türkiye'nin yıl sonunda 57 katrilyon lira ödeyecek duruma geldiğini kaydeden Erdoğan, şöyle devam etti 
     ''Buna para yönetimi denir. Ama hayatında parayı yönetmemiş adamların bu işi başarması mümkün değil. Türkiye ne çektiyse bundan çekmiştir. Muhasebe başka şey, para yönetimi başka şey. Ve tabii para yiyenlere de müsaade etmeyeceğiz. Eğer şu anda Türkiye'de birilerinin soluğu, nefesi kesiliyorsa bu, işte o nefes borusuna giden gayrimeşru durumlar ortadan kalktığı içindir. Bunu da iyi bilmeniz lazım.'' Başbakan Erdoğan, geçmişte siyasi krizlerle çalkalanan yönetimlerin, cesaret edip de kronik sorunları çözmeye yanaşmadığını, sorunları çözmek yerine üzerini toprakla örtmeyi tercih ettiklerini ifade ederken, şunları kaydetti 
     ''Biz hükümeti devraldığımızda, katmerlenmiş, kronik hale gelmiş sorunları masamızın üzerinde bulduk. Bütün bu sorunların üzerine bir kürek de biz atabilirdik. Aman sen de deyip bu sorunları görmezden gelebilirdik. Karşınıza pembe tablolarla gelebilirdik. Har vurup harman savurabilirdik. Eşi, dostu zengin edebilirdik. Birilerinin çıkarlarını koruyup, gözetebilirdik. Ne Allah'tan, ne kuldan korkabilirdik. Ama o zaman tarihe karşı hesap veremez, ne kula ne de Allah'a bunun hesabını veremezdik. Şu anda alnımızın akıyla halkımızın arasına rahatlıkla çıkan bir hükümetiz.'' 
     
     ''KİMSEDEN KORKMUYORUZ'' 

     Recep Tayyip Erdoğan, hükümet olarak yapacaklarını emin adımlarla ekip halinde gerçekleştirdiklerini vurgularken, ''Bugün Türkiye, geleceğe doğru tam bir seferberlik hali içinde yürüyor. Hükümetin samimiyeti ortadadır. Azmini, kararlılığını içerde de dışarda da sürdürüyor'' dedi. 
     Herkesin gücü, birikimi, yeneteği oranında destek verdiğini belirten Erdoğan, ''Geçmişte yaşananlar tekrar yaşanmasın, Türkiye yeniden krizlerle tanışmasın, herşey bir anda kül olmasın diye her vatandaşımız ter döküyor. Bize düşen bu göreve, inanca, bu umuda layık olmaktır. İnsanlarımızı bir kez daha hayal kırıklığına uğratmamak için...'' şeklinde konuştu. 
     Milletin hükümetten beklentilerine cevap vermek için gerekenleri kararlılıkla yapacaklarını vurglayan Erdoğan, ''Kimseden korkmuyoruz, kimseden çekinmiyoruz. Bu yolda hiçbir tereddüt, kaygı ya da çekince taşımıyoruz'' dedi. 
     
     ''YOLSUZLUK DÖNEMİ BİTMİŞTİR'' 

     Sadece belli bir gruba karşı yolsuzlukla mücadelede sonuç alınamayacağına dair yaklaşımı doğru bulmadığını ifade eden Erdoğan, bunların stratejik kararlar olduğunu, bu konuda özerk kurumların gereken adımları attığını ve gereğini yaptıklarını söyledi. 
     Erdoağan, yolsuzluklara bulaşanlarla ilgili yasal düzenlemeler çerçevesinde ilgili birimlerin çalışmalarının devam ettiğine işaret ederek, şöyle konuştu 
     ''Burada geri adım atmak yok. Bazı düşünceler olabiliyor, Acaba artık bu tür batık kredilerin olduğu dönem hala yaşanıyor mu Buna dair bir şey duyuluyor mu şeklinde... Bu devir artık kapanmıştır. Artık kimse bize bununla ilgili yaklaşamaz. Çok basit şeylerle uğraşanlar var. Örneğin AK Parti Kadın Kolları'nda 160 milyarlık silme, süpürme işleri almış bir bayanla ilgili... Onu yolsuzluk kararı olarak ilan edenler var. AK Partili olanın devlet ihalesine giremeyeceği mantığıyla... Olay, 160 milyarlık temizlik işi veya istasyon bakım işi. Şu anda yaptıkları bu. Bunun dışında bir şey yaptıkları yok, yapacakları da yok. O dönem bitmiştir. Türkiye her alanda hakettiği konuma er ya da geç ulaşacaktır.'' 
     
     İŞ DÜNYASINA MESAJ 

     Başbakan Erdoğan, iş dünyasından kalkınma sürecine fikirleri, projeleri ve yatırımlarıyla katkıda bulunmasını isterken, ''iş dünyası olarak bizim sizlerden yegane beklentimiz, kalkınma yolunda hükümetin de önüne geçecek ve bizlere ilham verecek anlayış içinde medeniyet yarışını sürdürmenizdir'' diye konuştu. 
     Bu arada geçmişte yaşanan krizlere değinen Erdoğan, Türkiye ekonomisinin sürekli değiştirilen kararlar ve programlar nedeniyle adeta bir yap-boz tahtasına dönüştürüldüğünü, deneme-yanılma metoduyla toplumla adeta dalga geçildiğini, güven ortamının ortadan kalktığını söyledi. 
     Recep Tayyip Erdoğan, ekonominin en temel iki dayanağı olan istikrar ve güveni getirdiklerini dile getirerek, ''Bu ülkenin sorunlarının ilacı bellidir ve biz bunları biliyoruz, bunları uyguluyoruz'' diye konuştu. 
     
     ''YENİ MACERALAR YAŞATMAYACAĞIZ'' 

     Erdoğan, hükümetin uygulamaları, yöntemleri, tarzı ve programının eleştirilebileceğini anlatırken, şöyle devam etti 
     ''Bu elbette hakkınız. Başarımız da zaten sizlerin bu yapıcı eleştirinize bağlı. Sizlerin ölçüleri, teknikleri, katkıları bizim deliklerimizi kapatacaktır. Yanlışlarımızı düzeltecektir. Ancak Türkiye'ye yeni maceralar yaşatmayacağımızı da özellikle bilmenizi isteriz. Ekonomik programımız mali, parasal, sosyal ve yapısal boyutuyla gayet iyi şekilde gitmektedir. Sonuçlar bize göre çok olumlu, çok sevindirici. Bu nedenle bu programdan gevşememiz, sapmamız, taviz vermemiz söz konusu değildir. 
     Bazı gerçekleri ortaya koyalım. Bunlar, evet kabul ediliyor ama illa da burada bir eleştiri yapılıyor. Türk parası değerini kaybediyor Hep böyle söylendi. Şimdi Türk parası değerini koruyor. Borsa yükseliyor. Efendim Borsa 7 binlerdeydi, şimdi buraya çıktı Faiz düşüyor. Bu kadar çabuk düşmemesi lazımdı deniyor. Bunları anlamak mümkün değil. Türkiye büyüme hızında 5.9'u yakalıyor. Bunlar psikolojik deniyor. Arkadaşlar herhalde sizin bu yaklaşımlarınız biraz psikolojik.'' 
     
     BARDAĞIN DİĞER YARISINI DOLDURMAKTA KARARLIYIZ 

     Başbakan Recep Tayyip Erdoğan, şu an ekonomide ilk çeyrekteki hedeflerin gayet iyi olduğunu belirterek, ''bardağın yarısını doldurduğumuz gibi, kalan yarısını da doldurmak konusunda kesinlikle kararlıyız'' dedi. 
     MÜSİAD Genel Kurulu'nda konuşan Erdoğan, ''Şu anda biz beyaz eşya alırken, fiyatların nereden nereye geldiğini görmüyor muyuz Televizyon alırken, fiyatların nereden nereye geldiğini görmüyor muyuz Çarşıda, pazarda fiyatların nerelerde durduğunu görmüyor muyuz, Allah aşkına Bunları görmezlikten gelemeyiz'' diye konuştu. 
     Göreve geldiklerinde sanayi yatırımlarında aktif kapasitenin yüzde 25'lerde seyrederken, şimdi yüzde 85'leri yakaladığına işaret eden Erdoğan, 1.5 yılda herşeyin beklenemeyeceğini, bunun adeta tarihin yeniden dönüşüm noktası olduğunu söyledi. 
     Gerek Batıda, gerek Uzakdoğu'da gerekse ABD'deki kuruluşların Türkiye'deki kuruluşlarla olan ilgi ve alakalarının, pozitif yaklaşımlarının görüldüğünü ifade eden Erdoğan, şunları kaydetti 
     ''Ama hemen şu eleştiri geliyor, İyi güzel de daha henüz 400 milyon dolar geldi. Arkadaşlar, bu hemen bir gecede olmuyor. Bunun zeminini hazırlıyorsunuz, yasal düzenlemelerini yapıyorsunuz. Bu güveni vereceksiniz ki doğrudan yabancı sermaye ülkeye gelsin. Şu anda bunlar hazırlanıyor. Ben inanıyorum ki biz bunu da başaracağız.'' 
     
     ''KİŞİ BAŞINA MİLLİ GELİR 3 BİN 383 DOLAR'' 

     Erdoğan, göreve geldiklerinde 2002 sonu itibariyle 2 bin 600 dolar olan kişi başına milli gelirin, şimdi 3 bin 383 dolara çıktığına da işaret etti. 
     Erdoğan, kişi başına milli gelirin arttığına işaret ederek, '' Efendim TL aynı yerde kaldı da onun için oldu. TL değerlenseydi 3 bin 383 dolara çıkmazdı deniyor. Olmaz, adil bir yaklaşım sergilemeyiz. Milli gelir de artıyor. Ülkede güveni, istikrarı yakaladığımızı hep birlikte görmeye mecburuz'' dedi. 
     Şimdi yerel yönetimlerle birlikte, yerel siyasetin el ele, omuz omuza dayanışma içinde yeni bir dönemin başlayacağını kaydeden Erdoğan, Türkiye'de altyapının konuşulduğunu, yeni yatırımların konuşulduğunu belirtti. 
     Recep Tayyip Erdoğan, ''Şu anda Türkiye Cumhuriyeti tarihindeki bir hızı aşmış, sadece şu karayollarında 2003 yılında bin 580 kilometre duble yol yapılmıştır. Bu yıl inşallah 3 bin kilometreyi hedefliyoruz. Bu gerçekleşecek'' dedi. 
     Bu yıl geçen yılla birlikte 100 bin konutun temelinin atılmış olacağını da vurgulayan Erdoğan, ''Bu yıl hedefimiz, yıl sonuna kadar 100 bin konutun temelini Toplu Konut İdaresi olarak atmış olmak. Bütün bunlar ülke geneline de dağılıyor. Ülkeyi bölgesel olarak planlayıp bu adımları atıyoruz'' diye konuştu. 
     
     ''HEDEFLERİ TUTTURDUK'' 

     Başbakan Erdoğan, kişi başına milli geliri 1,500 doların altındaki illere yönelik teşvikle ilgili olarak da, şunları kaydetti 
     ''1,500 dolarla ilgili olarak, MÜSİAD Başkanı Bayramoğlu'nun ifadesini paylaşıyorum. Bizim buna yönelik çalışmalarımız var. Hatta biz bunu ilçeler bazına, yani İstanbul'da öyle ilçeler varki bu 1,500 dolar uygulamasının, orada da yapılması gerek. Bunlar bu yeni dönemdeki çalışmalarda ele alınacaktır. Bunu inşallah geliştireceğiz.'' 2003 yılı başında, ekonomideki hedefleri açıkladıklarında birçoklarının kendilerini bu noktada hayalci bulduklarını belirten Erdoğan, ancak koydukları tüm hedefleri tutturduklarını, hatta bazı hedefleri aştıklarını dile getirdi. 
     Erdoğan, ''2004 yılı için belirlediğimiz hedeflere doğru da kararlılıkla ilerliyoruz, hamdolsun. Şu anda ilk çeyrekteki hedefler gayet iyi. Enflasyon düşüyor, faizler düşüyor, borç rasyosu düşüyor. Öte yandan ihracat artıyor, sanayi üretimi artıyor, büyüme artıyor, yerli yabancı yatırımlar artıyor'' dedi. 
     Eksikler de olabileceğini ifade eden Erdoğan, bunları inkar etmediklerini, bunlara karşı da kayıtsız olmadıklarını ifade etti. 
     Erdoğan, ''Ama bardağın yarısını doldurduğumuz gibi, kalan yarısını da doldurmak konusunda kesinlikle kararlıyız'' dedi. 
     
     ''BİRAZ DA SEVİNİYORUZ...'' 

     Kendilerine yönelik eleştirileri gördükleri zaman, biraz da sevindiklerini dile getiren Erdoğan, sözlerini şöyle sürdürdü 
     ''Bir yıl önce bu ülkenin en büyük sorunu, yüksek enflasyon, yüksek faizdi, istikrarsızlıktı, güvensizlikti. Bugün eleştirilere bakınca bunların artık unutulduğunu, sorunların artık değiştiğini görüyoruz. Dün ilk sıralarda yer alan konular, bugün sorun listesinden çıkmış durumdadır. 
     Artık çok daha ayrıntılı, daha mikro sorunlar gündemimizde olacak. Allah'ın izniyle onları da teker teker çözeceğiz. Türkiye'nin sorunlarının çözümü yolunda hep birlikte çok büyük bir adım atmış olduğumuzu düşünüyorum. O adım ekonomimizin bütün cephelerine özgüven sancağının yeniden dikilmesidir. Bütün unsurlarıyla potansiyeline inanan ve güvenen, iyimserliğini kaybetmeyen bir ekonomik yapı mutlaka ilerleyecek, gelişecektir. Zaten gün geçtikçe iyimserlik katsayısı artan göstergelerin makro ekonomik etkileriyle yavaş yavaş ortaya çıkıyor.'' 
     
     JAPONYA ZİYARETİ 

     Geçen hafta 150 civarında işadamıyla Japonya'ya gittiğini ve çeşitli görüşmelerde bulunulduğunu hatırlatan Erdoğan, ''Hepimizin ortak tespiti vardı. Bu tespitle birlikte baktık, artık müşterek Türk işadamlarıyla atacakları adımlar konuşuluyor. Bu güvenden istikrardan kaynaklanıyor. Bunlar olmazsa bu adımlar atılamaz. Türkiye'ye de bu şekilde doğrudan yabancı sermaye aynı zamanda teknoloji bizim işadamlarımızla da müşterek olarak gidecek veya 3. ülkelerde bu adımlar atılacaktır'' diye konuştu. 
     ''Irak'ta müşterek adımlar atabilir miyiz, Irak'ta beraber çalışabilir miyiz '' diye soruluyorsa, burada alınmış bir mesafe bulunduğunu söyleyen Erdoğan, bunu farklı ülkelerde de gördüklerini, bundan sonra da göreceklerine inandığını kaydetti. 
     
     ÖZAL'IN ÖLÜMÜNÜN 11. YILDÖNÜMÜ 

     Bugün 8. Cumhurbaşkanı Turgut Özal'ın ölümünün 11. yılı olduğunu hatırlatan Erdoğan, ''Özal, özellikle birşeyi başardı. Türkiye'nin ekonomisini dünyaya açtı. O dönemin en önemli başarısıdır. Ama ondan sonra tekrar bir içe kapanma başladı. Biz de şimdi tekrar yeniden dünyaya açıyoruz. Bunun için de fellik fellik dünyayı dolaşıyoruz. Nereden ne bulacağız Çünkü rızkımızı ancak dolaşarak, seyahat ederek bulacağımıza inanıyoruz ve bunun için de koşturuyoruz. Durmayacağız, koşacağız'' dedi. 
     
     ''SAKIP SABANCI'YA ALLAHTAN RAHMET DİLİYORUM'' 

     Geçtiğimiz günlerde hayatını kaybeden işadamı Sakıp Sabancı'ya rahmet, ailesine ve sevenlerine de başsağlığı dileyen Başbakan Erdoğan, şunları söyledi 
     ''Sabancı ismini, sadece bu ülkeye kattığı ekonomik değerlerle, yaptığı yatırımlarla, binlerce insana sağladığı istihdam imkanı için değil, milletimize aşıladığı üretim aşkı ve iyimserlik duygusu için de hiç unutmamalıyız diye düşünüyorum. Bu ülkeden hiçbir zaman umudunu kesmeyen, bu ülkenin ekonomik potansiyeline, zorlukları aşma azmine sonuna kadar inanan, buna karşılık evrensel ekonomik yönelimlere de asla kapalı olmayan örnek bir işadamıdır. 
     Sakıp Sabancı'nın, Türkiye'nin macerasını, krizlerini, sıkıntıları ve duraksamaları yaşamış, Türkiye gemisinin dalgalı denizlerdeki yolculuğunda hep en çok terleyenler arasında olduğunu biliyoruz. Fakat asla köşesine çekilmediğini, yılmadığını da biliyoruz. Bütün bu zorluklara rağmen gemisini terketmediğini de biliyoruz. Cenazesine katılan 10 binler varsa, bu kadar gözü yaşlı kalabalık varsa, bunların de ben boşuna olduğuna inanmıyorum. Aydınlığını yitirmeyen bu ülke kalkınma kahramanına ben saygılarımı sunmak üzere kendisine tekrar Allah'tan rahmet diliyorum.'' İnanmanın başarının ilk adımı olduğunu, bunun ikinci hamlesinin bilgi donanımı, üçüncü hamlesinin de tecrübe olduğunu ifade eden Erdoğan, ancak işi neticelendirmenin bu işin asri yanı olduğunu söyledi. 
     
     200 CİVARINDA TURİZM TESİSİ 

     Türkiye'nin bu noktada çok ciddi altyapıya sahip bulunduğunu ifade eden Erdoğan, şunları söyledi 
     ''Bu altyapının farkında olanlar, bu işi iyi değerlendiriyor. Geçen yıl Irak savaşına rağmen turizmde sıçrama yaptık. Bu yıl çok daha fazla olacak. Bugün itibariyle Antalya'ya giden turist sayısı 710 bin. Bu geçen yıl yüzde 50'sini katlayacak durumdadır. Yani 6 milyon turist bekleniyor. Şu andaki bağlantılara göre arkadaşlar biz bunu niye İstanbul'da yapmayalım. İstanbul niçin toplam Türkiye'nin turizmini oluşturmasın 10 milyon turist rahatlıkla İstanbul'a gelir. Bu altyapı İstanbul'da var. Bununla ilgili çok ciddi çalışmalar var. 200 civarındaki turizm tesisi kurulabilecek alanların tespiti yapıldı, talepler alındı. Bu talepler değerlendiriliyor ve inşallah süratle de bu adımlar atılacak. Türkiyemizi bu konuda çok çok farklı bir yere getirmek durumundayız.'' Bir diğer önemli konunun da madenler olduğuna işaret eden Erdoğan, işadamlarını bu alanda çalışmaya davet etti. 
     Erdoğan, ''Yeraltı kaynaklarımızı gelin, buyrun işletin. Biz devlet olarak ekonomi içinde yer almayacağız. Biz sadece destekleyen olacağız ve sürekli olarak bunun da denetimini yapacağız. El ele vereceğiz, omuz omuza vereceğiz ve inşallah Türkiye'nin sıçramasını özel sektörle yapacağız. Bunun da gayreti içindeyiz'' diye konuştu. 
     
</TEXT>
</DOC>
