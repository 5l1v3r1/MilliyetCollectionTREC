<DOC>
<DOCNO> 211986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo18.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan Beşiktaş'a 900 bilet... 
</HEADLINE>
<TEXT>

     Bursaspor ile Beşiktaş arasında 1 Şubat Pazar günü Bursa Atatürk Stadyumu'nda yapılacak Süper Lig maçı için bir dizi önlem alındı. 
     Bursa Emniyet Müdür Yardımcısı Naci Kuru başkanlığında, Garnizon Komutanlığı, İl Gençlik Spor Müdürlüğü, Bursaspor Kulübü, İl Sağlık Müdürlüğü ve Atatürk Stadı Müdürlüğü yetkililerinin katılımıyla düzenlenen toplantıda, Bursaspor-Beşiktaş maçı öncesi ve sonrasında alınacak önlemler gözden geçirildi. 
     Toplantı sonrası yapılan açıklamaya göre, her türlü güvenlik önleminin titizlikle uygulanacağı karşılaşmada, bin 750 polis memuru görevli olacak. 
     Beşiktaş Spor Kulübü'nden şu ana kadar herhangi bir talep gelmemesine rağmen, Bursaspor Kulübü siyah-beyazlı taraftarlar için 900 bilet ayırdı. Karaborsa oluşmasını önlemek amacıyla, biletlerin satışına maçtan bir gün önce başlanmasına karar verilirken, stat çevresinde maç günü alkollü içecek satışı yapılamayacak. 
     Stada patlayıcı, yanıcı, kesici ve delici aletlerin sokulmasına izin verilmeyecek ve bu malzemelerle girmeye çalışanlar hakkında yasal işlem yapılacak. Maç sırasında tribünlerdeki koltuklara ve çevreye zarar verenler de polis kameraları tarafından tespit edilecek. Geçen sezon oynanan Bursaspor-Altay karşılaşmasında ceza alan 4 taraftarın, bu maçı tribünlerden izlemesine de izin verilmeyecek. 
     Bu arada, dün gece kimliği belirsiz kişilerin taşlı saldırıda bulunduğu Bursa Beşiktaşlılar Derneği önünde de maç sonuna kadar polis ekipleri görevlendirilecek. 
     
</TEXT>
</DOC>
