<DOC>
<DOCNO> 212943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur18.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
350 milyon dolarlık ilaç çöpe atılıyor... 
</HEADLINE>
<TEXT>

     İstanbul Eczacı Odası Başkanı Zafer Kaplan, Türkiye'de yılda 350 milyon dolarlık ilacın kullanma süresinin dolması nedeniyle çöpe atıldığını bildirdi. 
     Kaplan, AA muhabirine yaptığı açıklamada, Türkiye'deki eczanelerin yaşadığı büyük sıkıntılardan birinin kullanma süresi dolan ilaçlar olduğunu söyledi. 
     Buna karşın Avrupa Birliği AB ülkelerinde ilaç üreticilerinin miadı dolan ilaçları eczanelerden geri aldıklarını ve eczacının zarar etmediğini vurgulayan Kaplan, Türkiye'de ise eczanelerde bulunan ilaçların ortalama yüzde 7'sinin çöpe atıldığını kaydetti. 
     Eczacılara çöpe atılan ilaçların yüzde 5'ini gider gösterme hakkı tanındığını da dile getiren Kaplan, bu konuda ise bürokrasiden yakındı. 
     Eczacıların miadı dolan ilaçların yüzde 5'ini gider gösterebilmesi için, vergi dairesi ve hükümet tabipliğinden birer yetkili ile bir eczacının gözetiminde tutanak tutulduğunu ifade eden Kaplan, bu firelerin sayılıp kuruşlandırıldıktan sonra gider kalemi olarak işlenebildiğini söyledi. 
     Kaplan, eczacıların büyük bölümünün böyle bir bürokrasiyi uygulama imkanı bulamadığını belirterek, ''Türkiye'deki eczanelerde yılda 350 milyon dolarlık ilaç, miadı dolduğu için çöpe atılmaktadır. Miadı yaklaşan ilaçlar üretici tarafından geri alınmalıdır'' diye konuştu. 
     Çöpe atılan ilaçların parasının eczacının cebinden çıktığını ve milli servet kaybına yol açtığını anlatan Zafer Kaplan, şöyle konuştu 
     ''AB'yi her anlamda örnek alıyoruz. O zaman Avrupa'daki tüm ülkelerin uyguladığı sistem, Türkiye'de de yerleşmelidir. Eczacı, bir iade faturasıyla miadı yaklaşan ilaçları ilaç üreticilerine iade edebilmelidir. Onlar da bu ilaçları Avrupa'daki meslektaşları gibi değerlendirmelidir. İlacın etken maddesinin ölçümleri yapılır, etkinliği devam eden ilaçlar bir şekilde yeniden kullanılabilir.'' 
     
     BİLİNÇSİZ TÜKETİM 
     Halkın da ilacı bilinçsiz tükettiğini kaydeden İstanbul Eczacı Odası Başkanı Kaplan, bu nedenle evlerde büyük ilaç birikimi olduğunu ve bunların çoğunun çöpe atıldığını bildirdi. 
     Türkiye'de ilaçların insanların ihtiyacı doğrultusunda tüketilmediğini de söyleyen Kaplan, bir kesimin ''pahalı ürün'' haline gelen ilaca çok zor ulaşırken, diğer bir kesimin ise yılda kişi başına 300-400 dolarlık ilaç tükettiğini ifade etti. 
     Kaplan, bu nedenle ilaca kolay ulaşanların evlerinde büyük bir ilaç birikimi yaşandığını ve bu ilaçların çoğunun çöpe atıldığını sözlerine ekledi. 
     
</TEXT>
</DOC>
