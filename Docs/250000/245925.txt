<DOC>
<DOCNO> 245925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun19.html </URL>
<DATE> 2004/06/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Uydu görüntüleri var Kayıp ada Atlantis İspanya'nın güneyinde mi 
</HEADLINE>
<TEXT>

     Sular altında kaldığı söylenen efsanevi ada Atlantis'in, İspanya'nın güney sahillerinde olabileceği ileri sürüldü. 
     Almanya'daki Wuppertal Üniversitesi bilim adamlarından Dr. Rainer Kuehne, Antiquity dergisinde yer alan haberde, uydu kanalıyla elde ettiği fotoğrafların, kayıp adadaki büyük yapıların konumlarını gösteriyor olabileceğini söyledi. 
     Atlantis'in kalıntılarına ulaşmış olabileceğini ileri süren Kuehne, İspanya'nın güney sahillerindeki zemin özelliklerini gösteren fotoğrafların, Eflatun'un Atlantis'le ilgili eseri ''Timea''daki betimlemelerle örtüştüğünü iddia etti. 
     Kuehne'ye göre Atlantis, İspanya'nın güney kıyılarında, MÖ 800 ila MÖ 500 yılları arasında sular altında kalmış bir bölgede bulunuyor. 
     Kuehne, Cadiz kenti yakınlarında, Marisma de Hinojos olarak bilinen bölgedeki bataklık fotoğraflarının, çamurun içinde, dikdörtgen şeklinde iki yapı ile bu yapıları çevreleyen çemberleri gösterdiğini kaydetti. 
     Kuehne, bu iki dikdörtgen yapının, deniz tanrısı Poseidon'a adanan gümüş tapınak ile Eflatun'un Critias diyaloglarında değindiği, Cleito ile Poseidon'a adanmış altın tapınak olduğuna inandığını söyledi. 
     Fotoğraflara göre, adayla çemberlerin yüzölçümünün, Eflatun'un tanımından daha büyük olduğunu belirten Dr. Kuehne, Eflatun'un, adanın büyüklüğü konusuna ehemmiyet vermemiş olabileceğini belirtti. 
     
     KAYIP ADA ATLANTİS 

     İlk kez Eflatun'un Timea diyaloglarında değinilen Atlantis efsanesine kaynak olarak Atinalı gezgin Solon gösterilir. Solon'un bu bilgileri, Mısırlı rahiplerin 9 bin yıllık tarihsel belgelerine dayanarak aktardığını kaydeden Eflatun, Atlantis'in, ''Herakles Sütunları''nın ötesinde Cebelitarık boğasının batısında , Libya'dan daha büyük bir ülke olduğunu söyler. 
     Timea'da, Atlantis ordularının bütün Batı Avrupa ile Libya'yı ezip geçtiği, ama Atinalıların gösterdiği direnç karşısında gerilemek zorunda kaldığı ve şiddetli bir deprem sonunda da MÖ 9600'de, bir gece içinde sular altında kaldığı anlatılır. 
     
</TEXT>
</DOC>
