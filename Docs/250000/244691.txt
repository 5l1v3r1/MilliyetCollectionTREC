<DOC>
<DOCNO> 244691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko03.html </URL>
<DATE> 2004/06/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kredi kartlarının limiti 28.3 katrilyonu buldu... 
</HEADLINE>
<TEXT>

     Türkiye'deki bankaların düzenlediği kredi kartlarının toplam limiti 28.3 katrilyon liraya kadar yükselerek dolaşımdaki paranın 2.8 katına yakın bir büyüklük oluşturdu. 
     Nakit para kullanımının harcamalar içerisindeki payının giderek azaldığına işaret edilen bu gelişme dolaşımdaki paranın genişlemesini de sınırlandırıyor. Bankacılık Düzenleme ve Denetleme Kurumunun BDDK verilerine göre, kredi kartlarının toplam harcama limiti geçen yıl yüzde 118.3 oranında artarak 12 katrilyon 959 trilyon liradan 28 katrilyon 288 trilyon liraya yükseldi. Kartların harcama limitlerinde yaşanan büyümede, kredi kartı sayısının yüzde 26.5 oranında artarak geçen yıl sonunda 19 milyon 863 bini geçmesinin yanı sıra, daha önceki yıllarda düzenlenmiş kartların limitlerinde yapılan artışlar da etkili oldu. 
     Bankalararası Kart Merkezi'nin verilerine göre 2003 sonu itibariyle Türkiye'de cüzdanlarda 9 milyon 572 bin Visa, 10 milyon 256 bin 67 MassterCard ve 35 bin diğer türde kredi kartı taşınıyor. Kredi kartlarının harcama limitleri, Türkiye'deki diğer parasal büyüklüklerle karşılaştırıldığında önemli bir büyüklük oluşturuyor. Dolaşımdaki paranın yaklaşık 2.8 katına çıkan kredi kartlarının harcama limiti, dolaşımdaki para ve vadesiz mevduatların toplamından oluşan para arzından M1 da fazla bir büyüklük oluşturdu. 
     Merkez Bankası verilerine göre 2003 sonunda dolaşımdaki para 10 katrilyon 128 trilyon lira, para arzı M1 ise 21.5 katrilyon lira düzeyinde bulunuyordu. 
     Kredi kartlarının 2003 yılında harcama limitlerinde yaşanan genişleme, dolaşımdaki para ve para arzındaki genişlemenin oldukça üzerinde seyretti. Geçen yıl dolaşımdaki para yüzde 40.5 oranında, para arzı M1 ise yüzde 51.2 oranında genişlemişti. Harcama limitlerinin çok hızlı artması sonucu, 2002 sonunda harcama limitlerinin yüzde 164 olman dolaşımdaki paraya oranı 2003 yılında yüzde 279'a, para arzına oranı da yüzde 110'dan yüzde 131'e çıktı. 
     Kredi kartı kullanımı, limitleri ve bu yolla yapılan harcamalardaki büyüme Türkiye'deki nakit para kullanımını giderek azalttığı için dolaşımdaki parada daha düşük bir artış yaşanıyor. 2003 yılında Türkiye'deki bankaların verdiği kredi kartıyla yapılan alışveriş tutarı yüzde 62.6 artarak 35.6 katrilyon liraya kadar yükseldi. Kredi kartıyla bankalardan nakit avans kullanımı da yüzde 47.5 yükselerek 3.7 katrilyon liraya ulaşmıştı. 
     
     TÜKETİCİ KREDİSİ GİBİ 
     Bu arada kredi kartı Türkiye'de giderek bir tüketici kredisi kullanma aracı haline de geldi. Normal tüketici kredilerine göre çok yüksek oranlarda faiz ugulanmasına rağmen, kredi kartlarıyla, nakit avans çekilerek, taksitli alış veriş yapılarak ya da ödenmesi gereken tutar tam olarak ödenmeyerek kullanılan krediler geçen yıl yüzde 60.5 artarak 6.6 katrilyon liraya yükseldi. Bu yıl mayıs ayında ise 8 katrilyon liranın üzerine çıktı. 

ANKA 
     
</TEXT>
</DOC>
