<DOC>
<DOCNO> 218429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/siyaset/asiy.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP ve DSP'nin 'zorunlu' ittifakı 
</HEADLINE>
<TEXT>

   CHP lideri Baykal, partisinin seçime giremeyeceği Eskişehir'de DSP'nin adayı Büyükerşen'i destekleyeceklerini söyledi 
      
   CHP Genel Başkanı Deniz Baykal, listelerin il seçim kuruluna geç teslim edilmesi nedeniyle partisinin seçimlere giremediği Eskişehir'de, DSP'nin adayı Büyükşehir Belediye Başkanı Yılmaz Büyükerşen'i destekleyeceklerini söyledi. 
   NTV'nin sorularını yanıtlayan Baykal, CHP İl Teşkilatı'nın Büyükerşen'i desteklemek için bilinçli olarak listeleri geciktirdiği iddiaları üzerine, "Bu istek hiç rol oynamadı diye kesin bir şey söyleyemem. Ama CHP'nin giremediği seçimde DSP adayı desteklenecektir, bu doğal" dedi. 
   Baykal, Ankara Büyükşehir Belediye Başkanı adayı SHP Genel Başkanı Murat Karayalçın'a da CHP lehine çekilme çağrısında bulunarak, "Büyükşehir belediye yönetimi, kişisel şöhret, bireysel merak sonucu başarıyla gerçekleştirilecek yönetim değil. 'Gökçek iyiliğimi unutmasın' dedi, bu ne demektir 'Gönlüm Başbakanlık'ta' dedi. Başbakanlıktaysa belediyeyi karıştırma" diye konuştu. Baykal, Karayalçın'ı CHP'yi sıkıntıya sokmaya çalışmakla da suçladı. Baykal, Eşref Erdem'in genel başkan yardımcılığından istifasını, "Aday belirleme sürecinde doğal. Zaman durulunca her şey toparlanır" diye değerlendirdi. 
   
      Büyükerşen Üzüldük 
   Büyükerşen de, Baykal'ın "İl örgütü Büyükerşen'i desteklemek için listeleri geciktirmiş olabilir" sözlerine "Baykal'ın duyumuna katılmak mümkün değil. Baykal keşke gerçeği öğrenmek için Eskişehir'e müfettiş gönderseydi. Buna rağmen CHP'nin seçim dışı kalmasına üzüldük. Bu hata olmasa da DSP seçimi kazanacaktı. Ama Baykal'ın bizi destekleme kararı alması demokrasi açısından olumlu" yanıtını verdi. 
   
   İstifa ettiler 
   CHP İl Başkanı Seyit Ali Uslu ile 15 kişilik yönetim kurulu görevinden istifa etti. Uslu, "Partide gelişen olaylardan sonra istifa etme kararı aldık. İl teşkilatının sorumluluğundaki aday listelerinin seçim kuruluna verilmesi görevi, genel merkez tarafından merkez ilçeye verilmiştir. 
   Bilinçli bir olay değil. Bu tamamen hastalıkla ilgili bir durum" dedi. Uslu, CHP'nin Büyükerşen'i desteklemesi konusunda da "Seçmenin iradesine ipotek konmaz" diye konuştu. 
   
   
   
</TEXT>
</DOC>
