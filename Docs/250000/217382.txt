<DOC>
<DOCNO> 217382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun17.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar 11 Eylül teröristinin isim ve telefonunu ABD'ye vermiş 
</HEADLINE>
<TEXT>

     Alman istihbarat yetkililerinin, 11 eylül saldırısından 2,5 yıl önce, saldırının elebaşılarından birinin adını ve telefon numarasını CIA'ye vererek izlenmesini istedikleri ortaya çıktı. 
     New York Times gazetesinin manşetten verdiği habere göre, Amerikalı yetkililer, bu istihbarata rağmen Marwan el Şeyhi'yi yakın takibe almakta ihmalkar davrandı. 
     Almanlar tarafından verilen istihbaratın, 11 eylül saldırılarını soruşturmakla görevli bağımsız komisyonun önündeki en önemli kanıtlardan birini oluşturduğu gazete tarafından belirtildi. 
     Haberde, ''Amerikalı yetkililer istihbarat üzerinde titizlikle dursalardı, 11 eylülün gerisindeki örgüt olan El Kaide'nin Almanya'daki hücrelerine nüfuz etme olanağını da yakalayacaklardı'' denildi. 
     Almanların bu istihbaratı, teröristlerin ABD'de uçuş kurslarına başlamalarından 16 ay önce verdikleri kayıtlardan anlaşılıyor. Gazete, Marwan el Şeyhi ile ilgili hassas bilginin 1999 martında Amerikalı yetkililere iletildiğini yazdı. 
     Almanların, Şeyhi'nin isim ve telefon numarasını, 11 eylülün planlayıcılarıyla yakın ilişki içinde olduğu sonradan anlaşılan Muhammed Haydar Zammar'ın telefon konuşmalarını dinleyerek elde ettikleri bildirildi. Zammar, o sıralarda Hamburg'ta bulunuyordu. 
     
     AMERİKALILAR KULAK ARKASI ETMİŞ 

     New York Times'a açıklamada bulunan üst düzey bir Alman istihbaratçı, ''bilgiyi verdikten sonra Amerikalılardan bir daha konu hakkında bilgi alamadıklarını ve olayın ancak 11 eylülden sonra su yüzüne çıktığını'' söyledi. 
     Amerikan kaynaklarıysa ''İstihbarat alındıktan sonra CİA'nin, Marwan'ın, bin Ladin'in yakın adamı olduğunu düşündüğünü, ancak onu hiçbir zaman takibe almadığını'' itiraf ettiler. 
     Marwan el Şeyhi'nin kontrolünü ele geçirdiği United Airlines havayollarına ait dev yolcu uçağı, New York'taki DTM ikiz kulelerinin güneydekine çarparak yıkılmasına yol açmıştı. 
     
     ARAŞTIRILIYOR 

     New York Times, bağımsız komisyonun şimdi Şeyhi ile ilgili istihbaratın neden değerlendirilmediği konusunu derinlemesine araştırdığını duyurdu. 
     ''Almanların, Şeyhi'nin adını ve BAE'deki telefon numarasını kendilerine verdiğini'' doğrulayan Amerikalı bir yetkiliyse ''telefon numarasının bir zamanlar Şeyhi tarafından kullanıldığının saptandığını, ancak kendileri aradıklarında numaranın kapalı olduğunu'' öne sürdü. 
     
     HEPSİ YAKALANABİLİRDİ 

     New York Times, ''Şeyhi ile ilgili istihbaratın çok değerli olduğunu, Şeyhi takibe alınsaydı, Muhammed Atta dahil 11 eylülü planlayan Hamburg hücresi üyesi tüm teröristlerin yakalanmaları olasılığı bulunduğunu'' yazdı. 
     Muhammed Atta ile Marwan el Şeyhi'nin, aynı odada kaldıkları da haberde yer aldı. 
     Amerikalı ve Avrupalı uzmanlar, Şeyhi'nin, 11 eylül saldırılarının planlanması ve lojistik destek sağlanması aşamalarında aktif şekilde rol aldığını da doğruladılar. 

     
</TEXT>
</DOC>
