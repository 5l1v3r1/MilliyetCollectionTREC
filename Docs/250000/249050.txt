<DOC>
<DOCNO> 249050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo16.html </URL>
<DATE> 2004/06/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Fenerbahçe'nin yeni transferleri heyecanlı... 
</HEADLINE>
<TEXT>

     Fenerbahçe'nin yeni transferleri Murat Hacıoğlu ve Serkan Balcı, sarı-lacivertli takımda başarılı olacaklarına inandıklarını söylediler. 
     Geçen sezon Diyarbakırspor'da ortaya koyduğu performansla Teknik Direktör Christoph Daum'un transfer listesine giren Murat, Fenerbahçe formasıyla da başarılı olacağına inandığını vurgulayarak, ''Türkiye'nin en büyük takımında forma giyecek olmanın heyecanını yaşıyorum'' dedi. 
     Sarı-lacivertli formaya layık olacağını kaydeden Murat, ''Fenerbahçe formasıyla sahaya çıkacağım günü iple çekiyorum. Bu formaya layık olacağım. Uyum sorunu yaşayacağımı sanmıyorum'' diye konuştu. 
     Takımdaki futbolcuların çoğunun milli takımlardan arkadaşı olduğunu ifade eden Serkan Balcı ise Fenerbahçe'ye hem Avrupa, hem de Türkiye'de büyük başarılar yaşamak için geldiğini kaydetti. 
     Balcı, şöyle devam etti 
     ''İstediğim takıma geldim. Burada başarılı olacağımdan eminim. Fenerbahçe'deki oyuncuların çoğu zaten milli takımlardan arkadaşlarım. Bana takımdaki yabancı oyuncular ile aralarında çok sıkı dostlukları olduğunu söylediler. Ben de uyum sorunu yaşamayacağımı düşünüyorum.'' 
     
</TEXT>
</DOC>
