<DOC>
<DOCNO> 210880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo11.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor - Fenerbahçe maçı yarına ertelendi 
</HEADLINE>
<TEXT>

     Birinci Süper Futbol Ligi'nde bugün oynanması gereken İstanbulspor-Fenerbahçe maçı, karla kaplı sahanın temizlenememesi nedeniyle yarına ertelendi. 
     İstanbul'da yaşamı adeta felç eden yoğun kar yağışı sonrası, maçın oynanacağı Güngören Mimar Yahya Baş Stadı karla kaplanırken, sabah saatlerinde başlanan kar temizleme çalışmaları sonuç vermedi. 
     Çalışmalar yetersiz sayıda elemanla yürütülürken, karşılaşmanın hakemi Cüneyt Çakır, saat 10.00'da başladığı kontrollerini birer saat arayla yineledi. Çakır, saat 13.00'te yaptığı son kontrol sonrasında, maçı, bugün oynanamayacağına karar vererek yarına erteledi. 
     Hakem Çakır, sahada yaptığı açıklamada, hava koşulları iyi olmasına karşın saha koşullarının kötü olduğunu belirterek, ''Maçın başlamasına 1 saat kalmasına rağmen sahanın hazır olmadığını görüyoruz. Bir saatte temizlenmesi mümkün görünmüyor. Işıklandırma da olmadığından dolayı karşılaşmayı yarın aynı saate erteliyorum'' dedi. 
     Cüneyt Çakır, hava koşullarının bugünkü konumunu koruması ve yetkililerin de bu şekilde çalışmayı sürdürmeleri durumunda, maçın yarın oynanabileceğini umduğunu söyledi. 
     İstanbulspor-Fenerbahçe maçı, saha zemininin temizlenmesi halinde yarın saat 14.00'te yapılacak. Aksi durumda ise maçın oynanacağı tarih hakkında kararı Futbol Federasyonu Yönetim Kurulu verecek. 
     
</TEXT>
</DOC>
