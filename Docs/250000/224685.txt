<DOC>
<DOCNO> 224685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/spor/yguven.html </URL>
<DATE> 2004/03/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
"Beni niye seçtiler " 
</HEADLINE>
<TEXT>

   
   "Galatasaraylılık" denilen kavramın ete kemiğe bürünmüş hali Sayın Özhan Canaydın olsa gerek. Hani UEFA Kupası'nı kazandıktan sonra başarısından nemalanamayan Galatasaray takımı vardı ya işte o örnek... Zaferle çıktığı çok zor bir seçimin ne afrası ne tafrası var kahvaltıdaki başkanın üzerinde... Sadece yorgun ve mesafeli bir ifade. Eskisinden de zor bir dönem yaşanacağını bildiği için mi ne 
   Evet... Sayın Canaydın, Churchill kadar açık yüreklilikle "zafere giden yolda size gözyaşı vaad ediyorum" diyemiyor ama Galatasaray'ı, 100. yılın yüze katladığı ağır sorumluluklarla yüklü bir dönem bekliyor ikinci iktidarında. Yalnız bu kez daha kararlı başkan. Daha hesaplı, daha donanımlı, daha dikkatli... Bunları kendisi söylüyor. 
   Conrad Otel'in boğaz manzaralı süitinde ilk soruyu o soruyor ve "Ercan tarafsız o söylesin bakalım Genel Kurul beni neden tekrar göreve getirdi" diyor. Buyurun bakalım .. manzaraya karşı keyifli bir kahvaltı boğazımıza dizilecek... Neyse Bilgin yetişip "Dürüst olduğunuz için" diyerek beni kurtarıyor. Oysa ne kadar çok isterdim, "Başkanım şu yaptıklarınızdan sonra sizden başka kimi seçeceklerdi" diyebilmeyi. 
   Sahi, sayın Canaydın nereden ölçüp biçseniz başarısız bir dönem geçirdi. Peki Galatasaray neden kendisini yeniden seçti .. 
   Şayet dün Conrad Oteli'ndeki suitte siz de olsaydınız bunu anlardınız. Canaydın Galatasaray'ın ta kendisi. Kötü günlerde çökmek bir yana, kötü günleri tramplen gibi kullanma iradesine sahip, soylu, mağrur ve özgüvenli. 
   Ya da bana öyle geldi. 
   
   
</TEXT>
</DOC>
