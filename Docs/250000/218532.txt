<DOC>
<DOCNO> 218532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko19.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel Bayiilerin sigaraları zamlı satması yasal olmaz... 
</HEADLINE>
<TEXT>

     Tekel Genel Müdürü Sezai Ensari, Özel Tüketim Vergisi'nde ÖTV yapılan düzenlemeyle sigaraya ek vergi getirilmesine ilişkin, ''Bayiilerin, toptancıların zamlı satış yapması son derece yanlış olur, yasal olmaz'' dedi. 
     Sezai Ensari, ÖTV'de yapılan düzenlemeyle sigaraya nispi verginin yanı sıra yine ÖTV kapsamında ek maktu vergi getirilmesi ve sigarada paket başına ek vergi tutarının, satış fiyatına göre 25 bin lira ile 80 bin lira arasında belirlenmesine ilişkin açıklama yaptı. 
     Ensari, Bakanlar Kurulu'nun, Resmi Gazete'nin dünkü sayısında yayımlanarak yürürlüğe giren ÖTV Kararnamesi ile alkollü içkilerden sonra sigarada da maktu vergileme başlatıldığını anımsatarak, düzenlemede perakende satış fiyatı 1 milyon 600 bin lira ve altında olan sigaralardan tane başına 1250 lira, pakette 25 bin lira ÖTV alınacağını kaydetti. 
     Bu düzenlemeyle getirilen verginin firmalar tarafından zam olarak yansıtılmayabileceğini, firmalarca yüklenilebileceğine dikkat çeken Ensari, ''2003 yılının Ocak ayında da böyle bir düzenleme yapılmış ve yüzde 20'lik vergi getirilmişti. Bu düzenlemenin yanında bayağı yüksek bir oran. Biz o dönemde bu yüzde 20'lik artışın yüzde 10'unu yüklenip, sadece yüzde 10'unu fiyat artışı oyarak yansıttık. Dolayısıyla bu vergi zama dönüşebilir, dönüşmeyebilir de...'' dedi. 
     Piyasada, ''Yüzde 12 zam yapılmış gibi'' satışlar olduğu konusunda duyumlar olduğunu, bunun yanlış olduğunu kaydeden Ensari, şöyle devam etti 
     ''Henüz yapılmış bir zam yok. Hafta içinde oturup konuşacağız, önümüzdeki günlerde belli olur bu, belki zam yapılır belki de yapılmaz. Paket başına şu kadar zamlandı gibi bir durum kesinlikle yok, alınmış bir karar yok. Bayiilerin, toptancıların zamlı satış yapması son derece yanlış olur, yasal olmaz. Önümüzdeki günlerde mutlaka bir açıklama yapılacaktır. Şu an zamlı satış sözkonusu olamaz.'' 
     
</TEXT>
</DOC>
