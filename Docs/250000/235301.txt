<DOC>
<DOCNO> 235301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo29.html </URL>
<DATE> 2004/04/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ç. Rizespor Yılmaz Vural'ı dava etmek için bir girişimimiz yok... 
</HEADLINE>
<TEXT>

     Çaykur Rizespor Kulübü Yönetim Kurulu Üyesi Remzi Kazmaz, istifa eden teknik direktör Yılmaz Vural'ı dava etmek için bir girişimlerinin olmadığını söyledi. 
     Kazmaz, şu anda savcılık aşamasında herhangi bir girişimlerinin olmadığını belirterek, ''Vural'ın basına karşı açıklamalarını takip ediyoruz. Verdiği demeçler zarar verirse dava açmayı düşünüyoruz. Şu anda açtığımız bir dava yok'' dedi. 
     Vural'ın demeçlerinin yasal sınırlar içerisinde olduğunu ifade eden Kazmaz, şunları kaydetti 
     ''Vural'ın tepkisini duygusal bir davranış olarak değerlendiriyoruz. Bunu farklı yerlere çekmek isterse, o da kendi bileceği iş. Bizler Çaykur Rizespor'un ve Türk sporunun yara almasını istemediğimizden dolayı olayın üzerine farklı açıdan gitmek istemiyoruz. Başka amaçlar peşinde koşan varsa onları da takip ediyoruz. Gereken yerde, gereken insanlara, gereken cevabı verme konusunda biz hazırız. Bunun ötesinde Rize kamuoyunu zedeleyici, yaralayıcı, onur kırıcı bir eylem olursa onun karşısında biz de tedbirlerimizi almış durumdayız.'' 
     
     TAHKİME GİDİLİYOR 
     Kazmaz, 4-1 yenildikleri Ankaragücü maçında rakiplerinin cezalı oyuncu Ergin Yücetaş'ı oynattığı gerekçesiyle Futbol Federasyonu'na başvurduklarını anımsatarak, ''Ancak bu başvuru reddedildi. Verilen karar haksız ve hukuka aykırıdır. Bu nedenle karara itiraz ediyoruz'' dedi. 
     
</TEXT>
</DOC>
