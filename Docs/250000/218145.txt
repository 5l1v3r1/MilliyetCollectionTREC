<DOC>
<DOCNO> 218145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/aspo.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'A AÇIK HESAP 2-2 
</HEADLINE>
<TEXT>

   İspanyol Villareal karşısında kalesinde şok goller gören Galatasaray çabuk ayıldı, beraberliği sağladı. Amcak ikinci yarıda rakibi on kişi kalmasına rağmen galibiyet sayısını bulamadı 
      
   90 dakika    ERHAN TELLİ 

   Galatasaray taraftarı için tutunacak tek bir dal, tek bir umut kalmıştı, bu sezonluk... UEFA Kupası'nda atlanacak tur herşeyi bir anda değiştirebilir, burukluğu coşkuya, üzüntüyü sevince ve mutluluğa dönüştürebilirdi. Villarreal karşısında alınacak iyi bir sonucun ligde oynanacak Fenerbahçe derbisine de yansıyacağını düşünen binlerce Galatasaray taraftarı dün gece de takımlarını yalnız bırakmadı. Ama ne yazık ki, yine olmadı. 2 - 0 yenik durumdan, maçı 2 - 2'ye getiren Sarı - Kırmızılılar, rakibinin de on kişi kalmasına rağmen galibiyeti getirecek golü bir türlü bulamadı. 
   Daha maçın başında yapılan basit defans hatasında topla buluşan Anderson, yerden plase vuruşla 6. dakikada topu ağlara yolladı 0 - 1 
   20. dakikaya girilirken, ilk golün pasını da veren Garcin'in sert şutu az farkla auta gitti... 
   22. dakikada sahneye çıkan Riquelme, Galatasaray defansının ofsayt diye baktığı bir pozisyonda önce topu kontrol etti, sonra Petre'den sıyrılarak, Mondragon'un bacak arasından topu ağlara göndererek, skoru 2 - 0'a getirdi. 
   Galatasaray, çok geçmeden aradığı golü buldu. 27'de kazanılan frikik atışında topun başına Prates geçti. Sert vurdu, kaleciden dönen topu Murat Erdoğan ağlara yollayarak skoru 2 - 1 yaptı. 
   33'te Orhan'ın kafasıyla kaçan golden sonra 42'de Anderson topu ayağına dolaştırıp, akıl almaz bir gol kaçırdı. 45'te Brezilyalı golcü yine Mondragon ile karşı karşıya kalıp vuruşunu yaptı. Bu kez Kolombiyalı izin vermedi. 
   İkinci yarıya Fatih Terim, orta sahada istediklerini yapamayan Murat ve Volkan'ı oyundan çıkarıp, iki savaşçı oyuncusu Batista ve Ayhan'ı sahaya sürdü. İstenen ve beklenen beraberlik golü de fazla gecikmedi. 51. dakikada frikik atışında topun başına yine Prates geçti. Van Hooijdonk'un bile şapka çıkaracağı enfes bir vuruşla topu filelere göndererek, skoru 2 - 2 yaptı. 
   Bu golle hem Galatasaray, hem de Olimpiyat Stadı'nın tribünleri adeta coştu. 62'de Ayhan ceza sahasına doldurdu. Ümit Karan sert vurdu. Kaleci Reina son anda kornere gönderdi. 63'te Ümit Karan ceza sahasına girerken Martinez'in darbesiyle yerde kaldı. İspanyol oyuncu, önce ikinci sarıyı, sonra da kırmızı kartı görerek oyun dışına atıldı. Frikik atışında bir kez topun başına geçen Prates'in vuruşu az farkla auta çıktı. 
   65'te Ayhan'ın ara pasıyla kaleci Reina ile karşı karşıya kalan Necati, sert vurdu, file bekçisine çarpan top kornere gitti. 75'te oyuna giren Hasan Şaş, 2 dakika sonra golle burun buruna geldi. Sol çaprazdan bu oyuncunun vuruşunda top son anda defans tarafından uzaklaştırıldı. 
   Son 10 dakikada başka pozisyon olmayınca maç 2 - 2'lik sonuçla sona erdi. 
   
   Pes etmedik    Fatih Terim, rövanşta tur için her şeyi yapacaklarını açıkladı, "Rakibin ikinci golü ofsayttı" yorumunu yaptı 
   'Kolay olmayacak' 
   GALATASARAY Teknik Direktörü Fatih Terim, 2 - 2'lik Villerreal beraberliğine rağmen, rövanşta tur şanslarını sonuna kadar kovalayacaklarını açıkladı. Tecrübeli teknik adam, "Rakibimizi İspanya'da zorlayacağız. Kolay olmayacak ama kaybedeceğimiz bir şey yok. Galatasaray dışarıda kazanmamış, gol atmamış bir takım değil" dedi. Hakan'ın yokluğundan etkilendiklerini söyleyen Terim, Ümit Karan'ın beklediğinden daha iyi mücadele ettiğini söyledi. 
   
   'Çalıştığımız yerden' 
   TERİM, Prates'in gol atmasına rağmen çok açık verdiğini dile getirdi. Tecrübeli hoca şunları söyledi "Attıkları birinci gol belki ama, ikinci gol net ofsayttı. Üç gündür çalıştığımız pozisyonlardan golü yedik. Çok değişik iki devre izledik. 2 - 1'den sonra 3 - 1 veya 4 - 1 yenik duruma bile düşebilirdik. Olmaması şanstı. İki yarı arasındaki farklılığı oyuncularımızın heyecanına bağlayabiliriz. Üçüncü golü bulsaydık farka giderdik." 
   
   Maçın hakemi 
   İyi yönetti 
   İtalyan hakem Stefano Farina skora etki edecek önemli bir hata yapmadı. Pozisyonlara yakındı, avantaj kurallarını iyi uyguladı. Çıkardığı kartlarda haklıydı. Tek yanlışı ikinci yarıda Sabri'yi ikinci karttan oyun dışında bırakabilirdi. 
   
   Göze çarpanlar 
   PRATES Maçın adamı oldu. Galatasaray'ın yediği ilk golde ofsaytı bozan isimdi. Ancak Galatasaray'ın iki golünde de o vardı. 
   ORHAN AK İlk yarıda durgun, ikinci yarıda etkiliydi. Zaman zaman kademe hatalarıyla takımına zor anlar yaşattı. 
   PETRE Son zamanlardaki iyi futbolunu dün gece ortaya koyamadı. İkinci yarıda yerini Hasan Şaş'a bıraktı. 
   NECATİ Golü sürekli koklayıp durdu. Ancak bir türlü sonuca ulaşamadı. Galatasaray'ın ofansına büyük güç kattı. 
   ANDERSON Daha maçın başında takımına büyük avantaj sağladı. Bu golden sonra birbirinden önemli fırsatlar kaçırdı. 
   
   Maçtan notlar 
   Kaderin oyunu 
   FATİH Terim'in sezon başında alınmasını ısrarla istediği Anderson ve Riquelme, Sarı - Kırmızılı takıma karşı forma giydi. İki yıldız oyuncu ilk yarıda attıkları birer golle tur şansımızı azaltan isimler oldu. 
   
   Ümit'in dönüşü 
   GALATASARAY ile 3 yıllık sözleşme imzalayan Ümit Karan ilk on birde forma şansı buldu. Mukavele yenilememesine karşın imza için yeşil ışık yakan Berkant da Teknik Direktör Fatih Terim tarafından kadroya dahil edildi. 
   
   'Süper sonuç' 
   VİLLARREAL'İN İstanbul'dan 2 - 2'lik beraberlikle dönmesi İspanya'da sevinç yarattı. Karşılaşmayı naklen yayınlayan CC Valencia kanalının spikeri, "Valencia tur için bir adım önde. Beraberlik süper sonuç" yorumunu yaptı. 
   
   Yönetim üzgün 
   YÖNETİCİ Özer Saraçoğlu, Villarreal'i ellerinden kaçırdıklarını açıkladı. Saraçoğlu, "İkinci yarıda çok iyi oynadık. Maçı 3 - 2 ya da 4 - 2 kazanabilirdik. Rövanşta tur için sahaya çıkacağız" diye konuştu. 
   
   Ayhan cezalı 
   VİLLARREAL maçında sarı kart gören Ayhan Akman, cezalı duruma düştü. Daha önce Şampiyonlar Ligi'nde de 2 maç ceza aldığı için forma giyemeyen yıldız futbolcu, İspanya'daki rövanşta takımdaki yerini alamayacak. 
   
   Yol çilesi 
   İKİTELLİ'DE yine yol kabusu vardı. Stada açılan bağlantıların henüz bitirilememesi nedeniyle taraftarlar zor anlar yaşadı. Birçok taraftar, maça geç girdi. 
   
   Terim'in öfkesi 
   TECRÜBELİ hoca, maçın bitiş düdüğüyle birlikte önüne yuvarlanan topa tüm gücüyle vurdu. Meşin yuvarlak yan hakem Vincenzo Mitro'nun eline çarptı ve bayrağının düşmesine yol açtı. Terim, hakemin yanına giderek, özür diledi. 
   
   
</TEXT>
</DOC>
