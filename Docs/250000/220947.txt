<DOC>
<DOCNO> 220947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun31.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Esas mesele halkımıza kalacak'' 
</HEADLINE>
<TEXT>

     KKTC Cumurbaşkanı Rauf Denktaş, Kıbrıs müzakerelerinde görüşülen çoğu konuda kararın Türkiye ve Yunanistan'ın da katılacağı dörtlü konferansa kalacağını, orda da halledilemezse BM Genel Sekreteri Kofi Annan'a kalacağını belirtti ve ''Esas mesele halkımıza kalacak'' dedi. 
     Denktaş, ''Halkımız eğer bilerek, gerçekleri görerek hareket ederse zararlı çıkmayacak. Onun için herkes bu söylediklerimizi takip eder, herkes biraz daha, Annan planı değişmediği takdirde neleri alıp götüreceğini görür. Ona göre hareket eder'' diye konuştu. 
     Cumhurbaşkanı Denktaş, düzenlediği basın toplantısında, Kıbrıs müzakereleri çerçevesinde bugün 12'ncisi yapılan görüşmeyle ilgili bilgi verdi. 
     
     ''AMBARGOLAR KALKMALI'' 

     Görüşmede, KKTC'ye uygulanan ambargolar konusunu gündeme getirerek, ambargoların kaldırılmasını istediğini ifade eden Denktaş, Rumların bunu reddettiğini ve ''ambargoyu biz değil 'Avrupa Birliği Adalet Divanı'nın uyguladığı'' karşılığını verdiğini aktardı. 
     Denktaş, KKTC ekonomisinin gelişmesi için ambargoların kaldırılması gerektiğinin altını çizerek, ''Bizim istediğimiz limanlarımıza gelen gemilere müdahale edilmesin, hava trafiği açılsın vesaire. Hiç o yanlı olmadıklarını anladık'' dedi. 
     Denktaş, bir gazetecinin, AB Komisyonu'nun genişlemeden sorumlu üyesi Günter Verheugen'in ''Biz ambargo uygulamıyoruz'' sözlerini anımsatması üzerine, şöyle konuştu 
     ''Kimse uygulamıyor Allah'tan Bir ambargo uygulanıyor üzerimize ama kimse sorumluluğunu almıyor. Bal gibi uyguluyorlar ve büyük bir haksızlıkla uyguluyorlar. Çünkü ambargoyu uygulatan taraf 'meşru Kıbrıs hükümeti' değildir, hiçbir zaman olmamıştır. Kendileri de 'yasa nedir, hukukun üstünlüğü nedir' diye baksalar bize yapmış oldukları haksızlığı görecekler.'' 
     
     ''KİMSENİN KAFASINI KARIŞTIRMADIK'' 

     Denktaş, Verheugen'in, kendisini özellikle derogasyonlar konusunda ''kafa karıştırıcı açıklama yapmakla'' eleştirdiğinin anımsatılması üzerine de ''Asıl kafa karıştıranın Verheugen olduğunu'' belirterek, şöyle konuştu 
     ''Verheugen'le çok sevişiyoruz Ben de onun bizim kafamızı iyice karıştırdığını söylüyorum. Ben o karıştırılmış kafaların daha az karışması için doğruları söylüyorum, gerçekleri söylüyorum.'' Söylediği gerçeği Verheugen'in de teyit ettiğini ve ''Biz AB'nin müktesebatını uygularız. Bunda bir ayrıcalık yapmayız'' dediğini aktaran Denktaş, ''Bizim korunmak istediğimiz ne varsa 'onlar AB'nin temel müktesebatı' deniyor. Yani herkes istediği yere gidecek yerleşecek, herkes istediği yerden mal-mülk alacak, yani Rumların da istediği bir şeydir. Biz doğruları söyledik, kimsenin kafasını karıştırmadık. Kendisi de teyit etmiş oldu'' diye konuştu 
     Denktaş, Rumların, anlaşma olması halinde kendilerine bırakılacak bölgelerin ilk günden BM'ye devredilmesi konusunda ısrarlı olduğunu belirterek, rehabilitasyon programı tamamen hazır olmadan insanların yer değiştiremeyeceğini söyledi. 
     Denktaş, düzenlediği basın toplantısında, muhtemel bir anlaşmada merkezi devleti oluşturacak unsurlar için hazırlık yapılması gerektiğini, bu hazırlıkların teknik komiteler düzeyinde devam ettiğini ifade ederek, bu çalışmaların, referandumda her iki taraftan da ''evet'' sonucu çıkarsa bir işe yarayacağının kaydetti. 
     Denktaş, ancak esas çalışmanın siyasi düzeyde yapılan çalışmalar olduğunu ve bunlar hakkında her gün halka bilgi verdiğini söyledi. 
     Bugünkü görüşmede geçici yüksek mahkeme konusunun gündeme geldiğini, bu konudaki görüşlerini yarın Rumlara ileteceklerini ifade eden Denktaş, ''Bu mahkemeye atanacak yabancı hakimlerin geçici sürenin öngördüğü 15 ay için mi tayin edilsinler, yoksa 36 ay için mi tayin edilsinler konusu gündeme geldi. Bizim bu konudaki hassasiyetimiz, planın öngördüğü geçici süreler ortadan kaldırılmasın ve kısaltılmasındır. Rum tarafı da bunların kısaltılması için uğraşmaktadır. Halbuki bizim zamana ihtiyacımız var'' diye konuştu. 
     Denktaş, merkezi devletin geçici ve daimi binalarının nerede olacağı üzerinde de durulduğunu ve tarafların konuyla ilgili teknik komitelerinin yarın toplanarak, konuyu görüşeceğini söyledi. 
     Denktaş, ''İdari ihtiyaçlar ne olacak, kurulacak merkezi idarede kaç memur lazımdır, hangi dairelerdir bunlar, onların da görüşülmesi ve bir plana bağlanması için çalışma vardır'' dedi. 
     
     YER DEĞİŞTİRECEKLER 

     Rum tarafının, kendilerine bırakılacak toprakların, anlaşmadan hemen sonra BM'ye devredilmesinde ısrarlı olduğunu, kendilerinin de buna karşı olduğunu anlatan Denktaş, şöyle devam etti ''Yer değiştirecek insanlarımızın gidecekleri yerler tespit edilmeden, rehabilitasyon konusu tamamen, parasal açıdan ve planlama açısından halledilmeden kimse yer değiştiremeyecek. Plan diyor ki, '3 yıl içerisinde bütün bunlar yapılmalıdır'. Diyorum ki, parasını bulmamışsak, parasını uluslararası fonlar verecek, ABD verecek deniyor. Parası gelmemişse biz bu insanları sokağa mı atacağız, çadıra mı götüreceğiz. Sizin göçmenleriniz de evlerine yerleşmişler, sokakta, çadırda insan yok. Bizimkiler de öyle. Dolayısıyla biraz gecikme gerekebilir. Eğer parası bulunmazsa rehabilitasyon programı tamamlanmamışsa...'' Rumların yaklaşımının, ''gerekirse bu inanların zorla dışarı atılması'' yönünde olduğunu ve bunu kabul edemeyeceklerini vurgulayan Denktaş, yer değiştirme için paranın ve rehabilitasyon programının hazır olması gerektiğini kaydetti. Mal-mülk konusunda kapsamlı görüşleri içeren bir belgeyi bugün Rumlara verdiklerini ifade eden Denktaş, ''Bunun iki kesimlilikle bağlantılı olduğunu, iki halk teorisiyle de bağlantılı olduğunu ve birinin diğerinden ayrılamayacağını da vurguladık'' dedi. 
     Denktaş, ''işten çıkartılacak memurlar konusunda ne gibi rehabilitasyon çalışması yapıldığı '' sorusuna karşılık, bu konuda bir çalışma yapılmadığını belirterek, bunun, ''kurucu devletlerin sorunu olarak karşılarına çıkacağını'' kaydetti. 
     Denktaş, 4'lü konferansın yapılacağı yer konusunda Avrupa'nın düşünüldüğünü, ama neresi olacağı konusunda kendilerine bir yer söylenmediğini bildirdi. 
     Referandumun 20 Nisan'da yapılacağını belirterek, bunun hafta içine denk geldiğine dikkat çektiklerini ifade eden Denktaş, '' Daha erkene almak mümkün değil diyorlar. Daha sonraya bırakmak programın diğer gelişmesini engeller diyorlar'' ifadesini kullandı. Denktaş, bir soru üzerine, geçici yüksek mahkemede görev yapacak yabancı hakimlerin isimleri üzerinde de uzlaşma gerektiğini belirterek, bu kişilere görev daveti yaparken, ne kadar süre için çağrıldıklarını bilmeleri gerektiğini söyledi. 
     Denktaş, yarınki görüşmenin saat 10.15'te yapılacağını belirtti. 
     Denktaş, sağlam bir anlaşmanın, kazanılmış hakları koruyarak yapılacağını belirterek, kazanılmış hakların heba olmaması için masada olduklarını söyledi. 
     Cumhurbaşkanı Denktaş, düzenlediği basın toplantısında, 9 Mart'ın Baf Direnişi'nin 40. yılı olduğuna işaret ederek, ''Bugün Baf katliamının yıldönümü ve şehitler günü. Şehitlerimizi saygıyla anıyoruz. Yıllarca Baf'da direnen ve bayrağı yere düşürmeyen gazilerimizi de saygıyla selamlıyorum'' dedi. 
     Filistin'de devlet olmak için bir mücadele verildiğine işaret eden Denktaş, ''Biz bu mücadeleyi verdik devletimizi kurduk. Egemenliğimize kavuştuk. Bayrağımızı göndere çektik. Bu şehitler ve bu gaziler sayesinde. Halkımızın direniş gücü sayesinde, Anavatanı'na güvenerek vermiş olduğu mücadele sayesinde'' diye konuştu. 
     Kazanılmış hakların heba olmaması için masada bulunduklarını ifade eden Denktaş, şöyle dedi 
     ''Başarmak için de halkımızın aynı duygularla devletine, haklarına, egemenliğine, hürriyetine sahip çıkmasını istiyoruz. 
     Barış çok güzel şeydir. Uzlaşma çok gereklidir. Ama sağlıklı bir uzlaşma yapacağız düşüncesindeyiz. Sağlıklı bir uzlaşmaya gidilecekse haklarımızdan vazgeçerek gitmek bir şart değildir. Haklarımızı koruyarak, sağlıklı güzel bir anlaşma yapılabilir. Yeter ki haklarımıza sahip çıktığımızı ve çıkacağımızı herkes görsün ve anlasın.'' 
     
</TEXT>
</DOC>
