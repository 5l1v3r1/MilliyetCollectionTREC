<DOC>
<DOCNO> 222739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun48.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da kırmızı alarm İngiltere terörist saldırı bekliyor... 
</HEADLINE>
<TEXT>

     İspanya'nın başkenti Madrid'deki saldırılardan sonra, başta Irak savaşına destek verenler olmak üzere çeşitli ülkeler güvenlik önlemlerini artırmaya başladı. 
     Irak'ın işgalini destekleyen Portekiz Başbakanı Jose Durao Barroso, polisin, muhtemel terör saldırılarını önlemek için, güvenlik önlemlerini artırdığını söyledi. 
     Barroso, ''Terörist saldırılara karşı Portekiz'deki güvenliğin yeniden değerlendirilmesi talimatını verdim'' dedi. 
     Portekizlilerden sakin olmalarını isteyen Başbakan, ellerine gelen bilgiye göre özellikle Portekiz'e yönelik bir tehdit olmadığını belirtti. 
     Bu arada, Portekiz'de terörizmle mücadele güvenlik komitesinin haftada bir toplanmak yerine her gün toplanmaya başladığı bildirildi. 
     
     MACARİSTAN 

     Macaristan'da da yeni güvenlik tedbirlerinin gündemde olduğu belirtildi. 
     Savunma Bakanı Ferenc Juhasz, ülkesinin terör örgütlerinden doğrudan bir tehdit almadığını, ancak teröristlere karşı caydırıcı olması için yeni tedbirlerin alınacağını söyledi. 
     Juhasz, Milli Güvenlik Konseyi toplantısından sonra yaptığı açıklamada, polisin toplu ulaşım, büyük mağazalar, oteller ve caddelerde daha görünür hale geleceğini bildirdi. 
     Bakan, hükümetin ayrıca, sınır güvenliğini artıracağını, bunun özellikle teröristlerin girmesi olasılığı olan ülke sınırları için geçerli olacağını bildirdi. 
     
     İNGİLTERE'DE SALDIRI KAÇINILMAZ GÖRÜLÜYOR 

     Bu arada, İngiliz polisi, İngiltere'de bir terörist saldırının ''kaçınılmaz'' olduğunu belirtti. 
     Metropolitan Polis müdürü John Stevens, yaptığı basın toplantısında, 11 Eylül olaylarından beri 520 kişinin tutuklandığını belirterek, ''Saldırı olması kaçınılmaz'' dedi. 
     Londra Belediye Başkanı Ken Livingstone da başkente saldırılmamasının mucize olacağını söyledi. Livingstone, Londralılardan yalnızca tren istasyonlarında değil, her yerde alarmda olmalarını istedi. 

     
</TEXT>
</DOC>
