<DOC>
<DOCNO> 234596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/theper.html </URL>
<DATE> 2004/04/25/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Artırım şartı geçerli 
</HEADLINE>
<TEXT>

   
   Okuyucularımın kira konusundaki soruları bitmiyor, bitmez de, zira kira artış oranları her ay başı değişiklik gösteriyor.. Bu defa İstanbul'dan okuyucum A.C., ısrarla 1 Nisan itibariyle kendi kira sözleşmesinin durumunu sormuş. Okuyucumun sözleşmesi 1.4.2003 başlangıç tarihli ve sözleşmede kira artışının TÜFE oranında yapılacağı yazılı. 650.000.000 TL olan kira bedeli 1.4.2004 tarihinde ne olur diye soruyor. 
   Okuyucumun kira sözleşmesi 1.4.2003 başlangıç tarihli olduğuna göre 1.4.2004 tarihinde sözleşmedeki artırım şartı uygulanacaktır. Ancak mevzuat değişmezse, 1.4.2005 tarihinde sözleşmedeki artırım şartı değil mevzuata uygun artırım şartı geçerli olacaktır. Bugün için kira sözleşmesinde TÜFE oranında artırım şart edilmiş. 1.4.2004 tarihi itibariyle TÜFE denildiği zaman iki rakam söz konusudur. Birincisi enflasyonun düştüğünü gösteren haberlerde kullanılan ölçüdür ki bu geçen yılın aynı ayına göre TÜFE rakamıdır. Bu rakam 1.4.2004 itibariyle 11.8'dir. Ancak kira artışlarında bizler on iki aylık ortalama rakamlarını kullanırız. Bu halde TÜFE 21.6'dır. Okuyucumun hesabınının 12 aylık ortalamaya göre yapılması dolayısı ile kira artışının 21.6 olması lazım. Buna göre de 650.000.000 TL'lik kiranın, 1.4.2004 tarihinden itibaren 790.400.000 TL olması lazımdır. 
   Şayet sözleşmede artırım şartı bulunmasaydı, kira artışı mevzuata göre yapılacaktı. Mevzuat TEFE'yi öngördüğünden, on iki aylık ortalama 19.18'i gösterdiğinden, okuyucumun kirasına bu oran uygulanacaktı. Bu ilaveyi de sözleşmesinde artırım şartı olmayan okuyucularım için yapıyorum. 
   
      
   
   
</TEXT>
</DOC>
