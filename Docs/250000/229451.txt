<DOC>
<DOCNO> 229451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/ekonomi/eko02.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredilerine gözaltı 
</HEADLINE>
<TEXT>

   Merkez Bankası hızla artan tüketici kredilerinin kısa dönemde enflasyonist baskı yaratmadığını ancak kredilerdeki gidişatın yakından izleneceğini bildirdi 
      EKONOMİ SERVİSİ 
   
   Yüzde 12'lik yıl sonu enflasyon hedefinin tutması için daha önce konut ve kamu fiyat artışları konusunda uyaran Merkez Bankası, dün de KOBİ ve tüketici kredilerindeki hızlı yükselişe dikkat çekti. Banka, kısa vadede kredilerin enflasyonist bir baskı oluşturmasını beklememesine karşın gelişmeleri izleyeceğini ve potansiyel riskler konusunda uyaracağını bildirdi. 
   Merkez Bankası, dün mart ayı enflasyon görünümünü açıkladı. Küçük ve orta boy işletme KOBİ ve tüketici kredilerinde son dönemde gözlenen artışların bir süre daha devam edebileceğini düşünen Merkez, bireysel kredilerin özellikle otomobil kredilerine yöneldiğini ancak kısa dönemde talep kaynaklı bir enflasyonist etki beklemediklerini ifade etti. 
   
   'Takipteyiz' 
   Ancak Merkez Bankası, tüketici kredilerindeki artışları yakından takip etmeyi sürdüreceğini, mali piyasalardaki istikrarı bozabilecek potansiyel riskler konusunda gerekli uyarıları yapacağını belirtti. Açıklamasında bankalara da piyasaların istikrarı için mali yapılarının güçlü olması ve k rlılıklarını koruması konusunda uyarılarda bulunan Merkez Bankası konuyla ilgili olarak şu değerlendirmeyi yaptı 
   
   Bankaları da uyardı 
   "Enflasyonun düşüş eğiliminde olduğu ve faiz marjlarının daraldığı bu dönemde, bankalar, maliyetlerini azaltmaya çalışmalı ve kredi kullandırırken risk yönetimine ağırlık vermelidir. Bankalar, faiz marjlarındaki daralmayı pazar paylarını ve müşteri sayılarını artırarak telafi etmeye çalışırken faiz ve kredi risklerine de dikkat etmelidir." 
   Açıklamada tüketici kredisi faizlerinin önceki yıllara göre hızla gerilemesine karşın enflasyon oranlarının halen çok üzerinde reel faiz taşıdığı belirtilirken tüketicilerin reel gelirlerinde önemli artışlar beklenmediği bir dönemde tüketimlerini yüksek reel faizli kredilerle finanse etmelerinin rasyonel davranış olmadığına dikkat çekildi. 
   Yıllık enflasyon oranlarındaki düşüş eğiliminin, son üç aylık sürede olduğu gibi önümüzdeki iki ayda da belirgin şekilde devam edeceği belirtilen açıklamada, "Yılın kalan kısmında, enflasyondaki düşüş devam etse bile yıllık enflasyon oranları duraklama veya yükseliş eğilimi gösterebilecek ancak bu durum yıl sonu hedefi ile tutarlı olacak" denildi. 
   
   Çin'in metal talebi fiyatları artırdı    Merkez Bankası, mart ayı toptan eşya fiyatlarındaki artışın önemli kısmının ana metal ve petrol ürünleri sektörlerindenki artıştan kaynaklandığını bildirdi. Artışların sürme olasılığının, ilerleyen aylarda enflasyon üzerinde genel olarak maliyet kaynaklı baskı oluşturabileceğine işaret eden Merkez, "Metal fiyatlarındaki yükseliş Çin'deki yoğun talep artışından kaynaklanmakta ve bu da geçici bir durum olarak değerlendirilmemektedir. Ancak bu gelişmeler, hedefi tehdit edebilecek düzeyde değil" uyarısında bulundu. 
   
   Kira artışları hedefle uyumlu değil    Merkez Bankası kira artışının martta yüzde 0.8'de kaldığını belirterek artıştaki yavaşlamanın olumlu olarak değerlendirilmesi gerektiğini belirtti. Ancak açıklamada, hizmet grubu fiyatlarındaki artışın mevsimsellikten arındırılmış ortalamalarının yıllık olarak yüzde 14.6'ya denk geldiğini, bunun yıl sonu hedefiyle uyumlu olmadığını belirtti. Açıklamada, "Kira artışlarındaki yavaşlama olumlu olarak değerlendirilse de bu düşüş eğiliminin kalıcı olup olmadığının yakından takibi önem kazanmaktadır" denildi. 
   
   
</TEXT>
</DOC>
