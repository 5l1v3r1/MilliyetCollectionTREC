<DOC>
<DOCNO> 208860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo22.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma'da yeni yönetim belirlendi 
</HEADLINE>
<TEXT>

     Parmalat skandalı nedeniyle iflasın eşiğine sürüklenen ve UEFA Kupası'nda Gençlerbirliği ile karşılaşması gereken AC Parma'da, Tanzi dönemi dün resmen sona erdi. 
     Sezon sonunda satılması kararlaştırılan AC Parma'yı, o tarihe kadar kimlerin idare edeceği sarı-lacivertlilerin İtalya kupasında SS Lazio'ya 2-0 yenildikleri karşılaşma öncesinde açıklandı. 
     Skandal sonrasında Olağanüstü Komiser sıfatıyla Parmalat Grubu'nun başına getirilen Enrico Bondi, AC Parma'daki başkanlık görevini de kendine ayırdı. 
     AC Parma'yı, hesaplara çeki düzen vererek sezon sonuna kadar çıkarma görevi ise Luca Baraldi'ye verildi. Çarşamba günü akşam saatlerinde yapılan yönetim kurulu toplantısıyla, AC Parma'nın genç başkanı Stefano Tanzi'nin istifası resmileşmiş oldu. 
     Enrico Bondi, başkanlık makamını kendisine ayırırken, kendisine yakın isimlerden Umberto Tracanella, Guido Angiolini ve Luca Baraldi'yi AC Parma Yönetim Kurulu'na üye olarak atadı. 
     AC Parma üzerindeki denetim ve idare görevi ise genel müdür sıfatıyla Baraldi'ye havale edildi. Baraldi, Haziran 2001'den Ocak 2003'e kadar AC Parma Kulübü'nde görev yapmış idareciler arasındaydı. 
     Luca Baraldi, AC Parma'daki yeni görevinin açıklanmasının ardından verdiği ilk beyanatta, ''Bana güven duymuş olduğu için, Olağanüstü Komiser Enrico Bondi'ye teşekkür borçluyum. Benim futbol dünyasına atılmamı sağlamış olan AC Parma'ya dönmekten dolayı mutluyum. Önümüzdeki günlerde kulübün hesaplarına el atacağım. Az konuşup çok iş yapacağız. Geçmişte bana büyük destek vermiş olan Parma taraftarlarına da teşekkürlerimi iletmek istiyorum. Temennim, yararlı bir iş yaparak bunu karşılıksız bırakmamak'' dedi. 
     Yeni yönetimin en kısa sürede AC Parma'nın oyuncularının bir bölümünü satarak, kulüp için sıcak para bulması gerekiyor. Giardino, Ferrari, Bonera ve Marchionni de, satılabilecek oyuncular arasında yer alıyor. 
     
</TEXT>
</DOC>
