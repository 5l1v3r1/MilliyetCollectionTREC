<DOC>
<DOCNO> 221641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/eko07.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de rekor dış açık 
</HEADLINE>
<TEXT>

   ABD, doların değer kaybına rağmen, ocakta 43.1 milyar dolarla tarihinin en yüksek aylık dış ticaret açığını verdi 
   EKONOMİ SERVİSİ 
   
   ABD ekonomisi ocak ayında aylık bazda bütün zamanların en yüksek açık seviyesi olan 43.1 milyar dolara ulaştı. 
   Bu açığın 1.6 milyar doları Çin'e karşı verildi. ABD, Çin'e karşı yıllık bazda ise 124 milyar dolar açık verdi. ABD'nin dış açığı 2002'de gayri safi yurtiçi hasılasının yüzde 4'ü iken 2003'te bu oran yüzde 4.5'e kadar çıktı. Ticaretteki bu açık rakamlarının oluşumunda Çin'den yapılan ithalat ve başta Avrupa olmak üzere dünyanın diğer yerlerinden ABD ürünlerine talebin azalması ana etkenler olarak gösteriliyor. 
   
   Dolara rağmen düşüş 
   Analistlere göre ABD'nin dış açığında, yüksek petrol fiyatları ve deli dana korkusu nedeniyle azalan et ihracatının etkisi büyük. Et ve tavuk ihracatı yüzde 40 azalarak 379 milyon dolara kadar geriledi. Analistler, dış ticaret rakamlarındaki olumsuz gelişmenin bir diğer nedeninin de ABD firmalarının rekabet gücünün azalmasına bağlıyor. 
   Avrupa'ya yapılan ihracatın azalışında bir diğer ilgi çekici nokta da sürekli euro'ya karşı değer yitiren ve rekabet üstünlüğü artan ABD ürünlerinin daha az talep görmesi. Çin'in hafta başında ulusal parası yuanı tüm baskılara rağmen sabitlemesi de geleceğe dair şüpheleri artırdı. 
   
      
   
</TEXT>
</DOC>
