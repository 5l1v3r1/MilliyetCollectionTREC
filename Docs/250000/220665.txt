<DOC>
<DOCNO> 220665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/yazar/congar.html </URL>
<DATE> 2004/03/08/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Sistani ve diğerleri 
</HEADLINE>
<TEXT>

   
      Geçen hafta iki ayrı olay, Irak'ta bilineni teyid etti Şii lider Ayetullah el - Sistani'nin kurulan yeni Irak'ın en nüfuzlu adamı olduğu yeniden ortaya çıktı. Irak'ta yeni anayasa hazırlanıp 2005 sonunda referanduma sunulana dek geçerli olacak geçici anayasa taslağının imzalanması, Sistani'nin itirazları üzerine geçen hafta gerçekleşmedi. 
   Taslak, büyük olasılıkla bugün imzalanacak. Gerçi nihai metinde, Sistani'nin istediği son değişikliklerin yer almayacağı belirtiliyor, ancak yine de, Şii liderin iki dudağının arasından çıkanların, imza törenini son anda erteletebilmesi, ve imzanın ancak, Sistani ile Irak Geçici Yönetim Konseyi'nin dört Şii üyesi arasında, Necef'te, haftasonu boyunca süren istişarelerden sonra gerçekleşebilmesi anlamlı. 
   Özetle, yeni Irak'ın oluşumuna yönelik her adımda Sistani'nin taraf olması, ikna ya da en azından kerhen razı edilebilmesi gerekiyor. 
   Sistani'nin rolünü öne çıkaran ikinci olay ise çok daha önemli. 
   Aşure Günü'nde Bağdat ve Kerbela'da eş zamanlı olarak Pakistan'ın Quetta kentinde Şiiler'e karşı düzenlenen saldırıların yarattığı öfkenin intikam eylemlerine dönüşmemesi, bir ABD'li diplomata göre, "Sistani'nin sayesinde." 
   Aynı diplomat, Iraklı Şiiler'in saldırılardan sonra ABD karşıtı gösteriler yaptıklarını hatırlattıktan sonra, "Ancak Sistani, oynanmak istenen oyunun farkında. Hem ABD'nin, istikrar sağlanana dek bölgede kalması gerektiğine inanıyor, hem de Sünni - Şii çatışmasından medet umanlara karşı temkinli mesajlar veriyor" dedi. 
   
   Topyekun savaş mı 
   ABD'liler Aşure Günü saldırılarının arkasında Ürdün kökenli terörist Abu Musab el - Zarkawi'nin bulunduğunu düşünüyorlar, zira El - Kaide bağlantılı Zarkawi'nin Sünni - Şii çatışması çıkarılmasına ilişkin talimatlarını içeren bir belge ellerinde. 
   Öte yandan, Washington'daki yetkililer Pakistan ve Irak saldırılarının eşgüdümlü olduğu yönünde istihbarat olmadığını söyleseler de, kafalarda "Acaba Şiiler'e karşı militan Sünniler'in topyekun bir savaşı mı başlıyor" sorusu var. 
   Bu soruyu diğerleri izliyor İdeolojik önderliğini Suudi Arabistan'daki Vahhabiler'in yaptığı, Afganistan'daki Taliban yönetimi sırasında iktidar zemini yakalayan ve El - Kaide'nin tabanını besleyen Şii düşmanlığı, yeni Irak'taki gelişmelere nasıl tepki gösterecek Militan Sünniler, Irak'taki Şii çoğunluğun nüfusuyla orantılı bir nüfuz sahibi olmasını sindirebilecekler mi Yoksa El - Kaide terörü, İran, Irak, Azerbaycan ve Bahreyn'de çoğunluğu, Lübnan'daki en büyük grubu oluşturan, Körfez emirliklerinde, Pakistan'da, Afganistan'da ve Suudi Arabistan'da önemli azınlıklar teşkil eden, Ortadoğu'daki toplam nüfusu 120 milyonu geçen Şiiler'i kendisine yeni hedef mi seçti Bu yolla, ABD'nin Irak'ta başarısızlığa uğratılması mı amaçlanıyor Büyük Ortadoğu Girişimi gibi, bölgenin demokratikleşebileceği inancı üzerine kurulu bir değişim projesinin karşısına mezhep çatışmasıyla mı çıkılacak 
   ABD'li yetkililer, bu soruları tartışırken, bir yandan da Sistani'yi, bir mezhep çatışmasının içine çekilmeme konusunda kararlı gördüklerini söylüyorlar. İşin ilginci, Sistani'nin El - Kaide'nin oyununa gelmemesi, ABD'yi 'yüzyüze diyalog kurmaktan bile aciz' olduğu bu Şii liderle yakınlaştırabilecek bir gelişme. Sistani ve onun liderliğinde Irak Şiileri, Saddam rejiminde asla bulamadıkları dinsel özgürlüğü, kültürel hakları ve siyasi nüfuzu yeni Irak'ın demokratik bütünlüğü içinde bulabileceklerine inandıkça, ABD ile daha fazla işbirliği yapacaklar. Bir anlamda, ABD'nin Irak'ta başarılı olmasında kendi çıkarlarını görecekler. 
   
   Madalyonun tersi 
   Nitekim Sistani'nin geçici anayasa taslağına razı edildiği haberi de, Şii liderin "geçiş sürecini aksatmakta, son tahlilde yarar görmediği" şeklinde yorumlandı. 
   Sistani, daha önce ABD'nin "kurultay usulü sınırlı seçim" planına karşı bayrak açmış, doğrudan seçimler için bastırmıştı. Sistani'nin ısrarı, zamanlaması itibariyle olmasa da, fikirsel özü itibariyle şimdi daha geniş kabul görüyor. ABD, Sistani'nin "olmaz" dediği kurultay önerisinde diretmeyerek, bir anlamda hedeflediğini söylediği demokrasinin de gereğini yapıyor. 
   Tabii bu noktada, "Bu ne biçim demokrasi Seçilmemiş bir dini lider her dediğini yaptırabiliyorsa, bu teokratik bir düzen olmaz mı" diyenler yok değil. Ancak Sistani'nin Irak'taki siyasi desteği, nüfuzu ve meşruiyeti , kuşkusuz Geçici Yönetim Konseyi'nin ABD tarafından atanmış ve bazılarının halk nezdinde hemen hiç tabanı olmayan üyelerinden daha fazla. Üstelik Sistani ve Konsey'in onun sözünü büyük ölçüde dinleyen Şii üyeleri, geçici anayasa taslağında, İran tipi bir mollalar rejiminin temelini atmaya yanaşmadılar. İktidarı dini liderlere veren düzenlemelerden uzak durdular. 
   Buna karşın, Şeriat'ın Irak'ta yasama sürecinin "kaynaklarından" olacağı anayasa taslağında kayda geçiriliyor. Bir ABD'li diplomat, bu kaydı bize, "Hukuk sisteminin işleyişinde dini liderler de 'İslam'ın ne buyurduğu konusunda danışman' olacaklar, ancak Şeriat temelinde bir rejim kurma eğilimi yok" diye yorumladı. 
   Aynı diplomat, Kürt liderlerin "Şeriat ile yönetilecek bir Irak'tan koparız" dediklerini doğrulayarak, Şiiler ile Kürtler arasındaki son tartışmaya dikkat çekti. Sistani'nin anayasa taslağına itirazı, Kürtler'e Irak anayasası üzerinde fiilen veto hakkı tanınmasına ilişkindi. Irak'ın 18 eyaletinden 3'ünde halkın üçte ikisinin 'hayır' demesi, anayasanın onaylanmamasına yol açacak Kürtler de üç eyaleti denetimlerinde tutuyorlar. Sistani'ye göre bu durum, "Kürt azınlığın, Şii çoğunluğa politika dikte ettirebilmesi demek." Irak'tan gelen son haberler ise, bu konuda 'son gülenin' Kürtler olacağı yönünde. 
   Aslında bu tartışma, Irak'ta yepyeni bir demokrasi pazarlığının başladığını gösteriyor. Bu pazarlığın sekteye uğramaması ve bulunacak orta yolun Irak'ın bütünlüğünden geçmesi, ABD kadar Türkiye için de elzem. Bu noktada, Şii - Sünni çatışmasını kışkırtma girişimlerinin amacına ulaşmaması büyük önem taşıyor. 
   ABD'li yetkililer şimdi Sistani ile daha iyi bir işbirliği ve Tahran ile, Irak'ın geleceği konusunda uzaktan da olsa bir dayanışma içine girerken, Sünni militanlığın karşısına ılımlı Sünni mesajlarla çıkılabilmesine artan önem veriyorlar. Bu, bir yandan Pakistan ve Suudi Arabistan gibi ülkelere, Şii düşmanlığını okullarından, camilerinden ve medyalarından silmeleri yönünde baskı yapılmasını gerektiriyor. Bir yandan da, Iraklı Sünniler'in, yeni Irak'ta devredışı kalmayacaklarını hissetmeleri gerek. Ankara, bu konuda Washington'a az dil dökmedi. Madalyonun bir yüzünde Sistani faktörü varsa, diğer yüzünde de, Ankara'nın telkinlerinin haklılığı var. 
   
      
   
   
</TEXT>
</DOC>
