<DOC>
<DOCNO> 235524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun37.html </URL>
<DATE> 2004/04/28/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Blair ABD'yi Felluce'de savundu 
</HEADLINE>
<TEXT>

     İngiltere Başkanı Tony Blair, ABD'nin, Irak'ın Felluce kentine saldırı biçimini savunarak, bir milletvekilinin Amerikan saldırılarını cinayet olarak nitelemesini reddetti. 
     Blair, Avam Kamarası'nda yaptığı konuşmada, Amerikan birliklerinin Felluce'de ''eski rejim yandaşlarına ve teröristlere'' karşı her türlü harekete geçme hakkı olduğunu ve ölümlerin çoğunun sorumlusunun Amerikan deniz piyadeleri değil aşırı uçlar olduğunu savundu. 
     Felluce'de silahlanmış çok sayıda eski rejim kalıntıları ve büyük olasılıkla da dışardan teröristler bulunduğunu ifade eden Blair, Amerikan güçlerinin kentte düzenin sağlandığına emin olmaya çalıştığını söyledi. 
     Blair, ''Irak'ta sivilleri öldürenler gerçekten Amerikan askerleri değil'' dedi. 
     Tony Blair ayrıca, ABD'nin İngiltere'den, Irak'a daha fazla asker göndermesi talebinde bulunmadığını söyledi. 
     İngiltere'nin Irak'ın güneyinde halen 7500 askeri bulunuyor. 
     İngiltere'de muhalefetteki Muhafazakar Parti'nin milletvekillerinden Peter Tapsell, ABD'nin Felluce'deki saldırı biçimini eleştirerek, Başbakan Blair'in cinayeti ya da yüzlerce kadın ve çocuğun sakat bırakılmasını destekleyip desteklemediğini sormuştu. 
     Amerikan güçleri, dün gece savaş uçakları ve top ateşiyle Felluce kentini saatlerce bombalamasından sonra, bugün de havadan ve karadan yeniden saldırıya geçti. 
     Felluce'de direnişçilerle Amerikan güçleri arasında üç haftadır süren şiddetli çatışmalarda yüzlerce Iraklının öldüğü bildiriliyor. 
     
</TEXT>
</DOC>
