<DOC>
<DOCNO> 203282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur22.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vehbi Dinçerler, kurucusu olduğu ANAP'tan istifa etti... 
</HEADLINE>
<TEXT>

     ANAP Kurucu üyelerinden Vehbi Dinçerler, partisinden istifa etti. 
     Dinçerler, noter aracılığıyla ANAP Genel Merkezi'ne gönderdiği istifa dilekçesinde, ''Partimizde Özal'dan fikri eser kalmadığı gibi kader arkadaşları da etkisizleştirilmiştir'' görüşünü ifade etti. 
     Aralık 1983'den bugüne kadar ticari hayatını tamamen kapatıp hizmet kapısında bir er olduğunu belirten Dinçerler, şöyle dedi 
     ''1991'den itibaren kararmaya ve enerjisi tükenmeye başlayan 1982 güneşi, Turgut beyin Cumhurbaşkanlığına çıkışı ve beklenmedik ölümüyle sahipsiz kaldı. Sonraki dönemler, güneşi yeniden doğdurmayı değil maalesef onun hazır gücünü, kuruluştaki istikametin dışındaki hizmetler için kullanmayı yeğleyen dönemler oldu. 
     1995'den hatta bir anlamda 1991'den bugüne kadar 9 belki 13 yıl boyunca bir uyarıcı olarak ANAP'ın yeniden halka hizmet çizgisine dönüşüne gayret ettim ve içerde durdum. Yüksek makamlar işgal etmiş bazıları gibi kişisel ve geçici mevkiler uğruna partimden kaçmadım. 
     Bugün geldiğimiz noktada, 8. Olağan Büyük Kongremiz, bütün sonuçları itibarıyla bazı gerçekleri açığa çıkarmıştır. 1982'de doğan güneşin yerini, varoluş sebebimizle uyuşmayan ve hatta çatışan başka siyasi hareketlerin görüşleri ve istikametleri almıştır. 1991'den beri aslından kopuş sürecini dayanılmaz hezimetlerle yaşayan ANAP, kendi kimliğinden uzaklaştırılmıştır ve bir manada 1991 süreci yeniden başlamıştır.'' 
     
</TEXT>
</DOC>
