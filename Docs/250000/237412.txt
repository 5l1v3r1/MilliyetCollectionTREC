<DOC>
<DOCNO> 237412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun07.html </URL>
<DATE> 2004/05/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
KKTC Başbakanı Talat, Powell ile görüştü 
</HEADLINE>
<TEXT>

     Bülent Keneş 

ABD'deki temasları çerçevesinde New York'taki BM binasında ABD Dışişleri Bakanı Colin Powell ile görüşen KKTC Başbakanı Mehmet Ali Talat, ABD'nin, KKTC'ye uygulanan izolasyon politikaları ve ambargonun kaldırılması için teknik ve yasal bir çalışma yaptığını ve bu çalışmanın neticelerini ilerleyen günlerde açıklayacaklarını söyledi. 
     Yaklaşık yarım saat süren görüşmeye basın mensupları alınmazken, Talat ve Powell, görüşme sonrasında el sıkışarak basına görüntü verdi. 
     Görüşme sonrasında basın mensuplarına açıklama yapan Talat, görüşmenin son derece olumlu geçtiğini ifade etti ve şöyle konuştu 
     ''Kıbrıs Türk toplumu, yapılan referandumda çözümden yana tavır koyarak üzerine düşeni yapmıştır. Şimdi sıra uluslararası toplumun üzerine düşeni yerine getirmesi ve KKTC'ye uygulanan ambargo ve izolasyonu kaldırmasındadır. Son gelişmelerle artık adil olmayan izolasyonun kaldırılması gerektiğini uluslararası toplumun da anladığına inanıyorum. Zaten Powell ile yaptığımız bu görüşme de bunun bir ispatı'' dedi. 
     Görüşmede, bir toplumun başka bir toplum tarafından alınan bir karar ya da olumsuz bir tavırdan dolayı cezalandırılamayacağını belirttiğini ifade eden Talat, Powell'ın bu durumu ''iyi anladığını'' söylediğini kaydetti. 
     Talat, bir Rum gazetecinin ''Türk askeri ne zaman adadan ayrılacak Bu konuda görüşme gündeme geldi mi '' şeklindeki sorusuna ''Türk askerinin adada kalması yönünde oy veren kesim Rumlardı. Türk toplumu ise çözümden yana tavır koydu'' şeklinde yanıt vererek, Türk askerinin kalacak olmasının sorumluluğun Rumlarda olduğunu belirtti. 
     New York'taki temaslarını tamamlayan Talat, yarından itibaren Washington'da temaslarına başlıyor. 
     
</TEXT>
</DOC>
