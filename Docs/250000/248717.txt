<DOC>
<DOCNO> 248717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko39.html </URL>
<DATE> 2004/06/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Petrol piyasası açıldı... 
</HEADLINE>
<TEXT>

     Enerji Piyasası Düzenleme Kurumu EPDK bugün yayımlanan yönetmelikle Petrol Piyasasının yeniden yapılandırılması sürecinin ilk aşamasının ve bu kapsamda lisanslandırma sürecinin başladığını açıkladı. 
     EPDK'dan yapılan yazılı açıklamada, bugünden itibaren rafinaj, dağıtım, bayilik, işleme, madeni yağ, depolama, iletim, serbest kullanıcı, ihrakiye teslimi ve taşıma lisanslarına ilişkin başvurular kabul edilecek. 
     Açıklamaya göre, piyasada halen faaliyette bulunanlar için lisanslandırma süreci 20 Aralık'a kadar devam edecek. Bu tarihten sonra ise petrol piyasasında lisanssız olarak faaliyette bulunulması mümkün olamayacak. Bu yüzden, halen piyasada faaliyet göstermekte olan gerçek veya tüzel kişilerin, durumlarını bir an önce yönetmeliğe uygun hale getirerek EPDK'ya lisans başvurusunda bulunmaları gerekiyor. 
     Yürürlüğe bugün giren yönetmelikle, petrolün rekabet ortamı içerisinde kullanıcılara satışına ilişkin tüm piyasa faaliyetlerinin şeffaf, eşitlikçi ve istikrarlı biçimde sürdürülmesi için gerçek ve tüzel kişilere verilecek lisanslara ilişkin usul ve esasların belirlendiği kaydedildi. 
     Bayilik faaliyeti yapmakta olanlar, bayisi oldukları dağıtım şirketleri aracılığıyla da lisans başvurusunda bulunabilecekler. 
     Petrol fiyatlarının piyasa koşullarında oluşması ve petrolün serbest dolaşımının 1 Ocak 2005 tarihinden itibaren sağlanarak Petrol Piyasası Kanunu'nun tümüyle uygulanmaya başlanacağına işaret edilen açıklamada, reform süreci şu şekilde sıralandı 
     ''Bu yeni dönemde, sektörde haksız kazanç ve haksız rekabetin önlenmesi hususları gündemimizde öncelikli olarak yer alacak. Bu gündem kapsamında, ulusal marker sisteminin tüm kurallarıyla oturtulması ve denetim altyapısının sürdürülebilir bir şekilde oluşturulmasına önem verilecek. 
     Halihazırda belli ölçüde serbest olan petrol piyasasında en kritik husus, güçlü bir denetim altyapısının oluşturulmasıdır. İkinci aşama bu hedeflere ulaşılmasına kadar sürecektir. Üçüncü ve son aşamada ise kanunun amaç maddesinin de sağlanması anlamı taşıyacak olan, piyasa faaliyetlerinin şeffaf, eşitlikçi ve istikrarlı biçimde sürdürülmesine yönelik yönlendirme, gözetim ve denetim altyapısı tam ve işler olarak yürürlükte olacak. 
     Tarifeler, teknik kriterler ve denetim yönetmeliklerinin, önümüzdeki günlerde yürürlüğe girmesi sonucu, kanunda öngörülen ikincil düzenlemelerin temel çatısı da kurulmuş olacak. Bundan sonra yapılacak alt düzenlemeler, yönetmelikler gibi genel amaçlara yönelik olmayacak, çok daha spesifik hususları düzenleme amacını güdecektir.'' 
     
</TEXT>
</DOC>
