<DOC>
<DOCNO> 222018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy03.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses'ten Ağar'a seçim şarkısı... 
</HEADLINE>
<TEXT>

     İbrahim Tatlıses, "Kara üzüm habbesi" adlı türküyü DYP için uyarladı. 
     DYP, 28 Mart belediye seçimlerinde kullandığı propaganda şarkılarının sayısını 4'e yükseltti. Daha önce gençlere yönelik hip-hop tarzı bir parçanın yanısıra "Atabarı" ile "Mavilim mavişelim" türkülerini partiye uyarlayan DYP, son olarak ünlü türkücü İbrahim Tatlıses'in sözlerini uyarladığı ve seslendirdiği "Kara üzüm habbesi"ni çalmaya başladı. 
     
     "ORTANIN SAĞINDAYIZ AĞAR'IN YANINDAYIZ" 

     Sözkonusu parça, "Doğru yol doğru karar kimseye vermez zarar açmış kucaklarını bütün dünyayı sarar ortanın sağındayız Ağar'ın yanındayız uzun zamandan beri doğrunun yolundayız bir oy bir ekmek demek sandıktan kaçmayız doğru yoldan şaşmayız boşuna oy kullanmayız" dizelerinden oluştu. 
     Tatlıses, Mehmet Ağar'ın bağımsız milletvekilliği döneminde, seçim bölgesi Elazığ'da kullandığı ve kendisine uyarlanan "Pala Remzi" türküsünü de seslendirmişti. 

     
</TEXT>
</DOC>
