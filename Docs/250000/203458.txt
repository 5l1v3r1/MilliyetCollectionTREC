<DOC>
<DOCNO> 203458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/siyaset/siy05.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD, Türkiye'yi PKK'yla pazarlığa zorluyor' 
</HEADLINE>
<TEXT>

   CHP milletvekili Elekdağ, "ABD, Türkiye'den dağdaki teröristlerin tamamını kapsayan af yasası çıkarmasını talep etmektedir" dedi 
      ANKARA Milliyet 

   
   Uzun yıllar Türkiye'nin Washington Büyükelçiliği görevini üstlenen CHP İstanbul Milletvekili Şükrü Elekdağ, ABD'nin Ankara'yı PKK ile siyasi görüşmelere zorladığını söyledi. 
   Elekdağ, Milli Savunma Bakanlığı bütçesi üzerine TBMM'de yaptığı konuşmada, ABD'nin Irak'a müdahalesinden sonra Türkiye'nin PKK ve Irak'ın toprak bütünlüğüne ilişkin kaygılarının derinleştiğini belirtti. Elekdağ, hükümetin, Kuzey Irak'taki PKK unsurlarının tasfiyesi konusunda ABD'den söz almasına karşın somut ilerleme sağlanamadığını vurguladı. "ABD teröristlere bir fiske bile vurmadı, mali kaynaklarına dokunmadı ve Türk hükümetini devamlı oyalıyor" diyen Elekdağ, şöyle konuştu 
   "Bize intikal eden bilgilere göre, ABD halen PKK'yı silah bırakmaya ikna etmeye çalışmakta, Türk hükümetinden dağdaki teröristlerin tamamını kapsayan bir af yasası çıkarmasını talep etmektedir. Türkiye'nin çıkarlarını dikkate almayan dayatmalar, müttefikimizin niyetleri hakkında kuşku duyulmasına yol açıyor. ABD'nin Irak'taki PKK sorununun çözümü için Türkiye'den terör örgütüyle siyasi nitelikte görüşmelerde bulunmasını talep edeceği, hatta bu konuda Ankara'da nabız yoklamış olduğu yolunda duyumlar almış bulunuyoruz. Bunlara spekülasyon olarak bakmak isteriz. Ama ABD'nin son zamanlarda Türkiye hassasiyetlerine karşı sergilediği belirgin duyarsızlık, maalesef buna imk n vermiyor." 
   
   Gönül Baskı yok 
   Milli Savunma Bakanı Vecdi Gönül ise Elekdağ'ın iddiasını yanıtlarken, böyle bir çalışmanın olmadığını söyledi. Gönül, NATO'nun terörle mücadele merkezinin Türkiye'ye alınmasıyla ilgili görüşmelerin sürdüğünü, bunun dışında ABD ile temasları bulunmadığını belirtti. 
   
   
   
</TEXT>
</DOC>
