<DOC>
<DOCNO> 238767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun26.html </URL>
<DATE> 2004/05/10/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Irak'ta işkence sistematik çıktı 
</HEADLINE>
<TEXT>

     Uluslararası Kızılhaç örgütünün Irak'taki Ebu Garip Cezaevi'yle ilgili raporunda, Amerikan askeri istihbarat yetkililerinin tutuklulara uyguladığı kötü muamelenin ferdi değil sistematik olduğu açıklandı. 
     Wall Street Journal'ın bugün internet sitesinde yayınladığı 24 sayfalık rapora göre, Ekim ayında Ebu Garib'i ziyaret eden bir Kızılhaç heyeti, tutukluları işbirliğine zorlamak için kullanılan yöntemleri belgelediler ve doğrudan tanıklık ettiler. 
     Kızılhaç'ın raporunda, heyet üyelerinin gözaltı, sorgu ve tutuklama safhalarındaki kötü muamele iddialarını destekleyen kanıtlar buldukları açıklandı. 
     Raporda, kötü muamelenin önce askeri istihbarat tarafından sorgu aşamasında kullanıldığı, gözaltındakilerin cezaevine aktarıldığında durduğu kaydedildi. 
     Kızılhaç'ın raporunda, bazıları işkenceyle eş düzeyde tutulan kötü muameleler arasında aşağılama, acımasız davranışlar, kafaya torba geçirme, idam tehdidi olduğu aktarılırken, bu yöntemlerin Amerikan askeri istihbaratınca tutukluyu itirafa zorlama, bilgi alma ve işbirliği yaptırma amacıyla sistematik olarak uygulandığı ifade edildi. 
     Uluslararası Kızılhaç örgütünün operasyonlar yöneticisi Pierre Kraehenbuehl, cuma günü yaptığı açıklamada, bu raporu Şubat ayında Amerikalı yetkililere ilettiklerini bildirmişti. Raporun, daha önce özeti kamuoyuna duyurulmuştu. 
     Bu arada Kızılhaç, Wall Street Journal'ın açıkladığı raporunun doğru olduğunu bildirdi. 
     
</TEXT>
</DOC>
