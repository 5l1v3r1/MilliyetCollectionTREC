<DOC>
<DOCNO> 244522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo28.html </URL>
<DATE> 2004/06/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Beşiktaş'ta Demirören dönemi resmen başladı... 
</HEADLINE>
<TEXT>

     Beşiktaş'ta, 30 Mayıs Pazar günü gerçekleştirilen olağanüstü genel kurulda başkanlığa seçilen Yıldırım Demirören ve yönetim kurulu, bugün mazbatalarını alarak görevlerine resmen başladı. 
     Akaretler'deki kulüp binasında bulunan Divan Lokali'ndeki mazbata töreninde, Divan Kurulu Başkanı Şeref Nasır ve Kongre Divan Başkanı Ali Rıza Dizdar, başkan Yıldırım Demirören'e mazbatasını verdi. Yeni yöneticiler de mazbatalarını alırken, böylece Beşiktaş'ta, Demirören dönemi resmen başlamış oldu. 
     Başkan Demirören, mazbata töreni sonrası yaptığı açıklamada, Beşiktaş camiası ve genel kurul üyelerine yeniden teşekkür ederek, ''Beşiktaş'a yakışır bir seçim geçirdik. Seçim bitti. Artık birlik ve beraberlik zamanıdır'' dedi. 
     ''Beşiktaş menfaatlerini kendi menfaatlerinin önünde tutan kim olursa olsun, kamuoyuna deklare ederim'' diyen Demirören, bundan sonra birlik ve beraberlik içinde, Beşiktaş'ı başarılara taşımak için çalışacaklarını söyledi. 
     Bu arada, Kongre Divan Başkanı Ali Rıza Dizdar, başkan Demirören'e bir plaket verdi. Dizdar, seçimde gösterdikleri hassasiyet nedeniyle tüm başkan adaylarına da birer plaket verdiğini açıkladı. 
     
</TEXT>
</DOC>
