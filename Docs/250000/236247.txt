<DOC>
<DOCNO> 236247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo13.html </URL>
<DATE> 2004/04/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erol Bulut Bursaspor ligden düşmeyecek 
</HEADLINE>
<TEXT>

     Bursaspor'un deneyimli futbolcusu Erol Bulut, yeşil-beyazlı takımın ligden düşmeyeceğini söyledi. 
     Erol, ''www.erolbulut.com'' adresli internet sitesinde yer alan açıklamasında, şampiyonluk kadar ligin alt sıralarında da inanılmaz bir mücadelenin olduğunu kaydetti. 
     Adanaspor ve Elazığspor'un lige veda ettiğini, son düşecek takımın da 3 hafta sonunda belli olacağını ifade eden deneyimli futbolcu, şunları söyledi 
     ''Bu ölüm kalım mücadelesi içinde malesef Bursaspor da bulunuyor. Kümede kalmamız rakiplerimizin alacağı sonuçlara bağlı. Fikstüre baktığımızda rakiplerimizin zor maçları var. Bursaspor küme düşmeyecek. Yeter ki bu mücadele adil olsun, yeşil sahanın dışında bir müdahale olmasın.'' 
     
     FENERBAHÇE ŞAMPİYON OLUR 
     Erol, formasını giydiği ve taraftarı olduğu Fenerbahçe'nin şampiyonluk ipini göğüsleyeceğine inandığını bildirdi. 
     Trabzonspor'un da ligin ikinci yarısında çok iyi bir çıkış yakaladığını vurgulayan Erol, ''Bence Fenerbahçe üçüncü yıldızı göğsüne taktı gibi. Bu saatten sonra Trabzonspor'un Fenerbahçe'yi yakalayıp geçmesi mucize olur'' dedi. 
     
     ERSUN YANAL 
     Deneyimli sol kanat oyuncusu, Futbol Federasyonu'nun A Milli Takım'ın başına Ersun Yanal'ı getirerek çok isabetli bir karar aldığını bildirdi. 
     Yanal yönetimindeki ay-yıldızlı takımın Belçika karşısında ortaya koyduğu futbolun, bu kararın ne denli doğru olduğunu gözler önüne serdiğini anlatan Erol, ''Dışarıdan takip ettiğim kadarıyla Ersun hocamız futbolda bilimi en iyi şekilde kullanan ender teknik adamlardan biri. Umarım Gençlerbirliği'ndeki ve daha önce kariyerinde sağladığı başarıları artırarak, milli takıma da taşır'' diye konuştu. 
     
</TEXT>
</DOC>
