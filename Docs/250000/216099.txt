<DOC>
<DOCNO> 216099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/ekonomi/eko02.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fon'la anlaşmak zorundalar' 
</HEADLINE>
<TEXT>

   Maliye Bakanı Unakıtan, batık banka patronlarının TMSF ile anlaşmak zorunda olduğunu, aksi takdirde el koyma yasasının herkese uygulanacağını söyledi 
      EKONOMİ SERVİSİ 
   
   Maliye Bakanı Kemal Unakıtan, batık bankalarla ilgili müessesenin TMSF olduğunu belirterek, "İlgililer TMSF ile anlaşmak zorunda. Aksi takdirde kanun hükümlerini aynen herkese uygularız" dedi. Unakıtan, 2003 Yılı Bütçe Gerçekleşmeleri, 2004 Yılı Hedefleri ve Ek Kaynak İhtiyaçları konulu toplantının ardından soruları yanıtlarken, bir gazetecinin, Uzan Grubu şirketlerin yönetimine el konulduğunu anımsatarak, başka şirketlere el konulup konulmayacağını sorması üzerine şunları söyledi 
   "Biz kanunları uygulamak için çıkarıyoruz. Herkes o kanunlara uymak mecburiyetinde. O kanunlar ne gerekiyorsa o yapılacak. Batık bankalarla ilgili müessese TMSF'dir. İlgililer TMSF ile anlaşmak mecburiyetinde. Aksi takdirde, kanun hükümlerini aynen herkese uygularız." 
   Unakıtan, özelleştirmeyle ilgili bir soruyu yanıtlarken de "Özelleştirme İdaresi'nin tepesinde tuz dövüyorum. O biçim, gece yarılarına kadar çalışıyorlar. Ne banka bırakacağız, ne fabrika, ne enerji dağıtımı... Hepsini özelleştireceğiz" diye konuştu. 
   
   IMF seçim öncesi gelecek 
   IMF heyetinin yedinci gözden geçirme çalışmaları için Türkiye'ye geliş tarihinin 28 Mart'tan önce olabileceğini de belirten Unakıtan, "Çünkü yerel seçimler bizim bu çalışmalarımızı etkilemez" dedi. 
   Bu arada IMF'nin gelişinin gecikmesinde, alınması öngörülen yaklaşık 3 katrilyonluk ek önlem paketinde önemli yer tutan tekstilde KDV iadeleri konusunda IMF ile henüz görüşbirliğine varılamamasının etkili olduğu öğrenildi. Hükümet, ihracatta KDV iadelerinin azaltılabilmesi için tekstilde yüzde 18 olan KDV oranını yüzde 8'e indirerek 1 katrilyon lira tasarruf sağlamayı hedefliyor. IMF ise bu projeden gerçekleştirilse bile ancak 700 trilyon lira tasarruf bekliyor. 
   Öte yandan emekli maaş zammından kaynaklanan yükü karşılamak amacıyla ek ödenek verilmesini ve bazı ödeneklerden de yüzde 10 kesinti yapılmasını öngören tasarı, TBMM Başkanlığı'na sunuldu. 
   
   'Kayıtdışı azaldıkça vergi de düşecek'    Bakan Unakıtan, kayıtdışı ekonominin kayıt altına alınması için birçok tedbir aldıklarını ve buradan gelen ek kaynaklarla vergi oranlarını düşüreceklerini söyledi. İlaçla ilgili yeni kararnameye de değinen Unakıtan, "Bundan sonra ilaç fiyatları artmayacak, düşecek. Vergi oranlarını yüzde 18'den 8'e indireceğiz" dedi. 
   
   'Yan gelip yatıyorlar' 
   Unakıtan, bütçedeki yeniden yapılandırma çalışmalarına değinirken de "Gereksiz masrafları kaldıracağız. Örneğin öyle bir genel müdürlük var ki 2 katrilyon lira bütçe vermişiz. 1.7 katrilyon lirası personel ücretlerine gidiyor. O kadar çok işçi alınmış ki, işçiler fazlalıktan çalışmıyor. Yan geliyor yatıyor" diye konuştu. 
   
   'Hıyar, hıyarlığını gösterdi' 
   Fiyat artışlarına da değinen Unakıtan, "Geçen ay en fazla fiyat artışı hıyarda oldu. Hıyar, hıyarlığını gösterdi. Ama inşallah tek haneli rakamı önümüzdeki ay göreceğiz" dedi. 
   
   
</TEXT>
</DOC>
