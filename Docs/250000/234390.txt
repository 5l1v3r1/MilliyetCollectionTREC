<DOC>
<DOCNO> 234390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun43.html </URL>
<DATE> 2004/04/24/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
AB referandum sonuçlarından üzgün... 
</HEADLINE>
<TEXT>

     Sıtkı Uluç bildiriyor 

AB Komisyonu, Kıbrıslı Rumların Annan Planı'nı reddetmesinden ''derin üzüntü'' duyduğunu açıkladı. 
     AB Komisyonu tarafından yapılan yazılı açıklamada, Kıbrıs sorununa çözüm getirmek amacıyla sunulan plana Rumların ''hayır'' demesinden duyulan üzüntü dile getirilirken, halkların demokratik kararlarına saygı duyulduğu ifade edildi. 
     Açıklamada, uzun zamandır süren Kıbrıs sorununun tek çözüm fırsatının kaçırıldığı savunularak, referandumda ''evet'' diyen Kıbrıslı Türkler kutlandı. 
     Komisyon, ''Türklerin tavrının, adadaki sorunun çözümünü istediklerinin açık işareti olduğunu'' belirtti ve ''bundan sonra Kıbrıs'ın kuzeyinin ekonomik gelişmesine katkı yollarını incelemeye ve değerlendirmeye hazır olduğunu'' ifade etti. 
     AB Komisyonu, referandumlardan sonra ortaya çıkan durumu kendi bünyesinde inceleyeceğini ve bu konudaki görüşlerini Pazartesi günü Lüksemburg'da yapılacak olan AB Konseyi toplantısı çerçevesinde dışişleri bakanlarına sunacağını bildirdi. 
     AB Komisyonu, BM Genel Sekreteri Kofi Annan'a da çözüm arayışları çabaları ve AB ile yakın çalışmaları için teşekkür etti. 
     
</TEXT>
</DOC>
