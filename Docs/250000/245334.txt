<DOC>
<DOCNO> 245334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo02.html </URL>
<DATE> 2004/06/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Veron Inter'de 
</HEADLINE>
<TEXT>

     Arjantinli dünyaca ünlü orta saha oyuncusu Juan Sebastian Veron, kiralık olarak Emre ve Okan'ın takımı Inter'le 1 yıllığına anlaştı. 
     Geçen yaz 22.5 milyon euroya Manchester United'dan Abramovich'in Chelsea'sine transfer olan usta oyuncu, sakatlıklar yüzünden Chelsea'de istediğini bulamadı. Veron, Londra ekibinde 19 Kasım 2003'te yaşadığı sakatlık yüzünden 10 Nisan 2004'e kadar forma giyemedi. 
     
     İtalya-İngiltere-İtalya 

     Veron'un İtalya'da parladığı takım Parma'ydı. Parma'dan Lazio'ya geçen Arjantinli futbolcu, başkent takımıyla 2000'de İtalya şampiyonluğu yaşadı. Veron, Lazio'dan 43 milyon euro gibi rekor bir ücretle Manchester United'a transfer oldu. 
     Alex Ferguson'un Manchester United'ı, 2003 yılında Premier Lig'de ipi göğüslerken Veron'un şampiyonlukta hayli emeği vardı. 
     
     Uzun zamandır bu anı bekliyordum 

     Veron, İtalya'ya transferiyle ilgili olarak "Çok mutluyum. İtalya'ya transfer olacağım günü uzun zamandır bekliyordum çünkü tekrar hayal kurmaya başlamıştım. Ve Inter formasıyla hayallerimi gerçekleştireceğim. Transferimde parayı hiç düşünmedim. Benim için önemli olan tek şey Inter tarafından istenmemdi. Inter yönetimiyle konuştuğum zaman hemen 'evet' dedim" şeklinde konuştu. 

     
</TEXT>
</DOC>
