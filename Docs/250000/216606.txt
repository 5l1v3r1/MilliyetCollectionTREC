<DOC>
<DOCNO> 216606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur34.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener 7,5 katrilyon Uzanların şirketlerinden tahsil edilecek 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin son yıllarda yaşadığı büyük sorunlardan birisinin de batık bankalar sorunu olduğunu, 7,5 katrilyon lira yük getiren Uzan Grubu'ndan da bu paranın tahsilatının yapılacağını söyledi. 
     Şener, Bilkent Üniversitesi öğrencilerinin oluşturduğu ''Doğu Batı Düşünce Topluluğu'' tarafından İktisadi ve İdari Bilimler Fakültesi'nde düzenlediği toplantıya katılarak ''Gençlik ve Değişim'' konulu bir konferans verdi. 
     Türkiye'deki üniversitelere bakıldığında umutlu olabilmek için birçok neden bulunduğunu belirten Şener, üniversitelerin bilimsel makale sıralamasında Türkiye'yi 22. sıraya taşıdığını, bu açıdan üniversitelerin bilginin üretildiği stratejik merkezler olduğunu kaydetti. 
     Gençlik kavramı üzerinde duran Şener, bu kavramın zamanla ilgili olduğunu ancak içeriğinin değişebildiğini dile getirdi. Nazım Hikmet ve Cahit Sıtkı Tarancı'nın şiirlerinden alıntılar yaparak kavramı anlatan Şener, Türkiye'de genel anlamıyla 15-30 yaş arasının genç olarak kabul edildiğini, bu grupta 21 milyon vatandaşın bulunduğunu bunun önemli bir potansiyel olduğunu vurguladı. 
     Dünyada değişim dönemlerini yakalayanların avantaj elde ettiğini, değişimi durdurmaya çalışanların ise tasfiye edildiğini dile getiren Şener, tarım ve sanayi devrimlerinde değişimi yakalayanların geri kalanları tasfiye ettiğinin görüldüğünü ifade etti. 
     Şener, bugün değişimin çok hızlı yaşandığını, hızlı değişimlerin yaşandığı bu dönemde karar mekanizmalarına gençlerin katılmasının önemli olduğunu kaydetti. Şener, Kamu Yönetimi Reformu'nu birkaç seneyi alacak bir süreç olduğunu, kent konseyleri gibi bir takım oluşumlarda gençlerin yer almasına büyük önem atfettiklerini belirtti. 
     Değişime en yakın duran gençlerin siyasete erken adım atmalarının da önemli olduğunu düşündüklerini anlatan Şener, bu çerçevede seçilme yaşının 25'e indirilmesi için ilgili düzenlemenin yeniden Meclis'e getirileceğini kaydetti. 
     
     NAZIM GENÇLİĞİ İZİN VERMEZDİ 
     Şener, konuşmasının ardından öğrencilerin sorularını da yanıtladı. Bir öğrencinin konuşmasında Nazım Hikmet'in şiirine yer verdiğini anımsatarak, ''Bugünkü gençlik Nazım gençliği değil. Öyle olsaydı KİT'lerin satışına izin vermezdi. Bu konudaki düşüncelerini öğrenebilir miyiz'' şeklindeki sorusu üzerine Şener, Nazım Hikmet'ten, Necip Fazıl'dan ve diğerlerinden alıntılar yaptığını, sözün güzelliğine baktığını ifade etti. 
     KİT'lerin Cumhuriyetin ilk yıllarında sermaye ve fabrika kuracak girişimcinin yokluğu nedeniyle devlet eliyle kurulduğunu ancak bunların kuruluş kanunlarında ''Ülkede sermaye birikimi yeterli düzeye gelince özel sektöre devredilecektir'' denildiğini belirten Şener, ''Türkiye bugün öngörülen düzeye geldiği için özel sektöre devrediliyor'' dedi. 
     Şener, bugün devlet eliyle işletilecek hiçbir firmanın rekabet gücünün kalmadığını, çünkü devletin geç kararlar aldığını, buna karşın işletmelerde dinamik bir yapıya gereksinim duyulduğunu ifade etti. KİT'lerin de bu nedenle zarar ettiğini dile getiren Şener, bu işletmelerin dünya ile rekabet edebilir hale gelemsi için özel sektöre devredildiğini söyledi. 
     ''Ya zarar var veya zarar potansiyeli var. Veya bunun ötesinde önümüzdeki süreçte bunun sürdürülebilirliği yok'' diyen Şener, tekel konumda olmasına karşın PETKİM'in zarar ettiğini, iç pazarın ancak yüzde 30'una hitap edebildiğini, Tekel'in ise piyasa payının yüzde 50 düzeyine kadar gerilediğini, TÜPRAŞ'ta ise zarardan söz edilemeyeceğini belirtti. Şener, piyasanın canlandırılması ve başka bazı düşüncelerin kuruluşların piyasaya devrini gerekli kılabildiğini de ekledi. 
     
     KADINLAR İÇİN KONTENJAN... 
     Abdüllatif Şener, bir başka öğrencinin sorusunu yanıtlarken Köy Hizmetleri Genel Müdürlüğü'nün taşra teşkilatının, köylerin ihtiyaçların yerinde çözümlenebilmesi amacıyla il yönetimlerine devrinin öngörüldüğünü, yerel yönetimlere ilişkin yasa değişikliğinin de bunu öngördüğünü ifade etti. 
     Şener, kadın milletvekillerinin siyasette temsilinin az olduğunun belirtilmesi ve siyasete kadınların ilgisinin artırılabilmesi için ne gibi çalışmalar yapıldığının sorulması üzerine, AK Parti'nin kuruluşunda yaşanan bir anısını aktardı. 
     Partinin programı yazılırken kadınlar için ''pozitif ayrımcılığa yer verilmesinin'' önerildiğini, bunu başlangıçta reddettiğini ifade eden Şener, bugün kadınların lehine pozitif ayrımcılığın gerekli olduğu kanaatine ulaştığını ifade etti. Türkiye'de her dönemde parlamentoda az sayıda kadın milletvekili olduğunu dile getiren Şener, partilerin kadınlar lehine kontenjan uygulamasının uygun olacağını söyledi. 
     Kadınların politikaya fazla ilgi duymadığını da anlatan Şener, 18 olan seçme yaşına karşın seçilme yaşının 30 olduğunu, bunun mutlaka indirilmesi gerektiğini kaydetti. 
     
     TL'DEN SIFIR ATILMASI 
     Şener, bir başka soru üzerine bazı illere yatırım yapılması amacıyla müteşebbislere avantajlar sağlandığını, diğer yandan piyasalara güven geldiğini, izlenen politikalara piyasaların güven duyduğunu gördüklerini ifade etti. 
     Türk Lirası'ndan sıfır atılması ve riskleri konusundaki bir soru üzerine Şener, ekonominin gayet iyi olduğunu, piyasalarda olağanüstü gelişmeye neden olacak zayıf bir noktanın olmadığını gördüklerini, 2005 yılında enflasyonun tek haneli rakamlara inmesinin öngörüldüğünü kaydetti. Yüksek enflasyonda sıfır atmanın zaten anlamının bulunmadığını dile getiren Şener, bu konuya ilişkin devletin ilgili kurumlarında test çalışmaları yapıldığını, bunun sürdüğünü ve testlerde hadiselerin gelişiminin gözden geçirildiğini belirtti. 
     
     MUHALEFETTEN PEK DE ŞİKAYETÇİ DEĞİLİM 
     Şener, muhalefeti nasıl değerlendirdiğinin sorulması üzerine de demokrasilerin özünün iktidar değil muhalefet olduğunu belirtti ve ''Muhalefetten pek de şikayetçi değilim'' şeklinde espri yaptı. 
     Şener, bur başka soruyu yanıtlarken, Türkiye'de internet altyapısının güçlendirilmesi ve elektronik ortama geçiş amacıyla e-devlet icra kurulunu oluşturduklarını, ilgili kuruluşlarla birlikte bu yöndeki çalışmaların sürdüğünü belirtti. 
     
     UZAN GRUBU ŞİRKETLERİNE EL KONULMASI 
     Bakan Şener, bir öğrencinin batık bankalar olayının ardından Uzan Grubu şirketlerinin yönetimine el konulduğunu ifade ederek, operasyonlara dayanak teşkil eden Bankalar Kanunu'ndaki değişikliğin diğer batık banka sahiplerini de kapsayıp kapsamadığını sorması üzerine, Türkiye'nin son yıllarda yaşadığı en büyük sorunlarından birisinin de batık bankalar olayı olduğunu söyledi. Batık bankaların kamuya yük getirdiğini, Hazine'nin bunu üstlendiğini ancak faturasının vatandaşa yüklendiğini anlatan Şener, 7,5 katrilyon liranın Uzan Grubu'nun şirketlerinden tahsilatının yapılacağını kaydetti. 
     Geçmişte batık banka sahipleriyle ilgili açılan davalardan dolayı hapiste bulunan kimse olmadığını, geçmişte bunun tartışılmadığını, Bankalar Kanunu'nda bunun için değişiklik yaptıklarını belirten Şener, yasaların boşluklarından birilerinin yararlanarak ilave fatura çıkarmasının önlenmesinin amaçlandığını ifade etti. Şener, yasanın gereğinin yapıldığını ancak geçmişte işlenen suçların o dönemdeki yasalara göre cezalandırıldığını, yeni çıkan bir kanunla 10 yıl önceki olaydan yargılamanın yapılamadığını kaydetti. 
     
</TEXT>
</DOC>
