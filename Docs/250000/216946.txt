<DOC>
<DOCNO> 216946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko03.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Konfeksiyoncular, Çin rekabeti nedeniyle zorluk yaşıyor... 
</HEADLINE>
<TEXT>

     Türkiye'nin ihracatında yüzde 40'lık payı bulunan ancak, piyasadaki ucuz Çin malları nedeniyle sıkıntıya giren tekstil sektöründen sonra, bu sektörün yan kolu olan konfeksiyoncular da sancı yaşıyor. Adanalı konfeksiyoncular, iç piyasadaki ''Çin malları krizi'' yüzünden rekabet şansını kaybedince, ihracat kanallarını zorlamaya başladı. 
     Adana'da, 1979 yılından beri konfeksiyon sektöründe faaliyet gösteren ve ''Osse'' markasıyla İç Anadolu, Güneydoğu ve Doğu'da yaklaşık 50 ile ürün gönderen İlhan Konfeksiyon Limited Şirketi Yönetim Kurulu Başkanı Ahmet Zaimoğlu, AA muhabirine yaptığı açıklamada, sektörün geçen yıl yaşadığı çıkışa rağmen, 2004 yılı başından bu yana yoğunlaşan Çin krizi nedeniyle sancılı bir bekleyişe girdiklerini söyledi. 
     Zaimoğlu, yılda 400 bin gömlek, 75 bin pantolan ve 25 bin takım elbise üretimiyle 100 kişiye istihdam sağladıklarını ancak, piyasada kalitesiz olmasına karşın ucuzluğu nedeniyle tercih edilen Çin mallarıyla rekabet edemez duruma geldiklerini bildirdi. 
     İç piyasada pazar tıkanınca ihracat kanallarını zorlamaya başladıklarını anlatan Zaimoğlu, şunları kaydetti 
     ''Bizim dikiş fiyatımıza hazır mamul satan Çin ile nereye kadar rekabet edeceğimizi bilmiyoruz. Bu ülke şu anda triko ağırlıklı üretimiyle iç piyasayı vurdu, bir de gömlek sektörüne girerlerse birçok firma kapanır. Firmamız gömlek ağırlıklı çalıştığı için sancılı bir bekleyişe girdik.'' 
     
     ALMANYA VE İNGİLTERE'NİN TALEBİ 
     Zaimoğlu, ihracatta pazar arayışlarına ilk olumlu yankıyı İngiltere ve Almanya'dan aldıklarını ancak, iki ülkenin farklı taleplerde bulunduklarını vurgulayarak, konuşmasını şöyle sürdürdü 
     ''Almanya, ucuz ürün istiyor. 1 milyon adet gömlek isteyen Almanya, bunların tanesi için de 1.7 euro teklif ediyor. Bu fiyat bizim için çok düşük, pazarlığımız sürüyor. İngiltere ise ilk etapta 200 bin adet yüzde yüz pamuklu gömlek istiyor. Her gömlek için 8 euro fiyat veren İngiltere'ye ihracat yapabilmek için üretimimizi artırdık. İlk partiyi Ağustos ayında göndereceğiz.'' Zaimoğlu, Çin'in dış pazarda piyasa fiyatlarına taban yaptırdığını, içerde ise işçilik maliyetlerinin Çin krizinden sonra ikinci büyük sıkıntıları olduğunu anlattı. Zaimoğlu, asgari ücretle çalışan bir işçinin kendilerine maliyetinin 750 milyon lira olduğuna dikkati çekerek, şunları kaydetti 
     ''Konfeksiyon yoğun emek isteyen bir sektör. Hükümet yetkililerinin, asgari ücreti vergi dışı bırakmasını istiyoruz, aksi takdirde Türkiye'nin ihracatında önemli bir pay sahibi olan tekstil ve konfeksiyon sektörü batar.'' Zaimoğlu, son günlerde Adana Sanayi Odası'nın da tekstilde Çin kriziyle baş etmenin yollarını aradığını, bu konudaki çalışmaları yakından takip ettiklerini sözlerine ekledi. 
     
</TEXT>
</DOC>
