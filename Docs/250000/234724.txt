<DOC>
<DOCNO> 234724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas15.html </URL>
<DATE> 2004/04/25/ </DATE>
<TIME> 12.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Kapadokya'ya yerli turist akını... 
</HEADLINE>
<TEXT>

     23 Nisan Ulusal Egemenlik ve Çocuk Bayramı ile hafta sonu tatili birleşince, Kapadokya bölgesi yerli turist akınına uğradı. 
     AA muhabirinin Göreme Açıkhava Müzesi yetkililerinden aldığı bilgiye göre, müzeyi daha önceki zamanlarda günde 400 ile 2 bin 500 arasında turist ziyaret ederken, 24 Nisan günü 7 bin 254 kişi ziyaret etti. 
     Kapadokya Turizm İşletmeleri Derneği KAPTİD Genel Sekreteri Nazif Demir, 23 Nisan Ulusal Egemenlik ve Çocuk Bayramı'nın cuma gününe denk gelmesi nedeniyle 3 günlük tatili değerlendirmek için çeşitli illerden öğrenci gruplarının yanı sıra özel araçlarla gelerek bölgeyi ziyaret edenlerin sayısında ciddi artış olduğunu söyledi. 
     Turizm sezonunun başlangıcında yakalanan bu olumlu ivmenin, yabancı turistler açısından da en üst düzeyde gerçekleşmesini ümit ettiklerini belirten Demir, iç ve dış turizmdeki hareketliliğin, bölgenin ekonomik göstergelerinin daha da üst noktalara ulaşmasına katkı sağlayacağına inandığını kaydetti. 
     Göreme Turizm Geliştirme Kooperatifi Başkanı Mustafa Durmaz da son günlerde iç turizmde tahmin edilmeyen düzeyde bir artış gözlendiğini ifade ederek 3 günlük tatil süresinde turistik tesislerdeki doluluk oranlarının yüzde 90 seviyesinde gerçekleştiğini bildirdi. 
     
</TEXT>
</DOC>
