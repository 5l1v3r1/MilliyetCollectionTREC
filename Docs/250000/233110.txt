<DOC>
<DOCNO> 233110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun47.html </URL>
<DATE> 2004/04/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Powell Irak'ta koalisyon dimdik ayakta 
</HEADLINE>
<TEXT>

     ABD Dışişleri Bakanı Colin Powell, İspanya ve Honduras'ın Irak'tan asker çekme kararlarına rağmen koalisyonun hemen hemen bütün üyelerinden dayanışma taahhütleri aldığını söyledi. 
     AB Ortak Savunma ve Dış Politika Yüksek Temsilcisi Javier Solana ile görüştükten sonra basına açıklamalarda bulunan Powell, ''Son 24 saat içinde koalisyona üye ülkelerin devlet ya da hükümet başkanlarıyla görüştüm'' dedi. 
     Powell, ''Bu ülkelerden, başlanan görevi tamamlamak ve taahhütleri yerine getirmek için çabalarımıza sağlam destek güvenceleri aldım. İspanya ve Honduras'ın tercihlerini bu şekilde yapmalarına, bu şekilde karar almalarına üzüldüm, ama sonuçta bu ülkeler kendi siyasi gereksinimleri ve vatani duyguları doğrultusunda durumu değerlendiren egemen ülkelerdir'' diye konuştu. 
     Colin Powell, ABD'nin İspanya ve Honduras ile başka alanlarda çalışmaya hazır olacağını da belirtti. 
     Irak'ta ABD saflarında 33 ülke askeri anlamda yer alıyor. Koalisyonda bulunan İspanya'nın ardından Honduras da Irak'tan askerlerini çekeceğini açıklamıştı. 
     
     BEYAZ SARAY 
     Beyaz Saray sözcüsü Scott McClellan da, yaptığı açıklamada, İspanya ve Honduras'ın birliklerini çekecek olmasına karşın, Irak'taki koalisyon güçlerinin ''güçlü ve kararlı olduklarını'' söyledi. 
     McClellan, Başkan George Bush yönetiminin, yeni bir BM Güvenlik Konseyi kararıyla, ''yeni ülkelerin Irak'ta güvenlik ve yeniden yapılanmaya katkıda bulunmalarını teşvik edeceği umudunda olduğunu'' kaydetti. 
     
     1 ABD ASKERİ ÖLDÜRÜLDÜ 
     Öte yandan, Irak'ın Musul kentinde bir konvoya düzenlenen bombalı saldırıda yaralanan Amerikalı asker öldü. 
     ABD ordu sözcüsü, askerin, Bağdat'taki askeri hastaneye kaldırılmasının ardından öldüğünü kaydetti. 
     Saldırıda 4 asker daha yaralanmıştı. 
     
</TEXT>
</DOC>
