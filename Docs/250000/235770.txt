<DOC>
<DOCNO> 235770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/siyaset/siy05.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İl Özel İdare yasa tasarısı kabul edildi 
</HEADLINE>
<TEXT>


ANKARA Milliyet 


TBMM İçişleri Komisyonu, yerel yönetimler reform paketi içinde yer alan İl Özel İdareleri Kanun Tasarısı'nı kabul etti. AKP Adana Milletvekili Ali Küçükaydın, getirilen düzenlemelerle öngörülen sistemin seçilmiş valilere göre dizayn edildiğini bildirdi. Bu sözler AKP'nin, valileri seçimle göreve getirme yaklaşımı içinde olduğu yorumlarına neden oldu. 

CHP'liler ayrıldı 
Komisyonun yaklaşık 6 saat süren görüşmelerinin başlangıcına katılan CHP'li 3 milletvekilinin kısa bir süre sonra ayrılmasının ardından müzakerelerde sadece AKP'li üyeler bulundu. Yıllardır valilerin seçimle işbaşına gelmesini savunduğunu, yerel yönetimler açısından bunun büyük yararlar sağlayacağını kaydeden Küçükaydın, valilerin seçimle belirlenmesine kadar sıkıntıların süreceğini ifade etti. 

Yetkileri genişletildi 
Komisyon, il özel idarelerinin yetkisini genişletti ancak izin ve ruhsat verdiği yerleri denetleme yetkisi tanımadı. 
Tasarıyla valinin il genel meclisi başkanlığına son verilirken, meclis kendi içinden bir üyeyi başkan olarak seçecek. Vali, hukuka aykırı gördüğü il genel meclisi kararlarını bir kez daha görüşmek üzere meclise geri gönderebilecek. İl genel meclisi, salt çoğunlukla ısrar ederse karar kesinleşecek. 




</TEXT>
</DOC>
