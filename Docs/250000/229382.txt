<DOC>
<DOCNO> 229382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur06.html </URL>
<DATE> 2004/04/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Saddam'ın duruşmasına Türkiye'den müdahil avukat 
</HEADLINE>
<TEXT>

     Irak'ın devrik lideri Saddam Hüseyin'in yargılanması sırasında Avrupa'nın yanı sıra Irak, Suriye, İran ve Türkiye'den avukatlar müdahil olmak amacıyla girişim başlattı. 
     Türkiye'deki avukatlar, Irak'ın devrik lideri Saddam Hüseyin'in yargılanmasına müdahil olarak katılmak istiyor. Irak'ın devrik lideri diktatör Saddam Hüseyin'in henüz hangi mahkemede yargılanacağı belli olmadı. Irak'taki Saddam karşıtı çeşitli gruplar, yargılamanın Irak'ta yapılmasını isterken, pek çok uluslararası kuruluş ise yargılamanın adil olması için uluslararası mahkemede yargılanmasını talep ediyor. ABD'li yetkililer ise Saddam'ın Savaş Suçları Mahkemesi'nde yargılanması gerektiğini savunuyor. 
     
     TÜRKİYE'DEN MÜDAHİL AVUKAT 
     Saddam'ın hangi mahkemede yargılanacağı tartışmaları devam ederken, avukat Hasip Kaplan ANKA'ya yaptığı açıklamada, yargılamalar sırasında Avrupa'nın yanı sıra Irak, Suriye, İran ve Türkiye'deki Kürt kökenli avukatların müdahil olmak amacıyla girişim başlattığını bildirdi. Müdahil olarak "savunma ekibi" kurma çalışmaları sürdürdüklerini belirten Kaplan, Saddam döneminde Irak'ta yapılan Halepçe katliamı gibi katliamların yanı sıra göç ve bombalamalar ile ilgili dosya toplama hazırlıklarının devam ettiğini kaydetti. 
     
     YAKLAŞIK 30 AVUKAT 
     Konuyla ilgili olarak yaklaşık 30 avukatın bir çalışma yaptığını bildiren Kaplan, Saddam'ın ulusal mahkemede yargılanması durumunda "danışman" olarak görev alacaklarını bildirdi. Girişim dolayısıyla, aynı zamanda bilim ve akademik çevreler ile de görüşmeleri sürdurdüklerini belirten Kaplan, "Avrupa'da görüşmelerimiz çok olumlu geçti. Umarım, önümüzdeki günlerde daha önemli çalışmalar yapacağız" diye konuştu. 

ANKA 
     
</TEXT>
</DOC>
