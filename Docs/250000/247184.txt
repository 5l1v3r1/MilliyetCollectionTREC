<DOC>
<DOCNO> 247184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo15.html </URL>
<DATE> 2004/06/11/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Futbol Federasyonu Başkan adayı Yılmaz Şike ve teşvik ortadan kalkacak 
</HEADLINE>
<TEXT>

     Futbol Federasyonu Başkanlığı'na aday olan Mehmet Ali Yılmaz, ''Şike ve teşvik ortadan kaldırılacak'' dedi. 
     Ankara'da 26-27 Haziran tarihlerinde yapılacak seçimlere adaylığını koyan Mehmet Ali Yılmaz, TV8'de katıldığı bir programda, yapılacak seçimlerle ilgili görüşlerini açıkladı. 
     Göreve geldiği takdirde ilk olarak kulüplerin gelirlerini artırmak için yeni yöntemler arayacaklarını belirten Yılmaz, ''Kulüpler daha çok nasıl kazanır, onu bulmaya çalışacağız. Ayrıca şike ve teşvik ortadan kalkacak. Yeni sistemler gelecek. Bu yeni sistemde teşvik primi almaktan çok, puan almak özendirici olacak'' diye konuştu. 
     Yılmaz, futbol dünyasının tanıdığı birisi olarak bu seçimlerde insanlara seçenek sunmak için aday olduğunu vurgulayarak, sözlerini şöyle sürdürdü 
     ''Benim üst mevki hasretim yok. Daha üst mevkilerde de bulundum. Adaylığımı koyduğumdan beri çok üzüldüm. Abideleşmiş bir Trabzonsporlu olmama rağmen, Trabzonspor diğerleriyle aramı karıştırdı. Aman aday olmasın, birşey alır kaçırır gibi söylemler çıktı. Ben başka bir kulübe hizmet etmiş bir Trabzonsporlu değilim. Rize de çok rahatsız olmuş adaylığımdan. Benim hemşehrim benden rahatsız oluyormuş, çok üzüldüm.'' Başkan adayı Mehmet Ali Yılmaz, ''Size niçin destek olmuyorlar'' şeklindeki soruya, ''Bunu ben de kadar merak ediyorum'' cevabını verdi. 
     ''Federasyon saygınlığını yitirdi mi '' sorusunu ise Yılmaz, ''Bunu aleyhte haber yapan medyaya sormak lazım. Yapılan haberler doğruysa öyledir. Haluk Ulusoy ile aramızda husumet yok. Yıpratılmışken, orada kalmasını anlayamadım. Benim O'nun oraya gelmesinde katkım var'' diye yanıtladı. 
     ''Göreve gelirseniz Trabzonspor'a destek verecek misiniz '' sorusuna karşılık olarak ise Yılmaz, ''Adaletimden kimse şüphe duymasın. Herkese eşit davranırım'' karşılığını verdi. 
     Kulüpler Birliği ile ilgili olarak da Yılmaz, ''Kulüpler Birliği zaman zaman Futbol Federasyonu için değerlendirmelerde bulunmuştur. Birlik beni desteklediğini açıklasaydı, bugün birilerinin Anadolu'ya gitmeleri gerekmeyecekti. 7 senedir gidilmiyorsa, şimdi gidiliyorsa, bunun başka manası vardır'' diye konuştu. 
     Mehmet Ali Yılmaz, Merkez Hakem Komitesi'ni MHK , iyi hakemler yetiştirmek, onları Avrupa'da ve dünyadaki önemli organizasyonlarda görev almalarını sağlayan bir komite olarak tanımlayarak, ''Haftada bir lig maçlarına hakem atayacak bir komite olmaz. Bu zaten çok rutin bir görev. Bu her durumda yapılabilecek bir görev'' değerlendirmesini yaptı. 
     Yılmaz, bir soru üzerine de Fenerbahçe ile Trabzonspor arasında bir nefretin söz konusu olmadığını, bunun yalnızca maçlardan önce yaratılan havadan kaynaklandığını söyledi. 
     Herşeyin genel kurulda konuşulması gerekliliğine dikkati çeken Yılmaz, sözlerini şöyle tamamladı 
     ''Şike, teşvik primi ve diğer tüm konular, genel kurulda konuşulmalıdır. Herşeyin hesabı genel kurulda verilmelidir. Kişiler kalkacak ellerle ve oylarla aklanmaladır. Önümüzdeki hafta Ankara'da temaslarımız olacak. Ancak delegasyonun oluşmaması bir handikaptır. Karambol bir kongre olsun isteniyor.'' 
     
</TEXT>
</DOC>
