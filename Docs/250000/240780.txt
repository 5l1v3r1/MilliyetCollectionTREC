<DOC>
<DOCNO> 240780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur13.html </URL>
<DATE> 2004/05/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ankara şebeke suyu sağlıklı çıktı... 
</HEADLINE>
<TEXT>

     ASKİ laboratuvarlarında yapılan kimyasal ve bakteriyolojik su analizlerinde, başkentin içme suyu temiz ve güvenli çıktı. 
     Ankara Büyükşehir Belediyesi'nden yapılan açıklamaya göre, içme suyu şebekesinin çeşitli noktalarından alınan su numuneleri, ASKİ Genel Müdürlüğü ve Ankara İl Sağlık Müdürlüğü'nce ortaklaşa yürütülen çalışma kapsamında incelendi. 
     ASKİ Merkez laboratuvarlarında, 605 nokta ile İvedik, Bayındır ve Pursaklar arıtma tesisleri çıkışından alınan su numunelerinde yapılan 263'ü kimyasal, 545'i bakteriyolojik kontrol sonucunda, Ankara'nın içme suyunun sağlıklı olduğu belirlendi. 
     Açıklamaya göre, ASKİ Genel Müdürlüğü Arıtma Tesisleri Daire Başkanlığı'na bağlı Su Kalite Kontrol Şube Müdürlüğü laboratuvarlarında yapılan analizlerde içme suyu, Türk Standartları, Avrupa Birliği Standartları EEC ve Dünya Sağlık Örgütü WHO standartlarına uygun çıktı. 
     
</TEXT>
</DOC>
