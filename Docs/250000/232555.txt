<DOC>
<DOCNO> 232555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonsiy01.html </URL>
<DATE> 2004/04/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
TBMM'de bu hafta "Sporda Şiddetin Önlenmesi Yasası" görüşülecek 
</HEADLINE>
<TEXT>

     23 Nisan Ulusal Egemenlik ve Çocuk Bayramı ile TBMM'nin açılışının 84. yıldönümü TBMM'de düzenlenecek çeşitli etkinliklerle kutlanacak. TBMM Genel Kurulu 23 Nisan Cuma günü özel gündemle toplanacak. 
     Milli Egemenlik Haftası dolayısıyla TBMM Başkanlığı çeşitli etkinlikler düzenleyecek. Bunlardan ilki 19 Nisan Pazartesi ''Milli Egemenlik ve Siyaset'' konulu sempozyum olacak. Sempozyumda, TBMM Başkanı Bülent Arınç, Başbakan Recep Tayyip Erdoğan ve CHP Genel Başkanı Deniz Baykal konuşma yapacak. 
     Hafta kapsamında 21 Nisan Çarşamba günü TBMM Başkanı Arınç, Uluslararası Çocuk Şenliği kapsamında Türkiye'de bulunan çocukları kabul edecek. 
     23 Nisan günü Ulusal Egemenlik ve Çocuk Bayramı ile TBMM'nin açılışının 84. yıldönümü kutlamalarına Meclis Bahçesi'ndeki Atatürk Anıtı'na çelenk konulmasıyla başlanacak. 
     TBMM Başkanı Bülent Arınç'ın kutlamaları kabulünün ardından Genel Kurul, saat 14.00'te özel gündemle toplanacak. 
     Genel Kurul'da, TBMM Başkanı Bülent Arınç, AK Parti Genel Başkanı ve Başbakan Recep Tayyip Erdoğan, CHP Genel Başkanı Deniz Baykal ve DYP Genel Başkanı Mehmet Ağar birer konuşma yapacak. 
     TBMM Başkanı Arınç, akşam saatlerinde 23 Nisan dolayısıyla bir resepsiyon verecek. 
     Kutlama programı, 24 Nisan Cumartesi günü Türkiye Öğrenci Meclisi'nin TBMM Genel Kurulu'nda toplanmasıyla devam edecek. 25 Nisan Pazar günü TBMM bahçesinde halk konserleri verilecek ve havai fişek gösterisi yapılacak. 
     
     YASAMA VE DENETİM FAALİYETLERİ 
     Genel Kurul'un 20 Nisan Salı günü yapacağı toplantıda, DYP Iğdır Milletvekili Dursun Akdemir ve 45 arkadaşının sokak çocuklarının sorunlarının çözümlenebilmesi için alınması gereken önlemlerin belirlenmesi amacıyla verdikleri Meclis Araştırması açılmasına ilişkin önerge görüşülecek. 
     Cumhurbaşkanı Ahmet Necdet Sezer tarafından bir kez daha görüşülmek üzere iade edilen sporda şiddetin önlenmesine ilişkin yasanın maddeleri aynı gün Genel Kurul'da ele alınacak. Sezer, yasaya aykırı davranan ve ceza gören kişinin kulübün ya da taraftar derneğinin mensubu olması halinde, suçun yinelenmesi durumunda mensup olduğu kulüp veya derneğe 3 milyar lira karşılaşmanın yapıldığı spor alanında zarara neden olan taraftarın mensubu olduğu kulübe zarar tutarı kadar karşılaşma yapılan spor alanlarında gerçekleşen şiddet olayları nedeniyle kulübe belirlenen yöntemle bulunacak tutarda idari para cezası verilmesini içeriyor. 
     Cumhurbaşkanı Sezer, maddeleri, ''cezaların kişiselliği'' ilkesine aykırı olduğu gerekçesiyle geri göndermişti. 
     
     ÖZELLEŞTİRME... 
     Genel Kurul'da Çarşamba günü danışmanlık hizmetlerini Kamu İhale Yasası kapsamı dışına çıkaran yasa teklifi, perşembe günü ise Meclis gündemindeki uluslararası anlaşma ve sözleşmeler ele alınacak. 
     
     KOMİSYONLAR 
     TBMM Plan ve Bütçe Komisyonu, salı günü yapacağı toplantıda Maden Kanunu tasarısının görüşmelerine devam edecek. Komisyon, 21 Nisan Çarşamba günü ise Başbakanlık Toplu Konut İdaresi'ne kadro tahsis edilmesini öngören yasa tasarısını görüşecek. 
     TBMM'de bu hafta 20 Nisan Salı günü AK Parti ve CHP Grup toplantılarının da yapılması bekleniyor. 
     
</TEXT>
</DOC>
