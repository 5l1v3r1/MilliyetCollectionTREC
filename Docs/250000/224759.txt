<DOC>
<DOCNO> 224759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun42.html </URL>
<DATE> 2004/03/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Nükleer reaktörü bulunan kruvazör, her an batabilir 
</HEADLINE>
<TEXT>

     Rusya Deniz Kuvvetleri Komutanı Amiral Vladimir Kuroyedov'un, nükleer reaktörü bulunan ''Büyük Pedro'' adlı kruvazörün her an havaya uçabileceği açıklaması, Rusya'da ve dünya kamuoyunda heyecan yarattı. 
     İnterfaks'a açıklama yapan Kuroyedov, ''Kruvazör öyle kötü bir durumda ki, her an patlayabilir. Bu kruvazörde nükleer reaktör bulunması tehlikeyi daha da artırıyor'' diye konuştu. 
     Kruvazördeki sorunu geçen hafta burada yaptığı incelemede farkettiğini ve mürettebata sorunu gidermesi için 2 hafta süre verdiğini söyleyen Kuroyedov, ''Amirallerin yürüdüğü bölgeler sorunsuz, ama amirallerin ziyaret etmediği bölgelerde durum aynen bu kruvazördeki gibi tehlikeli'' dedi. 
     Kuroyodev'in bu açıklaması yabancı basının gündemine bomba gibi düşerken, Rus Kommersant gazetesi, Kuroyodev'in açıklamasının ordu kademesi içindeki iç çekişmeden kaynaklandığını savundu. Kremlin'in bu olaya göstereceği tepki ise merakla bekleniyor. 
     1969 yılında denize indirilen 727 personeli bulunan 26 bin tonluk ''Büyük Pedro'' kruvazörü, Rus donanmasının gözbebeği olarak tanıtılıyor. 

     
</TEXT>
</DOC>
