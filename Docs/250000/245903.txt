<DOC>
<DOCNO> 245903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/yasam/yas08.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum dağcının Türklerden iki isteği var... 
</HEADLINE>
<TEXT>


Kiriakos Onisiforu, Everest'e Kıbrıslı bir Türk'le tırmanmak ve 1972'de İzmir'de kazandığı ancak kaybettiği madalyasının benzerini istiyor... 

YORGO KIRBAKİ Atina 

İzmir'de 1972'de düzenlenen Akdeniz Oyunları'nda Yunanistan formasıyla 400 metrede altın madalya kazanan Kıbrıslı Rum Kiriakos Onisiforu 50 , Yunan dağcılarla Himalayalara tırmandı ve 17 Mayıs'ta Kıbrıs Rum Kesimi bayrağını Everest'e dikti. 
Dünyanın zirvesi Everest'e çıkan ilk Kıbrıslı Rum Kiriakos Onisiforu, "8848 metredeki zirveye Kıbrıs bayrağını diktim. Kıbrıs sorununun çözülmesini ve Kıbrıslı bir Türk ile aynı tepeye tırmanarak bayrağımızı birlikte dikmeyi dilerim" dedi. 

'Türkiye'ye gelirim...' 
Kıbrıs Rum Kesimi'nin Larnaka şehrinde yaşayan Rum dağcı, Milliyet aracılığıyla Türkiye Atletizm Federasyonu'na bir ricasını da iletti. İzmir'deki Akdeniz Oyunları'nda Yunanistan forması ile koştuğu 400 metre yarışında kazandığı altın madalyayı 1974 olaylarında Maraş'ta unutarak güneye geçtiğini belirten Onisiforu, "Türk yetkililerden bu madalyanın bir kopyasını bana vermelerini istiyorum. Eğer böyle bir jestte bulunulursa, madalyayı almak için Türkiye'ye gitmeye hazırım" dedi. 


</TEXT>
</DOC>
