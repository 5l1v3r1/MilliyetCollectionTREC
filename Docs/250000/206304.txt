<DOC>
<DOCNO> 206304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/siyaset/siy03.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'yı 'elektrik' çarptı 
</HEADLINE>
<TEXT>

   İşyerlerine kaçak elektrik kullandırarak devleti 150 trilyon zarara uğratan 4 grup ortaya çıkarıldı. Aralarında DYP'li eski bakan Dağlı'nın oğlunun da bulunduğu 50 kişi gözaltına alındı 
      TOLGA ŞARDAN Ankara 

   
   Ankara'da kaçak elektrik kullanan işyerlerine para karşılığı yardım eden ve aralarında BEDAŞ Başkent Elektrik Dağıtım AŞ görevlilerinin de bulunduğu dört ayrı grup ortaya çıkarıldı. Mali polis, eski Devlet Bakanı DYP'li Halit Dağlı'nın oğlu Taner Dağlı'nın da aralarında bulunduğu 50 kişiyi gözaltına aldı. 
   Bazı işyeri sahiplerinin BEDAŞ görevlilerini aylık maaşa bağladığı belirlenirken, devletin yıllık zararının 150 trilyon lira olduğu saptandı. 
   
   Operasyon iki gün sürdü 
   'Kaçak elektrik' kullanıldığı yönünde bilgi alınması üzerine oluşturulan sivil ekipler, iki gün boyunca sürdürdükleri çalışma sonunda OSTİM'de klişe ve elektrik sayaçlarına sahte mühür yapan üç atölyeyi ortaya çıkardı. 
   Atölye sahiplerinin ifadeleri sonrası, bazı emekli Türkiye Elektrik Kurumu TEK mensuplarıyla BEDAŞ görevlileri ve işyeri sahipleri yakalandı. İki gün süren operasyonlarda 22'si resmi görevli olmak üzere 50 kişi gözaltına alındı. 
   
   Sahte mühürlü sayaçlar 
   Operasyonda, resmi görevlilerle sahte mühür yapan kişilerin son bir yıldır Ankara'daki bazı işyerlerinin yüklü elektrik borçlarının temizlenmesine yardımcı olduğu, elektrik sayaçlarında müdahale edilerek tüketimin az gösterildiği belirlendi. Resmi görevlilerin de sayaçların mühürlerini söküp numaratörleri sürekli geriye alarak devleti zarara soktuğu tespit edildi. 
   Kaçak elektrik kullanan işyerlerine dünden itibaren baskın düzenleyen polis, sayaçları sökmeye başladı. 
   
   
   
</TEXT>
</DOC>
