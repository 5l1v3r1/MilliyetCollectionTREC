<DOC>
<DOCNO> 225393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/asik.html </URL>
<DATE> 2004/03/25/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Yeşili kim geri getirecek 
</HEADLINE>
<TEXT>

   'Yeşil Bursa' yerini 'Gri Bursa'ya bırakmış. DYP ve CHP'li adaylar Bursa'yı eski kimliğine döndürmeyi hedefliyor. AKP adayı ise bu konuya vurgu yapmıyor 
   
      Bursa'da heyecan dozu fazla olmayan ama hayli çekişmeli bir seçim ortamı karşıladı bizi. Bursa Anakent Belediyesi'ne bağlı üç alt belediye var Osmangazi, Yıldırım ve Nilüfer. Geçen seçimde bu belediyeleri silme DSP kazanmış. DSP'li Başkan Erdoğan Bilenser bu defa seçime girmiyor, sosyal demokrat oylar CHP büyükşehir adayı mühendis Gürhan Akdoğan'da toplanacak gibi görünüyor. Akdoğan Bursa'da Kent Konseyi'nin kurucuları arasında yer almış, yaklaşık 25 yıldır kentin çağdaşlığı için Makine Mühendisleri Odası ve benzer sivil toplum kuruluşlarında uğraş vermiş bir isim. 
   
   Şahin Artık değiştim 
   Bir başka nitelikli isim de DYP adayı Cevdet Yüce. Mühendis olan ve kendi firmasını yöneten Yüce, seçimin en iddialı üç isminden biri. Onun da başlıca hedefi Bursa'yı eski kimliğine kavuşturmak, tarihi ve turistik özelliklerini ön plana çıkarmak. Seçimin favorisi tabii AKP adayı Hikmet Şahin. İki dönem üst üste İnegöl Belediye Başkanlığı yapan Şahin, partisinin gücüyle öne geçmiş görünümde. Röportajlarda Şahin'in adını bilmeyen ama oyunu ona verecek çok sayıda yurttaş gördük. Seçimi kim kazanır diye sorduğumuzda cevap genellikle "Tayyip" oluyordu. 
   Şahin'in tartışma minderine çıkmaması diğer adaylarca eleştiriliyor. Şahin'le ilgili bir başka eleştiri geçmişte İnegöl'de içki yasağı uygulamış olması. Abbas Güçlü kendisine bu konuyu üstü kapalı sordu. Artık değişmişti. Kenti laik kurallara uygun yönetecekti. Bu konuda söz veriyordu. 
   Adayların her biri doğal olarak seçimi kendisinin kazanacağını söylüyor... 
   DHA Bursa Temsilcisi Fuat Kars, Deniz Baykal'ın birkaç gün önce düzenlediği mitingin Tayyip Erdoğan'ın ancak üçte biri kadar meraklı topladığını anımsatıyor. Bu fark sonuca ne kadar yansır Sokaktaki CHP'liler partinin iyi çalışmaması nedeniyle kalabalık toplanmadığını, ancak adaylarının seçimi kazanacağını söylüyor bu konu açıldığında. 
   
   Yeşil Bursa, Gri Bursa 
   AKP adayı Hikmet Şahin, kendi oyunun yüzde 50'nin üzerinde olduğunda ısrarlı. 
   Genel kanaat Bursa Anakent ile Osmangazi ve Yıldırım ilçelerinde seçimi AKP'nin kazanacağı, Nilüfer'de ise CHP'li Mustafa Bozbey'in ipi önde göğüsleyeceği yolunda. 
   Uzun sözün kısası... Osmanlı İmparatorluğu'nun başkenti Bursa, bugün tarihi ve turistik karakterini yitirmiş, nüfus baskısı ve plansız yapılaşma altında ezilmiş bir kent görünümünde... Yeşil Bursa yerini Gri Bursa'ya bırakmış... Yalnız ulaşımı vs. çözümlemek değil kentin tarihi, turistik ve kültürel karakterlerini yerli yerine oturtmak da çok önem taşıyor. AKP'li aday bu konuya vurgu yapmıyor. O zaman Bursa'nın sivil toplum kuruluşlarının bu konuyu ele alıp seçildiği takdirde Hikmet Şahin'e Bursa'yı tekrar Bursa yapması için baskıda bulunması önem kazanıyor. 
   Başkanlığı kimin alacağı önemli değil... Bursa'nın kaybetmemesi önemli. 
   
      
   
   
</TEXT>
</DOC>
