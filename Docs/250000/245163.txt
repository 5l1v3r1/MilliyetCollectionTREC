<DOC>
<DOCNO> 245163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/guncel/gun01.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Yiğit ve Evcil Çakıcı'yla şebekeydi 
</HEADLINE>
<TEXT>


Savcının görüşü Alaattin Çakıcı liderliğinde kurulan silahlı teşekkül, ihalenin Korkmaz Yiğit'e kalması konusunda fikir birliğindeydi. Erol Evcil de Yiğit'ten yana tavır koydu 

İSTANBUL Milliyet 

Teşekkül oluşturarak Türk Ticaret Bankası'nın resmi ihalesine fesat karıştırmak suçundan yargılanan 10 sanıktan Korkmaz Yiğit, Mustafa Kefeli, Mehmet Kocabaş ve Erol Evcil'in 1 yıl 3 ay ile 6 yıl arasında ağır hapis cezasına çarptırılması, Hayyam Garipoğlu'nun da aralarında bulunduğu diğer 6 kişinin beraatı istendi. İstanbul 7. Ağır Ceza Mahkemesi'ndeki davada esas hakkındaki görüşünü açıklayan Cumhuriyet Savcısı Fethi Türkmen, Alaattin Çakıcı liderliğinde kurulan silahlı teşekkülle, Yiğit ve ondan yana tavır koyan Evcil, Kocabaş ve Kefeli'nin irtibat sağladığı, ihalenin Yiğit'e kalması bakımından fikir birliğine varıldığı kaydedildi. Mütalaada, "İhalenin Yiğit'e kalması halinde Evcil'in bankaya olan kredi borcundan kurtarılması, Kocabaş'ın bankanın yönetim kurulu başkanlığına getirilmesi konusunda anlaştıkları" kaydedildi. 
Yine 22 Aralık 1997'deki Futbol Federasyonu Başkanlığı seçimine Kefeli, Alp Yalman ve Haluk Ulusoy'un girdikleri, Çakıcı'nın seçimi Kefeli'nin kazanmasını sağlamaya çalıştığı kaydedildi. Kefeli'nin, "silahlı teşekküle katıldığı", "Türkbank ihalesi ve Futbol Federasyonu Başkanlığı" seçimlerine fesat karıştırdığı gerekçesiyle 2 ile 6 yıl arasında ağır hapis cezasına çarptırılması istendi. Yiğit, Kocabaş ve Evcil'in de "silahlı çeteye mensup olmak" ve "ihaleye fesat karıştırmak" suçlarından 1 yıl 3 ay ile 4 yıl arasında ağır hapis cezasına çarptırılmaları talep edildi. 

Eyüp Aşık da topu Yılmaz'a attı 

SALİHA ÇOLAK Ankara 
Türkbank Soruşturma Komisyonu'nun tutanakları, eski yakın çalışma arkadaşlarının, Çakıcı bağlantısına rağmen ihalenin gerçekleştirilmesinden, Mesut Yılmaz'ı sorumlu tuttuklarını ortaya koydu. Eski Devlet Bakanı Eyüp Aşık da, Yılmaz'ın gelişmelerden bilgisi olduğunu söyledi. İhaleden önce de Türkbank'ın satışının söz konusu olduğunu kaydeden Aşık, kendisini arayan Çakıcı'nın "Yolsuzluk var. Satış yapılacak, 20 milyon dolar rüşvet alınacak" dediğini, durumu Yılmaz'a aktardığını anlattı. 


</TEXT>
</DOC>
