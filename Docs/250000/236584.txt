<DOC>
<DOCNO> 236584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/siyaset/siy03.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li başkanlara 'karizma' dersi 
</HEADLINE>
<TEXT>


Liderlik dersi gören AKP'li yeni belediye başkanlarına, karizma, yaratıcılık, organizasyon yeteneği öğretiliyor 

Abdullah Karakuş 


AKP'li yeni belediye başkanları, Ankara'da Genel Merkez'de sekiz gün sürecek liderlik derslerine başladı. Eğitimde başkanlara karizmadan otoriteye, yaratıcılıktan güven duygusuna, uzağı görmeden motivasyona, otokratik liderlikten demokratik liderliğe birçok konu anlatılıyor. 
Academy International'ın "sistem liderliği" ana başlığıyla başladığı eğitimlerde "üstün organizasyon yeteneği", "etkin insan gücü yönetimi", "güçlü kişilik özellikleri" ve "yüksek kurumsal güç" adı altında dört basamakta ayrıntılı bilgi veriliyor. Bu basamaklarda açıklık iletişime, fikirlere, değişime , karizma, mücadele ruhu tutku, çalışkanlık, atılım gücü , yaratıcılık EQ IQ, üretkenlik , güven sorumluluk, inanılırlık, tutarlılık , nitelik ve bilgi konularına giriliyor. 

Demokratik liderlik vurgusu 
Liderlikle ilgili araştırmaların da anlatıldığı ders notlarında şu vurgular yapılıyor 
OTOKRATİK LİDERLİK Araştırmalara göre bireysel özelliklerle başarı arasında güçlü bir ilişki yoktur. Otokratik liderlerle çalışanlar liderin mevcudiyeti halinde iyi bir performans sergiler. Ancak bu liderlikten pek hoşlanmaz. Demokratik liderlikse katılımı cesaretlendiren, uzmanlık ve referans gücüne dayanır. Bu liderler çalışan merkezlidir. Çalışanlar liderleri olmadığı zaman da performanslarını sürdürür. 
LİDERLERiN DAVRANIŞLARI Çalışanlara ve işe yönelik iki temel lider davranışı vardır. Çalışanlara yönelik lider astlarını düşünen, onların fikir ve duygularına kıymet veren, karşılıklı güven kuran bireylerdir. Bu liderler, dostça ilişkilere, açık haberleşmeye, grup çalışmasına, çalışanların iyi ve rahat olmalarına önem verirler. İşe yönelik liderlerse görevin tamamlanması ve çalışanların amacı gerçekleştirmeye yönlendirilmesiyle daha çok ilgilidirler. Bu liderler emirler vermeyi, planlama için zaman ayırmayı süreleri içinde işlerin tamamlanmasını ön planda tutar. 



</TEXT>
</DOC>
