<DOC>
<DOCNO> 240048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo19.html </URL>
<DATE> 2004/05/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gençlerbirliği, Ümit Bozkurt ile 1 yıllık sözleşme yeniledi... 
</HEADLINE>
<TEXT>

     Gençlerbirliği, takım kaptanı Ümit Bozkurt ile 1 yıllık sözleşme yeniledi. 
     Beştepe İlhan Cavcav Tesisleri'nde yapılan imza törenine, kulüp basın sözcüsü Muammmer Akyüz katıldı. Akyüz, burada yaptığı konuşmada, Ümit'in Gençlerbirliği'nin en değerli futbolcusu olduğunu vurgulayarak, ''Hem UEFA Kupası'nda 4. tur, hem de Türkiye Kupası'nda final oynadıysak, Ümit'in bunda katkısı büyük. Futbol dışında insan olarak da Gençlerbirliği'ne ismi yazılacaklar arasında bir kişilik. İmza nedeniyle mutluyuz'' diye konuştu. 
     Başkent ekibinin kaptanı Ümit de imza sonrasında, 2 yıldır Gençlerbirliği'nde bulunduğunu ve mutlu olduğunu ifade ederek, şöyle konuştu 
     ''Takım olarak bir yükselişimiz var. Bu da Gençlerbirliği'ni seçmemde ne kadar haklı olduğumu gösterdi. Gençlerbirliği'nin çıkşının hızlanması için elimden geleni yapacağım. Burada bulunmaktan dolayı mutluyum. Her iki tarafa da hayırlı olsun.'' 
     
     DIŞ TRANSFERDE GELİŞME YOK 
     İmza töreni sonrasında basın mensuplarının dış transferlerle ilgili sorularını yanıtlayan Muammer Akyüz, 2 futbolcuyla görüşmelerinin sürdüğünü belirterek, ''Samsunspor'dan Mehmet Nas ve Konyaspor'dan Sedat ile görüşmelerimiz devam ediyor. Kesinleşmiş birşey yok. Gidenlerden dolayı üzülüyoruz. Ancak giden futbolcuların yerine onlar kadar kaliteli oyuncular alacağız'' diye konuştu. 
     Son günlerde basında Deniz ile çıkan haberlere de değinen Akyüz, bu futbolcuyla henüz bir anlaşma sağlayamadıklarını ve görüşmelerde bir ilerleme kaydedilemediğini sözlerine ekledi. 
     
</TEXT>
</DOC>
