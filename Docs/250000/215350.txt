<DOC>
<DOCNO> 215350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/ekonomi/eko02.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'ye tarih kısa sürede açıklanır' 
</HEADLINE>
<TEXT>

   Londra Finans Merkezi Başkanı Finch, Avrupa Birliği ülkelerinin Türkiye'nin AB'ye girişi için kısa zamanda tarih verecekleri tahmininde bulundu 
      NEVSAL ELEVLİ Londra 
   
   Londra Finans Merkezi Başkanı Robert Finch, Türkiye'nin çok kısa sürede AB için tarih alacağını iddia etti. Finch, Türkiye'nin uyguladığı ekonomik programından çok etkilendiğini kaydetti. 
   Önümüzdeki hafta Türkiye'ye gelecek olan Londra Finans Merkezi Başkanı Robert Finch Türkiye'nin Ekonomik Reform programını uygulamakta gösterdiği kararlılıktan çok etkilendiğini kaydederek, "Bunun İstanbul Menkul Kıymetler Borsası'nı ve eurobondlarını son dokuz ayda olumlu etkilediği muhakkak" diye konuştu. 
   
   'Hararetle destekliyoruz' 
   Ziyaretinde Ali Babacan ve Kemal Unakıtan ile görüşecek olan Finch, İngiltere ve Avrupa ülkelerinin Türkiye'nin Avrupa Birliği'ne girmesine ilişkin tarihi çok kısa zamanda vereceklerini iddia etti. İngiltere'nin Türkiye'nin AB girmesini hararetle desteklediğini kaydeden Finch, "Bu Türkiye'nin politik kriterleri oluşturmasına bağlı. Bu politik kriterlerin ülkelerinde oluştuğunu Avrupa'ya anlatmak açısından Türk finans kuruluşlarının önemli rol oynayacağına inanıyorum" dedi. 
   HSBC ve Aviva'nın Türkiye'ye yatırım yapmasından çok memnun olduğunu söyleyen Finch, "Türkiye'de bireysel emeklilik, uzun vadeli konut kredisi ve kamu - özel sektör ortaklığı geliştikçe çok uluslu İngiliz şirketlerinin de Türkiye'ye olan ilgisi artacaktır. 
   Orta Asya'daki ülkelere yatırım konusu özel şirketlerin kendi seçimleri olacaktır. Türkiye'de görüşmek istediğim diğer bir konu ise uluslararası avukat firmalarının Türkiye'de çalışabilmelerine olanak sağlamak. Bu çok önemli Türk avukatlık şirketleri ile ortaklık olabilir. Ya da bu firmalar Türk avukatları eğitebilirler. Bu yanlış anlaşılmamalı. Türk avukatları ile rekabet yaratmak ya da mahkemelere girmek için değil uluslararası finans kapılarını açabilmek için bu gerekli" diyerek sözlerini tamamladı. 
   
   
</TEXT>
</DOC>
