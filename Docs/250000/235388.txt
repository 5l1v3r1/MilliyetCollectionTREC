<DOC>
<DOCNO> 235388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas14.html </URL>
<DATE> 2004/04/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fazıl Say Japonya'yı büyüledi 
</HEADLINE>
<TEXT>

     Selma Kürün bildiriyor 

Dünyaca ünlü piyanist Fazıl Say, Japonya'da verdiği konser ve resitallerle dinleyenleri bir kez daha kendisine hayran bıraktı. 
     Japonya'da devam eden ''Türkiye Yılı'' etkinlikleri kapsamındaki turne çerçevesinde Say, 11 ila 26 Nisan arasında Japonya'nın Kamakura, Sapporo, Nagano, Toyama, Mito, Musaşino, Osaka, Niigata kentleri ve başkent Tokyo'da orkestra eşliğinde 4 konser, 7 de resital verdi. 
     Sanatçı, dördüncü kez çıktığı Japonya turnesinde orkestra eşliğinde verdiği konserler ve resitallerle Japon sanatseverlerin gönlünü bir kez daha fethetti. 
     Tokyo'da, 24 Nisan Cumartesi akşamı şehrin en prestijli salonlarından Santory Hall'de, Tokyo Senfoni Orkestrası eşliğinde bir konser veren sanatçı, Japonya turnesini dün akşam yine şehrin önde gelen salonlarından Kioi Hall'de verdiği resitalle tamamladı. 
     Tokyo'da 2 bin ile 7 bin yen arasında satışa sunulan konser ve resital biletlerinin günler öncesinden tükendiği bildirildi. 
     
     NEFESLERİNİ TUTARAK DİNLEDİLER 

     Santory Hall'de şef Noriçika İimori yönetimindeki Tokyo Senfoni Orkestrası eşliğinde verdiği konserde, Mozart'ın 23 numaralı piyano konçertosundan bir bölüm seslendiren Say, salonu tıklım tıklım dolduran, aralarında Türkiye'nin Tokyo Büyükelçisi Solmaz Ünaydın'ın yanı sıra çok sayıda üst düzey yetkilinin bulunduğu 2 bin dolayındaki izleyiciden büyük alkış aldı. 
     Say, bitmek bilmeyen alkışlar üzerine, dinleyicilere sürpriz yaparak, Türkçe adı ''Daha Dün Annemizin'', Japonca adı ise ''Kira Kira Boşi'' Parıldayan Yıldız olan, müziği Mozart'a ait çocuk şarkısını kendine özgü yorumuyla seslendirdi. 
     Say'ın sürprizinden çok etkilenen izleyiciler, ''bravo'' sesleriyle sanatçıyı bir kez daha sahneye davet ettiler. Sanatçı bu kez de ünlü halk ozanı Aşık Veysel'in ''Kara Toprak'' isimli eserinden esinlenerek bestelediği parçayı seslendirdi. 
     Sanatçının kendine özgü yorumuyla piyanoyu bir halk sazı gibi kullanarak çıkardığı ezgiden çok etkilenen izleyiciler, parçayı adeta nefeslerini tutarak dinlediler. Parçanın sonunda büyük bir alkış tufanı koparken, salonda tekrar ''bravo'' sesleri yankılandı. 
     İzleyiciler, sanatçıyı performasından dolayı dakikalarca ayakta alkışladılar. Konserin ardından, Tokyo Büyükelçiliği'nde seçkin bir davetli topluluğunun katıldığı bir de resepsiyon verildi. 
     Ünaydın, burada yaptığı konuşmada, Japonya'da Türkiye Yılı'nın sona ermesine bir ay kala Say gibi bir sanatçının konser vermesinden büyük mutluluk duyduğunu belirtti. 
     Say'ın dünyanın birçok yerinde resitaller verdiğini ve önemli orkestralarla birlikte çaldığını kaydeden Ünaydın, çok yönlü bir müzisyen olan sanatçının aynı zamanda besteleri de bulunduğunu kaydetti. 
     Say, burada da davetliler tarafından tebrik yağmuruna tutuldu. 
     
     ''KARA TOPRAK'' YİNE BÜYÜLEDİ 

     Fazıl Say, Japonya turnesini dün akşam Tokyo'nun önde gelen konser salonlarından, 800 kişilik Kioi Hall'de verdiği ve Tokyo Büyükelçisi Ünaydın'ın da izlediği resitalle tamamladı. 
     Sanatçı, resitalin ilk bölümünde Haydn ve Ravel'in eserlerinin yanı sıra kendi bestesi olan ''Kara Toprak''ı seslendirdi. ''Kara Toprak''ı, büyük bir konsantrasyon içinde zaman zaman duygulu, zaman zaman da tempolu bir ritmle seslendiren sanatçı, duygularını mimikleri ve beden diliyle de ezgiye yansıttı. 
     İlk bölümün sonunda sanatçıyı alkış yağmuruna tutan izleyiciler, salonda satışı yapılan sanatçının CD'lerini adeta kapıştılar. 
     Sanatçının, bu ülkede yeni piyasaya çıkan ve 2940 yene satılan İngilizce ''Black Earth'' Kara Toprak adını taşıyan CD'si başta olmak üzere, fiyatları 2100-2940 yen arasında değişen ve Japonya'da önceki yıllarda piyasaya çıkan CD'lerinin dinleyiciler tarafından ''peynir ekmek gibi kapışılması'' salon görevlilerini de şaşırtı. 
     Görevliler, dinleyicilerin CD'leri genellikle konser sonunda satın almayı tercih ettiğini belirterek, konser arasında bu kadar çok satışın ender görüldüğünü söylediler. 
     Say, ikinci bölümde ise Beethoven'in 23 numaralı sonatasından bir bölüm seslendirdi. Dinleyicilerin alkış yağmuru altında tekrar tekrar sahneye davet edilen ve dört kez bis yapan sanatçı, Tokyo'da verdiği önceki konserde yorumladığı Mozart'ın çocuk şarkısı ve ''Türk Marşı'' ile kendi bestelerini seslendirdi. 
     Konser sonunda sanatçıyı ayakta alkışlayan dinleyiciler, imza almak için de uzun kuyruk oluşturdu. Say, kendisinden imza almak için uzun süre sırada bekleyen hayranlarıyla tek tek ilgilendi. 
     Say'ın dün akşamki konseri, Japonya'nın yarı resmi televizyon kanalı NHK tarafından da baştan sona kaydedildi. Sanatçının konserinin söz konusu televizyonun klasik müzik programında kesintisiz yayınlanacağı bildirildi. 
     
     '' KARA TOPRAK BENİM MÜHRÜM'' 

     Say, ünlü halk ozanı Aşık Veysel'den esinlenerek bestelediği ''Kara Toprak''ın kendisinin bir çeşit mührü olduğunu söyledi. 
     Bir yıl içinde çeşitli ülkelerde ortalama 110 konser verdiğini ifade eden Say, ''Aşık Veysel'in eserinden esinlenerek yaptığım bu bestemi hemen hemen her konserimde seslendiriyorum. Anadolu toprağından esinlenme olduğu için bende özel bir yeri var. Biraz da bestecilik yanımı ortaya çıkarıyor. Bu yüzden bu parça benim bir çeşit mührüm gibi'' diye konuştu. 
     Japonya konserlerinin artık iyice oturduğunu ve dördüncü kez çıktığı turne sırasında dinleyicilerden çok olumlu tepkiler aldığını ifade eden sanatçı, bundan sonraki turnesinin ise 2006 yılında yapılmasının planlandığını bildirdi. 
     Sanatçı, 24 Mart'ta Japonya'da piyasaya çıkan ''Kara Toprak'' CD'sinin satışlarının da çok iyi gittiğini belirtti. 
     Say, mayıs ayı sonunda Nazım Hikmet'in eserlerinin yer aldığı gösteriyi Ankara'da ve Antalya'da sunacağını da söyledi. 
     
     JAPONLAR ÇOK SEVİYOR 

     Japonya'da mart ayında piyasaya çıkan ''Kara Toprak'' ile birlikte 7 CD'si bulunan Say, sanatseverler tarafından çok seviliyor. CD'leri en çok satan klasikler arasında yer alan sanatçıyla ilgili, ''Normalde çok sakin yaradılışlı bir kişi olmasına karşın, piyanoyla karşılaşınca patlıyor'' yorumları yapılıyor. 
     Yorumlarda, ''Konser sırasında el ve kol haraketleriyle müziği yakalaması ve hafif hafif mırıldanması''nın izleyicide büyük etki yarattığı belirtilerek, ''Büyük bestecilerin eserlerini sanki kendisininmiş gibi, hafif bir esinti ve hiç zorlanmadan, rahatlıkla çalıyor. Bu nedenle sanatseverler kendisini çok seviyor'' deniliyor. 
     
</TEXT>
</DOC>
