<DOC>
<DOCNO> 209097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo02.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor kötü gidişe son verdi 81-73 
</HEADLINE>
<TEXT>

     Basketbol Erkekler Avrupa Ligi A Grubu'nda mücadele eden Ülkerspor, Sırbistan Karadağ'ın BC Partizan Mobtel takımını 81-73 yendi. 
     Karşılaşma her iki takımın da canlı ve agresif savunmasıyla başlarken, Ülkerspor, Booker ile sayılar bulup oyunu önde götürmeye çalıştı. 5. dakika 8-8 eşitlikle geçildi. Ev sahibi ekip, faul barajını 4 dakika içinde doldururken, pota altında Blair'i kullanamamasına rağmen Booker ve İbrahim'in basketleriyle ilk periyodu 20-17 önde tamamladı. 
     İkinci periyotla birlikte daha etkili olmaya başlayan Ülkerspor, Rentzias'ın katkılarıyla 13. dakikada farkı 12 sayıya 33-21 çıkardı. Naumoski yönetimindeki Ülkerspor, Fatih'in savunmadaki çabası, İbrahim'in de etkili dış atışları ve hızlı hücumlarıyla, ilk yarıyı 14 sayı farkla 47-33 önde kapadı. 
     İkinci yarının başında rakibin canlı savunması karşısında oyun kurmakta zorlanan Ülkerspor, buna rağmen 25. dakikayı 54-44 önde geçti. Özellikle pota altında savunmasını iyi yapan ev sahibi ekip, hücumda da etkili olmaya başlayınca 3. periyot sonunda 63-52'lik üstünlüğü yakaladı. 
     Grubun güçlü takımlarından olan rakibi karşısında son periyotta da etkili bir oyun sergileyen Ülkerspor, 35. dakikada 69-58'lik skora ulaşınca rahatladı. Haluk ve İbrahim'in sayılarıyla karşılaşmayı 81-73 kazanan Ülkerspor, 4 maçlık yenilgi serisini de sona erdirdi. 
     
</TEXT>
</DOC>
