<DOC>
<DOCNO> 241703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy10.html </URL>
<DATE> 2004/05/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fener Rum Patriği Türkiye'nin AB'ye gireceğine tüm kalbimle inanıyorum 
</HEADLINE>
<TEXT>

     Fener Rum Patriği Bartholomeos, Türkiye'nin AB'ye gireceğine bütün kalbiyle inandığını belirtti. 
     Bartholomeos, Nevşehir'in Ürgüp İlçesi'ne bağlı Mustafapaşa Beldesi'nde düzenlenen 3. Sinasos Kültür ve Sanat Festivali kapsamında Konstantin Eleni Kilisesi'nde yönettiği ayinin ardından yaptığı konuşmada, Kapadokya'da böyle bir etkinlik düzenlemelerine izin verilmesini memnuniyetle karşıladığını belirtti. 
     Türkiye'nin AB ülkeleri arasında yer alması gerektiğini ifade eden Bartholomeos, ''Türkiye, er ya da geç AB'ye girecektir. Buna bütün kalbimle inanıyorum. Türkiye taşıdığı kültürel mirasla ve sahip olduğu misyonla bunu çoktan hak etmiştir'' dedi. 
     Kapadokya bölgesi başta olmak üzere Anadolu'nun birçok yerinde bulunan kiliselerde ayin yapabiliyor olmalarının kendilerini mutlu ettiğini söyleyen Bartholomeos, şöyle konuştu 
     ''Anadolu'da Kapadokya merkez olmak üzere birçok kilise, 80 yıl önceki mübadelenin ardından sessizliğe bürünmüştü. 80 yıldır susan Anadolu'daki kiliselerde artık ayin yapabiliyoruz. Bu konuda Türk makamları bizden desteklerini esirgemiyor. Devlet yöneticilerine ve bize kucak açan yerel makamlara Ortodoks alemi adına sonsuz şükranlarımı sunuyorum. Bu tür etkinliklere, Ortodoks aleminin daha geniş katılımla destek vermesini bekliyorum.'' Ayine katılan cemaat, Bartholomeos'un ikram ettiği şaraptan içip ekmekten yedi. 
     Kilise çıkışında Bartholomeos etkinlikleri izleyen öğrencilere çeşitli hediyeler verdi. 
     
</TEXT>
</DOC>
