<DOC>
<DOCNO> 203545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur03.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış aylarında yağlanma artıyor... 
</HEADLINE>
<TEXT>

     Selçuk Üniversitesi Eğitim Fakültesi Beden Eğitimi ve Spor Bölümü Öğretim Üyesi Yrd. Doç. Dr. Yalçın Kaya, kış aylarında kendisini pasifize eden vücudun yağlanmaya meyilli olduğunu bildirdi. 
     Kaya, kış uykusuna yatan canlılarda olduğu gibi insan vücudunun da kış aylarında kendisini pasifize ettiğini aktivitelerini ise en aza indirgediğini söyledi. 
     Soğuk ortamda kasların daha çok kasıldığını ve gevşemek istemediğini belirten Kaya, ısınmaya harcanan kalorinin de artması nedeniyle vücudun yağlanarak doğal bir savunma mekanizması geliştirdiğini kaydetti. 
     Vücudun kış aylarında kalorisinin üçte ikisini ısınmak için kullandığını belirten Kaya, kasların kasılması ile enerji kullanımının artmasına yol açtığını dile getirerek, şunları kaydetti 
     ''Bu biyolojik bir reaksiyon. Balıklar da ısı değişimine karşı dengelerini korumak için yağ stokları biriktirirler. Enerjiyi ısıya dönüştürmeye yönelik bir denge oluştururlar. Isıya dönüştürecekleri bu enerjiyi yağ stoklarından sağlarlar''. 
     Bilinçli egzersiz ve spor aktiviteleriyle aşırı kilo alımının önlenebileceğini ifade eden Kaya, ''İnsanlar bilinçli egzersizin ne olduğunu bilmedikleri için kilo veremiyorlar. Aerobik yaparken uzun süreli ancak düşük tempoda çalışılmalı, nabız 120 seviyesinde olmalıdır. Nabzın 120'nin üzerine çıkması durumunda vücut enerji olarak yağları değil oksijeni kullanacaktır'' dedi. 
     Kaya, kış aylarında vücudun yağlanmasının gerekli olduğunu ifade ederek, gribal enfeksiyonların önlenmesinde ve savunma mekanizmasının korunmasında vücudun yağlanmaya ihtiyaç duyduğunu kaydetti. 
     Kaya, kış aylarında aşırı yağlı yemeklerden kaçınılması gerektiğine dikkati çekerek, egzersiz yapılarak günlük alınan enerjiyle sarf edilen enerjinin dengelenebileceğini belirtti. 
     
</TEXT>
</DOC>
