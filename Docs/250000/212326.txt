<DOC>
<DOCNO> 212326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/spor/spo02.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet bitti 
</HEADLINE>
<TEXT>

   Yedek kalmayı hazmedemeyen genç futbolcunun son tavırları bardağı taşırdı. Teknik Direktör Daum'un rapor vermesi durumunda başarılı savunmacının kadro dışı bırakılabileceği belirtildi 
      YUSUF KOBAL 

   
   Can sıktı 
   DENİZLİSPOR'DAN büyük ümitlerle transfer edilen, ancak aradığı formayı Fenerbahçe'de bulamayan Servet'in yedek kalmaya tepki göstermesi, Sarı - Lacivertliler'de sorun oldu. İstanbulspor maçında oynamamasına tavır koyan genç savunmacı, Samsun deplasmanında da can sıktı. İdmanlarda kendini oyuna vermeyen, koşularda en arkada kalan, yedek kaldığı için maç öncesinde ısınma hareketlerini bile yapmayan bu futbolcu için Daum'un raporu beklenecek. 
   
   Uyarılacak 
   FENERBAHÇE Teknik Direktörü'nün, Servet hakkında olumsuz bir rapor vermesi durumunda cezalandırılacağı öğrenildi. Daum'un, genç oyuncuyu bu sezon kadrosunda düşünmediği vurgulandı. Gelecek yıla dönük bir transfer olarak bakılan Servet'in, takım içi huzuru bozacağı gerekçesiyle kadro dışı bırakılmasının bile gündeme geleceği ifade edildi. Sarı - Lacivertli futbolcu öncelikle uyarılacak, kendisine çekidüzen vermesi istenecek. 
   
   Dersini çalışmış    'Zor da olsa yendik' 
   TÜRKİYE Kupası'nda Samsunspor'u geçip, çeyrek finale kalan Fenerbahçe'nin Teknik Direktörü Daum dün bir basın toplantısı yaptı, maçı değerlendirdi, rakiplerine gönderme yapmayı da ihmal etmedi. İlk yarıda 3-0 yenildikleri Samsunspor maçını izleyerek kendilerine ders çıkardıklarını vurgulayan Alman çalıştırıcı, "Zor da olsa galip geldik" dedi. Trabzonspor maçının önemine de değinen başarılı teknik adam, kısıtlı bir kadroyla yarışı sürdürdüğünü belirtti. 
   
   Rakiplerine gönderme 
   TRANSFERDE Ortega konusunu duymak bile istemeyen Daum, "Gelirse gelir, gelmezse gelmez" diyerek kısa kesti. Daha sonra hakemleri savunan Fenerbahçe'nin teknik direktörü, "Dünyanın hiçbir yerinde hakemler küçük, büyük takım ayrımı yapmaz. Maçı en iyi şekilde bitirmek ister. Tansiyonları yükseltmezsek, kartlar çıkmaz. Fakat bunların sorumlusu futbolcular ve biz teknik direktörlerdir." Daum son olarak herkesin bayramını kutladı. 
   
   Saracoğlu'nda bayram hazırlığı    FENERBAHÇE, Trabzonspor ile yarın oynayacağı karşılaşmanın son hazırlığını bugün Şükrü Saracoğlu Stadı'nda yapacak. Sahaya süreceği 11'i taktik antrenmanında deneyecek olan Teknik Direktör Daum, ayrıca yeni transfer Mehmet Yozgatlı'yı gözlemleyecek, kadroya alıp almayacağına karar verecek. Öte yandan Samsunspor maçında oynayanlar dün düz koşu yaptı, salonda masaj oldu. Diğerleri ise, Koch yönetiminde ormanda bir süre çalıştıktan sonra kanatlardan orta çalışması yaptı. 
   
   Ariel Ortega Kolombiya'da    SARI-LACİVERTLİ kulüp ile olan sorunlarını bir türlü halledemeyen Ariel Ortega, Valderama'nın jübilesi için Kolombiya'ya gitti. Jübile karşılaşmasında aralarında Maradona'nın da bulunduğu birçok ünlüyle birlikte yarın sahaya çıkacak olan Arjantinli yıldız, problemleri çözülünceye kadar bu tür müsabakalarla kendini hazır tutmaya çalışıyor. 
   
   Maça gel hesap aç    FENERBAHÇE Sportif A.Ş'nin halka arzını gerçekleştirecek Deniz Yatırım, Trabzonspor maçında Şükrü Saracoğlu Stadı'nın tribünlerinde halka arzı tanıtacak, hisse almak isteyen taraftarlara, Denizbank bünyesinde hesap açma fırsatı tanıyacak. Standların, maraton ve numaralı tribün ile 1. ve 2. loca katlarındaki salonda yer alacağı açıklandı. 
   
   Yakın gidiyor    YÖNETİMİN bir süre önce transfer görüşmesi yaptığı Hakan Yakın, Alman 1. Ligi takımlarından Stuttgart'a gidiyor. İsviçre ekibinin Başkanı Ggig Oeri ile bir görüşme yapan genç futbolcu, Alman takımıyla anlaştığını, kendisine yardım edilmesini istedi. Oeri de Stuttgart'ın kendileriyle bugün temasa geçmesi halinde izin vereceklerini, aksi taktirde transferin 2005 sezonunun sonuna kalacağını söyledi. 
   
   
</TEXT>
</DOC>
