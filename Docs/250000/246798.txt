<DOC>
<DOCNO> 246798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun55.html </URL>
<DATE> 2004/06/10/ </DATE>
<TIME> 23.33 </TIME>
<AUTHOR>  </AUTHOR>
<HEADLINE>
Caz efsanesi Ray Charles öldü. 
</HEADLINE>
<TEXT>

     73 yaşında hayata veda eden efsanevi soul şarkıcısı ve piyanisti Ray Charles, 53 yıllık müzikal kariyeri boyunca müziğin sınırları olmadığını göstermeye çalıştı. 
     Beverly Hills'teki evinde, karaciğer rahatsızlığına yenik düşen Charles, hayatını müziğin sınırları olmadığını kanıtlamaya adamış, müzikle ilgili basit tanımlamalara karşı çıkmıştı. 
     Country müzik, caz, blues, R B türlerinde gösterdiği başarıyla 12 Grammy müzik ödülüne layık görülen Charles, bu ödüllerin 9'unu 1960-1966 yılları arasında almıştı. 
     7 yaşında görme yetisini kaybeden, 15 yaşında öksüz kalan Charles'in ''dokunaklı'' sesinin, zor geçen çocukluk günlerinin izlerini taşıdığı yorumları yapılırdı. 
     Hayranlarının karşısına son kez, 30 Nisan'da Clint Eastwood ile çıkan Charles, 53 yıllık sahne hayatında sadece Ağustos 2003'te kalçasındaki şiddetli ağrılar nedeniyle konserlerini iptal etmiş, üzüntüsünü, ''Konserlerimi iptal etmek kalbimi kırıyor'' sözleriyle ifade etmişti. 
     Geçirdiği başarılı kalça ameliyatından sonra yeniden sahnelere dönen Charles, Aralık 2003'te ''kendini son derece iyi hissettiğini, turnelere yeniden başlayacağını, çünkü yolların kendisinin ikinci evi olduğunu'' açıklamıştı. 
     Charles, ''Makin' Whoopee'' ve ''America the Beautiful'' adlı şarkılarıyla hayranlarının gönlünde taht kurmuştu. 
     
</TEXT>
</DOC>
