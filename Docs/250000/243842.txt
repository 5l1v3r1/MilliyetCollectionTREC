<DOC>
<DOCNO> 243842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sontur18.html </URL>
<DATE> 2004/05/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kadıköy ve Kartal'da "NATO Zirvesi'ne Hayır" gösterileri... 
</HEADLINE>
<TEXT>

     Kadıköy ve Kartal'daki gösterilerde, NATO Zirvesi ile İsrail'in Filistin'e yönelik operasyonları protesto edildi. 
     Kadıköy İskele Meydanı'nda bir grup partiliyle basın açıklaması yapan Sosyalist Demokrasi Partisi SDP İstanbul İl Başkanı Rıdvan Turan, ABD'nin Irak halkını kadın-erkek, yaşlı-çocuk ayırımı yapmadan yok ettiğini ifade ederek, ''ABD'nin Irak'ta, İsrail'in Filistin'de yaptıkları dünya halkları tarafından utanç, nefret ve öfkeyle izleniyor'' dedi. 
     Büyük Ortadoğu Projesi'nin yoksul halkları sömürmeyi amaçladığını öne süren Turan, İstanbul'daki NATO Zirvesi'nde de bu konuların konuşulacağını savunarak, ''SDP, NATO Zirvesi'nin İstanbul'da yapılmasını istemiyor'' diye konuştu. 
     Protesto ifadeleri içeren dövizler taşıyan ve sloganlar atan SDP'liler, açıklamanın ardından dağıldı. 
     Öte yanda, ''Emekçi Kadınlar Birliği'' üyesi bir grup, Kartal Meydanı'nda basın açıklaması yaparak, NATO Zirvesi'ni protesto etti. 
     Düzenledikleri 2 kişilik sokak tiyatrosu ve attıkları ''Kadınlar NATO'yu durduracak'' sloganıyla tepkilerini gösteren gruptakiler, daha sonra dağıldı. 
     
</TEXT>
</DOC>
