<DOC>
<DOCNO> 208991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/yasam/ayas.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız, polis otosu çaldı 
</HEADLINE>
<TEXT>

   İstanbul'da çaldıkları otomobille kaza yapan hırsızlar, kendilerini yakalayan polisin ekip otosuyla kayıplara karıştı 
      MUTLU BOZDAĞ İstanbul 
   
   Bağcılar'da yaşanan bir oto hırsızlığı vakası, 'Bu kadarına pes' dedirtti. Çalıntı otomobille kaza yapmalarının ardından polisin gözaltına aldığı üç hırsız, bindirildikleri ekip otosunu çalarak kaçtı. Alarma geçen polis, saatlerce İstanbul'u aradı ve ekip otosu beş saat sonra çalındığı yerden iki sokak ötede bulundu. 
   Her şey, 34 VD 0342 plakalı Volkswagen Golf marka otomobilin, Bahçelievler'den üç kişi tarafından çalındığı ihbarıyla başladı. Çalıntı araç, dün sabaha karşı saat 02.00 sıralarında Pazar Caddesi'nde Bağcılar İlçe Emniyet Müdürlüğü'ne bağlı 73153 kodlu polis ekibince takibe alındı. Polisi fark eden üç hırsız kaçınca, kovalamaca başladı. Ancak son sürat ilerleyen çalıntı otomobil, Maslak Caddesi'nde, Alim Delibaş'ın kullandığı 34 J 3313 plakalı servis minibüsüne çarptı. 
   
   Korurken, kaçırdılar 
   Üç hırsız, vatandaşlar ve peşlerindeki polis tarafından yakalandı. 
   Vatandaşlar, hırsız olduklarını öğrenince, polisin kelepçe takmaya başladığı kişileri tartaklamaya başladı. Zanlıları korumak için ekip otosuna bindiren polis, ardından öfkeli vatandaşları sakinleştirmek için uğraşmaya başladı. Bu durumu fırsat bilen hırsızlar, içinde bulundukları çalışır haldeki 34 A 73153 plakalı resmi polis otosunu alarak kaçtı. 
   Bunun üzerine polis alarma geçerek, ekip otosunu aramaya başladı. Saatler süren çalışmalar sonucu ekip otosu, sabah 07.00 sıralarında aynı mahalledeki Fındık Sokak'ta terk edilmiş halde bulundu. Uzman ekip tarafından incelenen otomobil, çekici yardımıyla polis merkezine götürüldü. Kayıplara karışan biri kelepçeli üç hırsız ise her yerde aranıyor. 
   
   
</TEXT>
</DOC>
