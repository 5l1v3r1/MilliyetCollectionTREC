<DOC>
<DOCNO> 239392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy22.html </URL>
<DATE> 2004/05/12/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Ateş "Eğitim sistemini İran'a, Arabistan'a yanaştırıyoruz" 
</HEADLINE>
<TEXT>

     TBMM Genel Kurulu'nda, YÖK Tasarısı'nın tümü üzerindeki görüşmelerin ardından maddelerine geçilmesi oylanarak kabul edildi. 
     Tasarı üzerinde kişisel görüşlerini açıklayan CHP Gaziantep Milletvekili Abdülkadir Ateş, Türkiye'nin eğitimde önemli sorunları bulunduğunu okur-yazarlık, okullaşma, yükseköğretim, kadınların okula gitme oranları açısından Avrupa'daki tüm ülkelerin gerisinde olduğunu söyledi. İstanbul, Ankara ve diğer büyük şehirlerde öğrencilerin 80 kişilik sınıflarda öğretim gördüğünü belirten Ateş, bu sorunlar varken imam hatip liselerini öne çıkaran bir tasarıyı getirmenin ve yaratılan gerilimle ülkede 2.5 milyar dolar zarar açılmasının yazık ve günah olduğunu söyledi. 
     Getirilmek istenen sistemin, Avrupa'da örneği olmadığını bildiren Ateş, ''Bir yandan AB'ye uyum paketleri çıkarılırken öte yandan eğitim sistemini İran'a, Suudi Arabistan'a yanaştırıyorsunuz'' diye konuştu. 
     Ateş, tasarının getirdiği hükümlerle üniversite yönetimi ve kadrolarının siyasallaştırılmasının amaçlandığını da savundu. 
     
     NIMIZIN SESİNE KULAK VEREREK İŞ YAPARIZ'' 
     CHP'li milletvekillerinin sorularını yanıtlayan Milli Eğitim Bakanı Hüseyin Çelik, tasarının Anayasa'ya aykırı olmadığını söyledi. Anayasa'da Yükseköğretim Kurumu'na YÖK verilen ''yükseköğretimi planlama'' yetkisinin üniversiteye giriş sistemini düzenleme anlamına gelmediğini savunan Çelik, yasa Cumhurbaşkanı tarafından veto edilse bile bu yılki sınava yetişeceğine ilişkin görüşünü koruduğunu da bildirdi. Çelik, '' Biz milleti kandırma hakkına sahip değiliz. Ben ve bütün arkadaşlarım vicdanen bir problemin halledilmesi gerektiğine inandıkları için bu tasarı getirilmiştir'' dedi. 
     Tasarıda öngörülen hükümlerle öğrencilerin ''gafil avlandığı'' yolundaki görüşlerin doğru olmadığını kaydeden Çelik, sınav sorularının ortaöğretimin tüm müfredatı dikkate alınarak hazırlanacağına ilişkin hükmün önümüzdeki yıl yürürlüğe gireceğini belirtti. 
     Çelik, tasarı yasalaştığı takdirde imam hatip liselerine giden öğrenci sayısında artış olup olmayacağına ilişkin bir soruya, meslek liseliler için özendirici tedbir aldıklarını, öğrenciler hem meslek edinmek ister hem de üniversiteye girme şansı elde ederse öğrenci sayısının da artacağını dile getirdi. 
     Tasarının bir reform değil restorasyon olduğunu, acil iyileştirmeler için getirildiğini söyleyen Milli Eğitim Bakanı, 16. Milli Eğitim Şurası'nda mesleki teknik eğitimin yüzde 65'e çıkarılmasının hedeflendiğini anımsatarak, ''Biz 16. Milli Eğtim Şurası kararlarının gereğini yerine getiriyoruz'' dedi. 
     Çelik, zorunlu eğitimin 12 yıla çıkarılacağının AK Parti Programı'nda da yer aldığını ancak bunun bir imkan ve zaman meselesi olduğunu dile getirdi. Çelik, 8 yıllık eğitimin henüz tam anlamıyla yerleşemediğini belirterek ''Eliniz taşın altında olmadan, bu işin sorumlusu olmadan, muhalefet olarak şey istemek hakkına sahip olabilirsiniz ama biz iktidar olarak kaynakları en iyi şekilde kullanmak durumundayız. 80 yılda birikmiş kronik problemleri 1.5 yıllık iktidarın üzerine yıkmanız insafla bağdaşmaz'' diye konuştu. Genel Kurul'da daha sonra tasarının maddelerine geçilmesi oylanarak kabul edildi. 
     Genel Kurul çalışmalarına saat 20.15'e kadar ara verildi. 
     
</TEXT>
</DOC>
