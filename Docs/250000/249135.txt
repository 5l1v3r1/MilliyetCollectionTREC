<DOC>
<DOCNO> 249135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/dunya/adun.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakereye 9 ay kaldı 
</HEADLINE>
<TEXT>


Başbakan Erdoğan, Türkiye'nin AB tarafından müzakerelere davet edilmesi için tahmini tarihi 5 Mart 2005 olarak açıkladı. Başbakan, Türkiye'nin performansıyla müzakereye çağrılmayı hak ettiğini söyledi 

Güven Özalp Brüksel 


Başbakan Recep Tayyip Erdoğan, Türkiye'nin Avrupa Birliği'yle AB müzakerelere başlama konusundaki tahminini Mart 2005 olarak açıkladı. Aralık ayında müzakere kararının "büyük ihtimalle" alınacağını belirten Erdoğan, "Bu tahmini Türkiye'nin kaydettiği gelişmeleri değerlendirerek yapıyoruz" dedi. 
Erdoğan, AB'nin artık KKTC'ye yönelik adımları atması gerektiğini söyledi. 

Tam üyelik tahmini zor 
Türkiye'nin şu anki ana beklentisinin müzakerelerin başlaması olduğunu belirten Erdoğan, "Komisyon raporu olumlu olursa müzakerelere 2005 Mart ayında başlanabilir. Ama bu bir tahmin ve temenni" diye konuştu. Erdoğan, tam üyelik zamanlaması konusunda tahmine girmesinin söz konusu olmadığını ifade ederek, "Türkiye için müzakere süreci başlasın istiyoruz. Ondan sonrası uygulamadaki eksikliklerin tamamlanmasıyla ilgili bir süreçtir. Bu süreçteki performansımız önem arz eder. Türkiye o süreçte ne kadar başarılı olursa, tam üyelik o kadar kısalır veya uzar" şeklinde konuştu. 
Türkiye'nin uyum konusunda yapılması gereken tüm değişiklikleri yaptığını ifade eden Başbakan Erdoğan, uygulama konusunda da hızlı adımlar atıldığının altını çizerek, "Bırakın müzakere sürecini başlatanları, AB'ye tam üye olmuş ülkelerin bir kısmı bizim ulaştığımız noktada değiller. Biz de bunlara bakarak değerlendirme yapıyoruz. Türkiye altyapısıyla, yasal düzenlemeleriyle, uygulamada attığı kararlı adımlarıyla, siyasi iradesiyle artık Mart 2005'te müzakere çalışmalarını başlatır diye düşünüyoruz" dedi. 

AB adım atmalı 
Erdoğan, AB'nin KKTC'nin izolasyondan kurtarılması için artık beklenen adımları atması gerektiğini söyledi. Kıbrıs'ta Türkiye ve KKTC'nin üzerlerine düşenleri yaptığını ve olumlu yaklaşımlarını sürdüreceklerini belirten Erdoğan, "Bütün mesele, bunlar yapılırken, AB'nin de kendine düşeni yerine getirmesidir. Bu ekonomik izolasyon ne kadar sürecek. Bu soruyu onlara sormak lazım" diye konuştu. Rumların Annan Planı'na hayır diyerek AB'ye girmesinin çelişkili bir durum olduğunu söyleyen Erdoğan, "Ekonomik izolasyon konusunda beklenen adımların atılmadığını görüyoruz. Bu adımların atılması gerekir. 259 milyon euro'luk yardımın verilmesi, deniz taşımacılığı alanında bazı adımların atılabileceği konusu, bazı olumlu sinyaller var. Bunları bekliyoruz" şeklinde konuştu. 

Ruhban okulu görüşülüyor 
Ruhban okullarına ilişkin çalışmaların sürdüğünü ve bunun Milli Eğitim Bakanı tarafından yürütüldüğünü belirten Erdoğan, "Alternatifleriyle beraber konuyu getirecek, atılması gereken adımlar atılacaktır" dedi. 


</TEXT>
</DOC>
