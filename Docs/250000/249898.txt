<DOC>
<DOCNO> 249898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun23.html </URL>
<DATE> 2004/06/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İsrail, Erdoğan'ın eleştirilerine sert çıktı 
</HEADLINE>
<TEXT>

     Türkiye ile İsrail ilişkilerinde gerilimin dozu karşılıklı diplomatik dille yapılan açıklamalara karşın yükseliyor. İsrail'in Kuzey Irak'ta Kürt Komando yetiştirdiği iddiaları Ankara'yı tedirgin etti. Dışişleri Bakanı Abdullah Gül bugün gazetecilere 'İsrail'e güvenmemiz gerekiyor' dedi. İsrail'den ise Dışişleri Bakanı Şalom'dan Erdoğan'ın yorumlarına sert bir tepki geldi. 
     İşte önümüzdeki günlerde iki ülke arasındaki gündemi belirlemeye aday günün gelişmeleri. 
     Başbakan Recep Tayyip Erdoğan'ın İsrail yönetimine yönelik sert eleştirileriyle ilgili olarak İsrail Dışişleri Bakanı Silvan Şalom, yorumların iki ülke ilişkilerinin yapısına zarar verecek nitelikte olduğunu söyledi. 
     İsrail Parlamentosu Dış İlişkiler ve Savunma Komitesi'nde üyelere bilgi veren Şalom, "İsrail, Başbakan Recep Tayyip Erdoğan'ın aleni eleştirilerine karşı cevap vermemekte kendini uzun süre tutamayabilir" dedi. 
     Şalom, iki ülke ilişkilerinin olduğu gibi’ korunabilmesi için İsrail'in elinden geleni yapmaya hazır olduğunu belirtti. 
     Dışişleri Bakanı Şalom, Ankara'nın Tel Aviv Büyükelçisi’ni birkaç günlük danışma için merkeze çağırmasına rağmen, İsrail'in kendi büyükelçisini danışma amacıyla Türkiye'den çekmeyeceğini bildirdi. 
     Başbakan Erdoğan'ın, "İsrail devlet terörü uyguluyor" şeklindeki eleştirilerinin ardından, geçtiğimiz hafta İsrail Dışişleri Bakanlığı yazılı bir açıklama yaparak, Erdoğan'ı bölge gerçeklerinin farkında olmamakla’ suçlamıştı. 
     
     GÜL İSRAİL'E GÜVENMEK İSTİYORUZ 

     Gül, Dışişleri Akademisi Eğitim Programının açılışına katıldı. Çıkışta gazetecilerin sorularını yanıtlayan Gül, gündemdeki konulara ilişkin açıklamalarda bulundu. Abdullah Gül, İsrail'in Irak'ın kuzeyindeki Kürt gruplara komando eğitimi verdiği yönündeki iddiaların anımsatılması üzerine, "Bu yönde çeşitli duyumlar, çeşitli bilgiler, çeşitli söylentiler geliyor şüphesiz ki. Tabii ki Türkiye'nin bu konudaki hassasiyetinin ne kadar büyük olduğunu herkes biliyor. İlgili herkesle bu dikkatimiz paylaşılmıştır. İsrailliler'in bize söylediği 'bunlar doğru değildir' diyorlar. Biz de böyle olmasını kabul ediyoruz. Ama bu konuda sadece bizim değil bütün bölgenin özellikle Türkiye'nin hassasiyetini herkes çok iyi biliyor. O bakımdan bize söylenenlere güvenmemiz gerekiyor. Ümit ederiz ki bu denenler boşa çıkmaz" dedi. 
     Abdullah Gül, "Federasyon Irak'ı parçalayacak bir yönetim şekli midir " sorusuna ise net yanıt vermekten kaçındı. Gül, şöyle konuştu 
     "Federasyondan federasyona fark vardır süphesiz ki. Öyle bir federasyon vardır ki bu parçalanmanın, ayrılmanın bir nevi eğitimidir, eğitim odası gibidir. Sonunda ayrılık kaçınılmaz hale gelir, ona kapı açar. Öyle başka bir düzenleme vardır ki oda bu kapıyı kesinlikle kapatır." . 
     Gül, Türkiye'nin özellikle Kuzey Irak olmak üzere Irak'ın tamamını son 10 yıl içinde koruyan ülke olduğunu belirtti. Bunların muhakkak bilinmesi gerektiğine dikkat çeken Gül, "Bizimle istişare içerisinde hareket ederlerse eminim ki Türkiye'nin katkısını sağlamış olurlar" dedi. 
     Son dönemde artan PKK eylemlerinin anımsatılması üzerine ise Gül, "Şiddete, silaha kesinlikle Türkiye Cumhuriyeti'nin müsaade etmeyeceğini bütün dünya alem biliyor. Bu konuda en ufak bir hoşgörü göstermeyiz. Bundan kim sorumlu olursa olsun onun da sorumluluğunu gözardı etmeyiz" dedi. Gül, yapılacak olan görüşmelerde Kuzey Irak'taki liderler o bölgede etkin olduğu için onlarla da bu görüşlerin paylaşılacağını kaydetti. Gül, Kuzey Irak'ta halen silahlı PKK üyelerinin bulunduğunu da sözlerine ekledi. 

     
</TEXT>
</DOC>
