<DOC>
<DOCNO> 224559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo22.html </URL>
<DATE> 2004/03/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
A. Sebatspor Yenilgiyi fazla büyütmeden önümüze bakacağız... 
</HEADLINE>
<TEXT>

     Birinci Süper Futbol Ligi'nde deplasmanda Gençlerbirliği'ne 3-1 yenilen Akçaabat Sebatspor, gözünü Konyaspor ile yapacağı maça çevirdi. 
     Teknik direktör Mehmet Birinci, AA muhabirine yaptığı açıklamada, Gençlerbirliği'nin ligin en iyi kadrosuna sahip takımlardan biri olduğunu belirterek, ''Yenilgiyi fazla büyütmeden önümüze bakacağız. Ligde kalma doğrultusunda önemli bir kayıp yaşadığımızı düşünmüyoruz'' dedi. 
     Birinci, art arda Gaziantepspor, Galatasaray ve Gençlerbirliği ile yaptıkları 3 maçtan 4 puanla ayrılmayı başardıklarını dile getirerek, ''Bu zorlu dönemeçten hiç puanla da ayrılmayabilirdik. 3 maçı iyi bir şekilde geride bıraktığımıza inanıyoruz. Galatasaray galibiyeti bize ligde kalma doğrultusunda çok avantaj sağladı. Galatasaray galibiyetinin önemini Konyaspor galibiyetiyle pekiştirmek istiyoruz'' diye konuştu. 
     Konyaspor ile sahalarında yapacakları karşılaşmadan 3 puanla ayrılmayı hedeflediklerini de ifade eden Birinci, şöyle konuştu 
     ''Konyaspor maçından galibiyetle ayrılırsak, ligde kalma yolunda iyice rahatlamış oluruz. Diğer maçlara rahat bir şekilde çıkarız ve iyi sonuçlar elde ederiz. Akçaabat Sebatspor, iyi bir takım. 5-6 oyuncum ilk kez Süper Lig deneyimi kazandı. Görevde olduğum süre içinde 23 puan topladık. İyi bir çıkış yakaladık. Ligde kalmayı hak ettiğimize inanıyoruz. İlk yarıda Konyaspor maçıyla göreve gelmiştim. Şimdi Konyaspor ile karşılaşacağız. Bu maçtan 3 puanla ayrılmak istiyoruz.'' 
     
</TEXT>
</DOC>
