<DOC>
<DOCNO> 249309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur30.html </URL>
<DATE> 2004/06/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ankara'da ölenler, hortuma kamyon kasasında yakalanmış... 
</HEADLINE>
<TEXT>

     Ankara Valisi Yahya Gür, hortum felaketinin meydana geldiği Çubuk'un Sünlü Köyü'ndeki vatandaşların kullanımı için 10 milyar lira tahsis edildiğini, yiyecek ve kalacak yer sıkıntısı da çekilmeyeceğini bildirdi. 
     Ankara Valisi Gür, Sünlü Köyü'nde incelemelerde bulundu. Şiddetli hortumun yarattığı tahribatı gözlemleyen Gür, çatısı uçmuş bir evin önündeki iki araçtan birinin ters döndüğünü, diğerinin de hurda haline geldiğini gördü. Evin sahipleri ve diğer köylülerle görüşen Gür, geçmiş olsun dileklerini iletti. 
     Kızılay'ın olay yerine gelmek üzere olduğunu bildiren Gür, vatandaşların yiyecek ve kalacak yer sıkıntısı yaşamayacaklarını söyledi. 
     Köydeki hasarın tespiti için Afet İşleri Genel Müdürlüğü, Tarım İl Müdürlüğü ve ilçede oluşturulacak bir komisyonun çalışma yürüteceğini açıklayan Gür, vatandaşların kullanımı için Sosyal Yardımlaşma ve Dayanışma Vakfı'nca 10 milyar liralık yardım tahsis edildiğini, bu paranın kaymakamlık eliyle kullanılacağını ifade etti. 
     Vali Gür, yaşamını yitiren 3 vatandaşın hortuma kamyon kasasında yakalandığını belirtti. 
     
     HORTUM, KAMYONU UÇURUP YERE ÇAKTI 

     Gür, 14 yaralıdan 3'ünün Çubuk'ta, 11'inin ise Ankara'daki çeşitli hastanelerde tedavi altına alındığını kaydetti. 
     Öte yandan, sivil savunma ve Ankara Büyükşehir Belediyesi İtfaiye Müdürlüğü'nün enkaz kaldırma çalışmaları sürüyor. 
     Bu arada, olayla ilgili bilgi veren vatandaşlar, hortumun yol kenarında duran 06 LMF 61 plakalı kamyonu yaklaşık 30 metre havaya uçurup tarlaya çaktığını, kamyonun kasasında yağmurdan korunmaya çalışan Hayriye, Kürşat ve Bahar Cimli'nin bu nedenle yaşamlarını yitirdiklerini söylediler. 
     
</TEXT>
</DOC>
