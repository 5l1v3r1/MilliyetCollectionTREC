<DOC>
<DOCNO> 237653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas24.html </URL>
<DATE> 2004/05/05/ </DATE>
<TIME> 20.27 </TIME>
<AUTHOR>  </AUTHOR>
<HEADLINE>
Sivas'ta av tüfeğiyle oynarken 2 kardeşini vurdu... 
</HEADLINE>
<TEXT>

     Sivas'ta, 14 yaşındaki bir çocuğun oynadığı av tüfeğinin düşerek ateş alması sonucu, bir kardeşi öldü, diğeri yaralandı. 
     AA muhabirinin aldığı bilgiye göre, 14 yaşındaki F.K, Yeşilyurt Mahallesi 19. Sokak'taki evlerinde, İtalya'da çalışan babasına ait av tüfeğiyle oynarken, tüfek düşerek ateş aldı. 
     Tüfekten çıkan saçmaların isabet etmesi sonucu F.K'nın 3 yaşındaki kardeşi Samet K. ve ablası Esra K. 16 ağır yaralandı. 
     Silah sesi üzerine eve gelen komşuları tarafından Sultan 1. İzzettin Keykavus Devlet Hastanesi'ne kaldırılmak üzere araca bindirilen kardeşlerden Samet K, yolda hayatını kaybetti. 
     Karnından ve ayağından yaralanan Esra K, Sultan 1. İzzetin Keykavus Devlet Hastanesi'ndeki ilk tedavisinin ardından Cumhuriyet Üniversitesi Tıp Fakültesi Araştırma Hastanesi'ne kaldırıldı. 
     Esra K'nın sağlık durumunun ciddiyetini koruduğunu belirten yetkililer, olayın ardından gözaltına alınan F.K'nın Emniyet Müdürlüğü'ne götürüldüğünü bildirdiler. 
     
</TEXT>
</DOC>
