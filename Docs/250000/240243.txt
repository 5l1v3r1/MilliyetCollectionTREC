<DOC>
<DOCNO> 240243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun27.html </URL>
<DATE> 2004/05/15/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Talat Ayrılık peşinde değiliz, Adanın birleşip AB'ye girmesini istiyoruz 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs Türk halkının referandumda yüzde 65 'evet' diyerek bölünmüş adanın birleşmesine destek verdiğini'' belirterek, ''Biz ayrılık peşinde değiliz. Adanın birleşmesi ve birleşik Kıbrıs'ın Avrupa Birliği'ne üye olmasını istiyoruz'' dedi. 
     ''Halkın bu istencini meclise yansıtabilmek için en doğru seçeneğin erken seçim olduğunu'' belirten Talat, Adnan Eraslan başkanlığındaki Kıbrıs Türk Orta Eğitim Öğretmenler Sendikası KTOEÖS yöneticilerini kabulünde, ''dünyanın şimdi Kıbrıs Türk halkının ne diyeceğine baktığını'' ifade ederek, ''bu beklentiyi dün akşam yemekte buluştuğu AB büyükelçilerinde açıkça gözlemlediğini'' kaydetti. 
     Talat, AB büyükelçilerinden, ''Türk tarafının çözüm sürecine bir şekilde engel olacağı'' yönünde izlenim edindiğini anlattı. 
     ''Türkiye'deki politik değişiklik ve referandumdaki 'evet'in Türk tarafını güçlü bir noktaya getirdiğini'' ifade eden Talat, ''bugün çözüm sürecinin çok iyi olmayan, ama çok da kötü olmayan bir noktaya geldiğini'' söyledi. ''En iyi çözümün, adayı birleştirecek iki 'evet'li bir çözüm olduğunu'' kaydeden Talat, bu aşamada Kıbrıs Türk halkının izolasyondan kurtarılması gerektiğini vurguladı. 
     Talat, Kıbrıs Türk halkının birleşmeden yana tutumunun, izolasyonların kalkmadığı, ekonominin gelişemediği şartlarda sonsuza kadar gidemeyeceğine işret etti. ''Kıbrıs'ta gelinen aşamaya uygun değişikler olması gerektiğini'' ifade eden Talat, ''dünyanın bu yönde önemli değişikler olacağının güvencesini verdiğini'' belirtti. 
     Talat, bu amaçla Avrupa Komisyonu'nun Avrupa Konseyi'ne önerilerde bulunmak amacıyla çalıştığını, Yeşil Hat Tüzüğü'nün özellikle insan dolaşımı yönüyle AB'nin istediği gibi çözümlendiğini ifade ederek, Kıbrıs Türk tarafı olarak AB'ye uyum sürecini sürdüreceklerini bildirdi. 
     ''Bugün hedefin, izolasyonların kaldırılması ve Kıbrıs Türk ekonomisine yapılacak AB yardımıyla çözümsüzlükten kaynaklanan zararları asgariye indirgemeye yönelik olduğunu'' belirten Talat, ''Ama köklü çözüm, sorunun çözümdür. Bu durum çözümün yerini tutamaz'' dedi. 
     
     ERKEN SEÇİM 
     Mehmet Ali Talat, meclisteki çoğunluğu düşmüş hükümetin yüzde 65 ''evet''le ayakta durduğunu ifade ederek, ''yüzde 65'i meclise yansıtacak en doğru seçeneğin erken seçim olduğunu'' bildirdi. 
     Talat, referandumda ''hayır''ı destekleyen Ulusal Birlik Partisi UBP ile hükümet olmaları halinde, dünyadaki prestijlerinin iyi olmayacağını kaydetti. 
     ''Bölük pörçük partilerle de sorun yaşanabileceğini'' ifade eden Talat, hükümet sorununa çözüm bulmaya yönelik partisinin belirli temasları olduğunu, birkaç gün içinde bu konuda karar verileceğini söyledi. ''Erken seçim olsa bile partisi ve halktan isteğinin, kendisini bu konumda bırakarak, dışa karşı yapılan çalışmaların kesintiye uğramaması olduğunu'' kaydeden Talat, hükümet sorunuyla ilgili olarak, ''en azından seçimsiz 5-6 ay daha sürdürebilmenin yollarının arandığını, yüzde 65'in meclise yansıtılmasının en iyi yolunun erken seçim olmasına karşın, bugün için bunu lüks bir seçenek olarak gördüğünü'' söyledi. 
     Talat, ''Kıbrıs Türk halkının barış, çözüm ve AB üyeliği mücadelesinde öğretmenlerin yerinin özel olduğuna'' işaret ederek, ''3 yıldır sürdürülen mücadelede öğretmenlerin hep halkın önünde yürüdüğünü'' söyledi. 
     
</TEXT>
</DOC>
