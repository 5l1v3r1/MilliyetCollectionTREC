<DOC>
<DOCNO> 246477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun48.html </URL>
<DATE> 2004/06/09/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik Kırgızistan'da... 
</HEADLINE>
<TEXT>

     UNESCO tarafından düzenlenen uluslararası bir konferansa katılmak üzere Kırgızistan'a gelen Milli Eğitim Bakanı Hüseyin Çelik, Bişkek'teki temaslarının ardından konferansın yapılacağı Issık Gölü'ne geçti. 
     Öğleden sonra karayoluyla Bişkek'ten hareket eden Çelik, Tokmok şehrinde özel bir eğitim kurumuna ait liseyi ziyaret etti ve burada yetkililerden bilgi aldı. 
     Bakan çelik, daha sonra uluslararası konferansın yapılacağı Issık Gölü sahilindeki Çolpon Ata kentine geldi. 
     Çelik, burada önce Kırgızların dünyaca ünlü yazarları, aynı zamanda ülkesinin UNESCO Daimi Temsilcisi olan Cengiz Aytmatov'un doğumunun 75. yıldönümü nedeniyle düzenlenen kültürel programı izledi. 
     Bakan Çelik, ardından Devlet Başkanı Askar Akayev'in konferans katılımcıları için verdiği resepsiyona katıldı. 
     Çelik, yarın UNESCO tarafından düzenlenen ''21. Asırda Avrasya Kültürel Diyalogu mu, medeniyetler çatışması mı'' konulu konferansın açılışına katılarak bir konuşma yapacak. Öğleden sonra Devlet Başkanı Akayev tarafından kabul edilecek olan Çelik, aynı gece karayolu ile Bişkek'e geçecek ve Türkiye'ye dönecek. 
     
</TEXT>
</DOC>
