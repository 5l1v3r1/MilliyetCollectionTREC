<DOC>
<DOCNO> 221745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun30.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da Atocha garında büyük gösteri .. 
</HEADLINE>
<TEXT>

     İspanya'nın başkenti Madrid'de dün bombalı saldırı düzenlenen tren istasyonlarından Atocha'da terörün lanetlendiği gösteriler yapıldı. 
     Madrid Belediyesi, istasyonda çalışanların gösterisi için Atocha garını tamamen boşalttı. Caddelere dökülen halk ve çalışanlar, trafiği engelleyerek, teröre karşı gösteri yaptı. 
     Terör eyleminde hayatını kaybedenler için bir dakikalık saygı duruşunda bulunuldu. Kısa süren gösteriye, sürücüler, araçlarının kornalarını çalarak, polis de sirenleriyle destek verdi. 
     Yetkililer, gösteriden sonra yaptıkları açıklamada, teröre kurban veren ailelere başsağlığı dileğinde bulunarak, terörün her türlüsünü kınadığını belirtti. 
     Bu arada, Atocha garında duvarların önleri, İspanyol halkı tarafından konulan çiçekler ve mumlarla doldu. 
     Öte yandan, devlet televizyonu, garın bomba ihbarı üzerine boşaltıldığını duyurdu. Demiryolları yetkilileri ise Reuters'a yaptıkları açıklamada, ihbarın yanlış olduğunu söyledi. 
     
     Gösterilere Prodi, Berlusconi ve Raffarin de katılacak 

     İspanya'nın tüm kentlerinde bu akşam teröre karşı gösteri hazırlığı yapılırken, başkent Madrid'deki gösteriye Avrupa'dan birçok siyasi liderin katılacağı açıklandı. 
     Verilen bilgiye göre, AB Komisyonu Başkanı Romano Prodi, Fransa Başbakanı Jean-Pierre Raffarin ve İtalya Başbakanı Silvio Berlusconi de Madrid'deki gösteriye katılacaklar. 
     Bu gösteride İspanya'dan Başbakan Jose Maria Aznar, siyasi parti liderleri, Meclis ve Senato başkanları, Anayasa Mahkemesi başkanı, askeri yetkililer ve birçok sivil toplum örgütü temsilcisi yer alacak. 
     Madrid'deki gösteriye Türkiye'nin Madrid Büyükelçisi Volkan Vural'ın da katılacağı öğrenildi. 
     Terör karşıtı gösteriler yerel saatle 19.00'da TSİ 20.00 başlayacak. 
     
</TEXT>
</DOC>
