<DOC>
<DOCNO> 242336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun44.html </URL>
<DATE> 2004/05/24/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
BM'ye Irak karar tasarısı sunuldu. 
</HEADLINE>
<TEXT>

     ABD, Güvenlik Konseyi'ne bugün İngiltere ile birlikte sunduğu Irak karar tasarısının hemen oylanmasını istemiyor. 
     Washington, BM Genel Sekreteri'nin Irak Özel Temsilcisi Lahdar Brahimi yeni geçici hükümeti açıklayana kadar karar tasarısının oylanmasında ısrarcı olmayacak. 
     BM diplomatik kaynakları, Brahimi'nin geçici hükümeti bu hafta sonuna doğru açıklamasının beklendiğini belirterek, Bağdat'ta çalışmalarını sürdüren Irak Özel Temsilcisi'nin bir devlet başkanı, bir başbakan, iki devlet başkanı yardımcısı ile 26 bakandan oluşan kabineyi açıklayacağını kaydettiler. 
     Geçici hükümetin, partiler üstü olması ve 2005 Ocak'ta yapılacak seçimlere katılma kaygısı bulunmaması öngörülüyor. 
     Konsey üyesi bazı ülkelerin diplomatları da Irak karar tasarısının Konsey'e sunulmasından sonra yaptıkları açıklamada, Brahimi'nin açıklamasını beklediklerini söylediler. 
     BM Güvenlik Konseyi'ne bugün ABD ve İngiltere tarafından sunulan karar tasarısı, Konsey'in daimi üyelerinden Fransa ve Rusya ile daimi olmayan üye Almanya tarafından eleştirildi. 
     Tasarı özellikle, uluslararası gücün kesin konuşlanma tarihinin belirtilmemesi, çokuluslu gücün kimlerden oluşacağı, Iraklı asker ve polislerin komutasının kime bağlı olacağı gibi soruların varlığı nedeniyle eleştiriliyor. 
     Ayrıca bir yıl sonra yapılacak gözden geçirmede, hangi yeni Irak hükümetinin görev çağrısı yapacağının belirtilmediği eleştirisi yöneltilen tasarı, beklentilerin aksine Irak askerlerine Amerikan komutasını reddetme izni vermemesi nedeniyle de eleştiriye uğruyor. 
     Irak'taki BM personelinin güvenliğini sağlamak amacıyla çokuluslu güç arasından ayrı bir güç oluşturulması istenen tasarıda, Amerikan ve Irak askerleri arasında eşgüdümün sağlanması çağrısı da yapılıyor. Irak hükümetinin ülkedeki petrol gelirlerini kontrol edeceği belirtilen tasarıya göre, hesapları kontrol eden uluslararası danışma kurulunun görevini sürdürmesi de eleştiriye neden oluyor. 
     
</TEXT>
</DOC>
