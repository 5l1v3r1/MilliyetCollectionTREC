<DOC>
<DOCNO> 208783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun29.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de sorun olan üç Bakan değişiyor... 
</HEADLINE>
<TEXT>

     KKTC Cumhurbaşkanı Rauf Denktaş, Başsavcı Akın Sait'in, Cumhuriyetçi Türk Partisi CTP -Demokrat Parti DP koalisyon hükümetinde kabineye meclis dışından atanan 3 DP'li bakanın ikamet sorunuyla ilgili olumsuz görüşü üzerine, Başbakan Mehmet Ali Talat'ın bu bakanlıklara yeni isimlerin atanacağını kendisine bildirdiğini söyledi. 
     Cumhurbaşkanı Denktaş, Meclis Başkanı Fatma Ekenoğlu ile görüşmesinde, gazetecilerin konuyla ilgili sorularını yanıtladı. 
     Başsavcının konuyla ilgili olumsuz görüş belirten yazısı üzerine, Başbakan Talat'ın telefonda, 3 DP'li bakanın yerine yeni bir liste gönderileceğini bildirdiğini belirten Denktaş, ancak yeni isimler hakkında bilgisi olmadığını kaydetti. 
     Denktaş, ''bu durumda hükümetle ilgili sorun kalmıyor değil mi '' sorusu üzerine şunları söyledi 
     ''Ben bekliyorum, benim konumum açısından sorun yok. Ama kulaktan işittiğime göre bir parti, gününde olmadı diye bunu mahkemeye götürmek istiyor. Eğer mahkemeye giderse bunun kararını ben veremem, mahkeme verir. Bizim açımızdan Başsavcının verdiği bilgi doğrultusunda bu 3 ismi Başbakanın değiştirme hakkı var ve benim de isimlerle ilgili, bir neden yoksa, kabul edip tekrar Meclis'e gönderme mecburiyetim var. Onu yapacağız. Çıkmamasını temenni ederiz ama bundan sonra ihtilaf çıkacaksa hukuki ihtilaf olacak. Böyle bir durum olursa pek rahat etmeyeceğiz ama herkes hakkını istediği şekilde kullanır.'' KKTC Başsavcısı Akın Sait, kabineye meclis dışından atanan 3 bakanın, genel seçimlerden önce ülkede 3 yıl kesintisiz ikamet koşuluna uymadıklarını, bu nedenle, ''milletvekili seçilme niteliklerine haiz olmadıklarını'' bildirmiş, söz konusu 3 bakanın görevden alınarak, yerine yeni isimlerin atanması gerektiğini Cumhurbaşkanı Denktaş'a iletmişti. 
     Başsavcı Sait, 3 DP'li bakanının ikamet sorunuyla ilgili görüşünü, ayrıca Başbakan Talat ile Dışişleri Bakanı ve Başbakan Yardımcısı Serdar Denktaş'a bildirmişti. 
     
</TEXT>
</DOC>
