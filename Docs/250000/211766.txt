<DOC>
<DOCNO> 211766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo26.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray -Ç.Rizespor 0-5 
</HEADLINE>
<TEXT>

     Futbolda Türkiye Kupası 3. kademe maçında, Çaykur Rizespor'a 5-0 yenilen Galatasaray, kupaya veda etti. 
     15. dakikada ceza alanı dışında topu uzaklaştırmaya çalışan Mondragon, Okan'ın müdahalesiyle yerde kaldı. Kolombiyalı kalecinin kalesine dönerken söylediği sözler nedeniyle yardımcı hakem Koray Gençerler, hakem Bülent Uzun'u yanına çağırarak uyardı. Bunun üzerine Bülent Uzun, Mondragon'u kırmızı kartla oyun dışında bıraktı. Teknik direktör Fatih Terim, Volkan'ı çıkararak kaleci Mehmet'i oyuna aldı. 
     39. dakikada Serkan'ın soldan ceza alanına yerden yaptığı ortada, Okan şık bir topuk pasıyla topu uygun durumdaki Duro'nun önüne bıraktı. Arnavut oyuncu, aşırtma bir vuruşla topu ağlara göndererek takımını Galatasaray karşısında 1-0 öne geçirdi. 
     İlk yarı, Çaykur Rizespor'un 1-0 üstünlüğüyle kapandı. 
     71. dakikada Miranda'nın pasında topla Galatasaray savunmasının arkasına sarkan Gürol, pasını kale önünde bomboş durumda Okan'a çıkardı. Bu oyuncu topu filelere göndürerek farkı 2'ye çıkardı 2-0. 
     78. dakikada soldan hızla atağa çıkan Şener, ceza alanına girerken pasını sağ çaprazdaki Duro'ya gönderdi. Bu oyuncu gelişine şık bir vuruş yaptı ve topu ağlara gönderdi 3-0. 
     85. dakikada Şener'in pasında sağ kanatta topla buluşan Zafer, Ömer'den sıyrıldı ve sert bir vuruşla topu ağlara gönderdi 4-0. 
     88. dakikada Şener'in pasında sağdan hareketlen Zafer, hızla ceza alanına girerken pasını Okan'a çıkardı. Bu oyuncu da topu boş kaleye göndererek farkı 5'e çıkardı 5-0. 
     
     GALATASARAY, 24 DAKİKA 9 KİŞİ OYNADI 

     Galatasaray, maçın 68. dakikasında Batista'nın sakatlanarak oyun dışında kalması nedeniyle 24 dakika 9 kişiyle mücadele etmek durumunda kaldı. 
     İlk yarıda Mondragon'un kırmızı kart görmesiyle 10 kişi kalan sarı-kırmızılılar, Batista da sakatlanıp sahayı sedyeyle terk edince, daha önce 3 oyuncu değişikliği yapıldığından, maçı 9 kişiyle sürdürdü. 
     
     STAT BOŞ KALDI 

     Galatasaray-Çaykur Rizespor maçına sarı-kırmızılı taraftarlar ilgi göstermedi. 
     Tribünlerde yaklaşık 2 bin taraftar vardı. Sezon öncesi yaklaşık 40 bin kombine satan Galatasaray'da, sezonluk bilet sahiplerinin dahi bu mücadeleye ilgi göstermemesi dikkati çekti. 
     Bu arada kar temizleme çaışmaları nedeniyle zarar gören saha zemini, maç sonunda adeta bir tarlayı andırdı. 
     
     MAÇIN ARDINDAN 

     Galatasaray Teknik Direktörü Fatih Terim, Çaykur Rizespor'a 5-0 yenilerek Türkiye Kupası'na 3. kademede veda etmeleriyle ilgili olarak, ''Sahada 9 kişi kalan takımın 2-0'dan sonra maçı bırakması çok doğal'' dedi. 
     Terim, maç sonrası düzenlediği basın toplantısında, iyi mücadele sergilemelerine rağmen çok erken 10 kişi kaldıklarını ifade ederek, ''İkinci yarı tek isteğimiz, skoru 1-1'e getirebilmekti. Oyuncularım çok efor sarf etti. Ama bir türlü isteğimize ulaşamadık'' diye konuştu. 
     Batista'nın sakatlanarak oyun dışı kalmasıyla, sahada takımının 9 kişi kaldığını hatırlatan Terim, şöyle devam etti 
     ''Maçın 15. dakikasında eksik kalmayı düşünmüyorduk. Oyuncularım bunun tecrübesizliğini bir süre yaşadı. Batista'nın oyun dışı kalması, ardından ikinci golün de gelmesi sonrası oyuncuların maçı bırakması çok doğal. Bu skordan sonra zaten maç koptu. Tecrübeli oyuncular bile bunun üstesinden gelemezdi. Tecrübesiz oyuncular için daha da zor oldu. Türkiye Kupası'ndan elendik. Bunu unutmaya mecburuz. Daha iyi olmak için uğraşacağız. Oyuncularım bunu başaracaktır. Futbolun içinde her türlü skor var. Çalışarak daha iyiyi bulacağız.'' Terim, gelecek yıl 100. yılını kutlayacak Galatasaray'ın, Avrupa kupalarına katılamama tehlikesiyle karşı karşıya bulunduğunun hatırlatılması üzerine, ''Sonuna kadar elimizden gelenin en iyisini yapmaya çalışacağız. 100. yılımızda Şampiyonlar Ligi'nde mücadele ediyor olmalıyız. Kolay gözükmüyor. Ama biz kovalayacağız '' dedi. 
     Fatih Terim, karşılaşmanın 15. dakikasında kırmızı kart gören kaleci Mondragon'a da gereken cezanın verileceğini söyledi. 
     
     ÜMİT VE BERKANT'A UYARI 

     Fatih Terim, sözleşme yenilemeye yanaşmayan Ümit ve Berkant'a karşı davranışının farklı olacağını söylemesine karşın, Ümit'i Çaykur Rizespor maçında sahaya neden sürdüğünün sorulması üzerine, ''Bu oyuncuların, transfer sezonunun biteceği 7 Şubat'a kadar zamanları var. Ümit şu an benim kadromdaki oyuncu ve ben o kullanırım. Ama bu süre bitiminde de ona göre davranırız'' dedi. 
     Çaykur Rizespor maçının oynandığı Atatürk Olimpiyat Stadı'ndaki kar temizleme çalışmaları sırasında zeminin çok zarar gördüğünü kaydeden Terim, ağırlaşan saha koşullarının oyunlarını olumsuz etkilediğini de sözlerine ekledi. 
     
     KARAMAN ''TERİM'İN YAPABİLECEĞİ FAZLA ŞEY YOKTU'' 

     Çaykur Rizespor Teknik Direktörü Hikmet Karaman, sahada 9 kişi kalan Galatasaray'da, teknik direktör Fatih Terim'in de yapacak fazla bir şeyi kalmadığını söyledi. 
     Karaman, ''Burada hocanın yapabileceği fazla bir şey yok. Oyuncuların daha dikkatli olması gerekir'' derken, gösterdikleri mücadele nedeniyle futbolcularını kutladı. 
     Çaykur Rizesporlu yöneticilerin takıma gerekli transfer takviyesini yaptığını ifade eden Karaman, ''Bundan sonra tüm sorumluluk benimdir'' açıklamasını yaptı. 
     
</TEXT>
</DOC>
