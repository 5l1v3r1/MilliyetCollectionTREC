<DOC>
<DOCNO> 248651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun17.html </URL>
<DATE> 2004/06/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
ABD'ye göre NATO'nun İstanbul zirvesi kilometre taşı olacak 
</HEADLINE>
<TEXT>

     Deniz Arslan 

ABD, 28-29 Haziran'da İstanbul'da yapılacak ve ABD Başkanı George Bush'un da katılacağı NATO zirvesinin, ittifakın Avrupa ötesindeki güvenlik tehditlerine cevap verme yeteneğine sahip olma yolunda bir kilometre taşı olacağını düşünüyor. 
     ABD Dışişleri Bakanlığı'nın Avrupa ve Avrasya ilişkilerinden sorumlu görevlilerinden Robert Bradtke, ''İstanbul zirvesinin, NATO'nun Avrupa ötesindeki güvenlik tehditlerine karşılık verme kapasitesine sahip hale dönüşmesi yolunda bir kilometre taşı olacağına inanıyoruz'' dedi. 
     Bradtke, ABD Temsilciler Meclisi dışilişkiler komitesinin Avrupa alt komitesinde katıldığı oturumda, ABD'nin, NATO'nun Irak'ta etkili rol oynaması talebinden vazgeçmediğine işaret etti. 
     Robert Bradtke, ''NATO'nun, Irak'ta ne rol oynayabileceğine bakmasının zamanı geldi. NATO, Irak'taki müttefiklerine işlerini yürütmelerinde yardım edebilir'' dedi. 
     NATO'nun Irak'taki rolünün neler olabileceği konusuna da değinen Bradtke, bu çerçevede, bir veya daha fazla çokuluslu tümenin komutasının NATO tarafından üstlenilmesi, Birleşmiş Milletler'in güvenliğinin sağlanması, Polonya liderliğindeki tümene ek yardım ve Irak ordusunun eğitimini sıraladı. 
     Bush, Sea Island'daki G-8 zirvesinde, NATO'nun Irak'taki askeri varlığının önemli şekilde artmasının hedeflenmediğini söylemişti. 
     Bradtke de ABD'nin amacının, Irak'ta NATO askeri varlığını önemli ölçüde artırmak olmadığını belirtti. 
     Bradtke, İstanbul'daki zirvede, Geniş Ortadoğu ve Kuzey Afrika'ya uzanacak NATO girişimlerinin açıklanacağını kaydetti. Bradtke ayrıca, ABD'nin, NATO'nun Orta Asya ve Kafkaslar ile ilişkileri güçlendirmesi gerektiğine inandığını da vurguladı. 
     
</TEXT>
</DOC>
