<DOC>
<DOCNO> 215217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/ekonomi/eko07.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'50 milyar lira sınırı mevduatı kaydırmaz' 
</HEADLINE>
<TEXT>

   TMSF Başkanı Tevfik Bilgin, 50 milyar liralık sınırın mevduat sayısının tamamına yakın bölümünü kapsadığı için mevduatta bir kayma beklemediklerini söyledi 
   ANKARA Milliyet 
   
   Bankacılık Düzenleme ve Denetleme Kurumu BDDK Başkanı Tevfik Bilgin, mevduata garantinin 50 milyar liraya ineceğini hatırlatarak, "50 milyar liralık sınır mevduat sayısının yüzde 99'luk bölümünü kapsayacak. Dolayısıyla mevduatta bir kayma beklemiyoruz" dedi. 
   Bilgin, Ziraat Bankası'nın 140. kuruluş yıldönümü nedeniyle önceki akşam düzenlenen kokteylde, tasarruf mevduatı hesaplarındaki devlet garantisi sınırının 5 Temmuz 2004'te 50 milyar liraya ineceğini kaydetti. Bilgin, bir yıl önceden açıklanması koşulu nedeniyle bu tarihin öne çekilmesinin söz konusu olmadığını da söyledi. 
   
   Afganistan'a Ziraat şubesi 
   Ziraat ve Halk Bankası'na yeni şube açma izni verilip verilmediğinin sorulması üzerine de Bilgin, yurt içinde böyle bir iznin verilmediğini, sadece Halk Bankası'na Pakistan ve Afganistan'da şube açma izni verildiğini ifade etti. 
   Pamukbank'ta Halkbank'ın inceleme yapma izni verildiği hatırlatılarak, bunun ne zaman sona ereceğinin sorulması üzerine ise Bilgin, burada bir süre olmadığını ifade ederken, Pamukbank'ın bilançosunun gayet şeffaf olduğunu, yakında incelemenin bitebileceğini sözlerine ekledi. Bilgin, yedi BDDK danışmanının, binaya giriş kartlarının iptal edilmesine ilişkin bir soru üzerine, "Ben başkanım, bu başkanın tasarrufudur" yanıtını verdi. 
   
   
</TEXT>
</DOC>
