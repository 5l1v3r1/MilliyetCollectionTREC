<DOC>
<DOCNO> 224285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sontur15.html </URL>
<DATE> 2004/03/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ağar Hayatım boyunca hiçbir şantaja pabuç bırakmadım 
</HEADLINE>
<TEXT>

     DYP Genel Başkanı Mehmet Ağar, ''Hayatım boyunca hiçbir şantaja, korkutmaya pabuç bırakmadım'' dedi. 
     Ağar, beraberindeki İstanbul Büyükşehir Belediye Başkan adayı Ahmet Vefik Alp ve Gaziosmanpaşa Belediye Başkan adayı Tuncay Yılmaz ile ilçe meydanında halka hitap etti. 
     ''Kimsenin anket uydurmalarıyla milletin iradesine ipotek koyamayacağını'' kaydeden Ağar, bu seçimlerin Türkiye'nin tarihinde görülmedik biçimde bir baskı ve tehdide dönüştüğünü savundu. 
     Bugün ülkenin önemli meselelerle karşı karşıya bulunduğunu ifade eden Ağar, ''Bugün bu meseleleri çözme zamanı. Seçim pahalı afiş ya da bayrakla değil, iman, inanç ve milletin yaralarına derman olmakla kazanılıyor'' diye konuştu. 
     Türkiye ve İstanbul'un işsizler ordusuyla dolu bulunduğunu, geçen yıldan bu yana kapanan işyeri sayısının açılanlardan fazla olduğunu dile getiren Ağar, ''Türkiye'yi bir masal dünyasına sürüklemek isteyenler var'' dedi. 
     Konuşmasında CHP'yi de eleştiren DYP Genel Başkanı Mehmet Ağar, ''3 Kasım'dan sonra anamuhalefet partisi bu iktidar karşısında hiç olamadı. İktidarı dizginlemeye gücü yetmemiştir'' şeklinde konuştu. 
     Anket sonuçlarına da değinen Ağar, ''Neden, niçin, hangi hakla bu anket oyunlarına başvurdular, çıkıp açıklasınlar. Yoksa biz açıklayacağız'' dedi. 
     İktidarın geçen 500 günde laf ürettiğini savunan Ağar, şöyle dedi 
     ''Televizyon cambazlığıyla Türkiye'yi idare edemezsiniz. Türkiye'nin temel meseleleri karşısında çaresizsiniz. Sinirleriniz bozuk. Milleti azarlıyorsunuz. 3 Kasım'da meydanlarda laf ürettiniz. Bu lafların karşılığı yok. Bir kesim geldi Türkiye'de milletin maneviyatını hortumladı, bir kesim geldi milletin maddiyatını hortumladı. Ortada icraat yok. 10 senedir İstanbul sizin. Ne yaptınız, yeni mi uyandınız İstanbul'a proje, bilim ve icraat lazım.'' Hayatı boyunca hep güç odaklarına karşı mücadele verdiğini vurgulayan Ağar, ''Hayatım boyunca hiçbir şantaja, korkutmaya pabuç bırakmadım. Ömrüm millete düşman olanlarla mücadeleyle geçti. Hiçbir baskı, tehdit bizi yolumuzdan koyamaz. Hep bunları aşa aşa geliyoruz'' dedi. 
     DYP Genel Başkanı Ağar, ayrıca Nevruz'un kucaklaşma, kardeşlik günleri olduğunu da belirterek, milletin suni ayrılıklardan bıktığını sözlerine ekledi. 
     İstanbul Büyükşehir Belediye Başkan adayı Ahmet Vefik Alp de İstanbul'da düzensizliğin düzen olduğunu anlatarak, ''Genel başkanımızla İstanbul'un yüzünü ağartmaya geliyoruz. Biz hazırız. Bu iş aşkla, anketle olmaz. Bilimle, teknolojiyle olur'' diye konuştu. 
     
</TEXT>
</DOC>
