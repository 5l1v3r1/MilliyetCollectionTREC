<DOC>
<DOCNO> 247366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy08.html </URL>
<DATE> 2004/06/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ağar "Türkiye'de terör varken demokratik açılımların önü açılamaz" 
</HEADLINE>
<TEXT>

     DYP Genel Başkanı Mehmet Ağar, terör ortamında demokratik açılımların önünün açılamayacağını belirterek, ''Filmi yeni baştan sarmaya gerek yok'' dedi. 
     AA muhabirinin sorularını yanıtlayan Ağar, yaşanan süreçte herkesin Türkiye'nin toplumsal huzuruna, gelişmesine ve demokratik sürece olumlu katkıda bulunması gerektiğini vurguladı. ''Geçmişte yaşanan olayları yaşanmamış farz edemeyiz ve filmi de yeni baştan sarmaya gerek yok'' diyen Ağar, Türkiye'nin şu an hoşgörü, tolerans, bütünleşme ve kardeşliğe ihtiyacı bulunduğunu, bu süreci herkesin üzerine düşenlerle götürmesi gerektiğini kaydetti. 
     Terör varken demokratik açılımların önünün açılamayacağına işaret eden Ağar, şöyle devam etti 
     ''Terörün hiçbir şekilde kabul edilebilirliği yok ve bugün toplumsal desteği de yok, bir tabanı da yok. Tabana oturması da mümkün değildir. Kolektif kimliğe yönelik hak ve imtiyazlar kabul edilemez. Ancak, dünyanın geldiği süreçte, Türkiye'nin demokratik sürecinde elbette ki insanlar temel hak ve hürriyetlerini kullanabilmeli. Hiçbir baskı görmeksizin, kendilerine ait hissettikleri kimlik niteliklerine sahip çıkabilmeli. Bu süreç bu şekilde demokratik şekilde gelişecek. Herkesin arzuladığı bütünlüğünü, sınırlarını, üniter yapısını muhafaza eden bir Türkiye'dir. Bu Türkiye'nin içerisinde elbette resmi dil Türkçe'dir. Ancak, insanların kendi kültürel zenginliklerinin demokratik açılımlarla ifade edilmesinin de önü açılmıştır. Bundan da kimsenin bir sıkıntı duyduğu yoktur. Ancak, bu sürecin soğukkanlılıkla, sağduyu içerisinde yaşanması gerekir.'' 
     
     ''DİKKATLİ DİL KULLANMAK LAZIM'' 
     Ağar, bu süreçte, iyi niyetle yapılan bütün siyasi beyanları sıcak karşılamak gerektiğini, ancak bunları yaparken dikkatli bir dil kullanmanın önemli olduğunu vurguladı. 
     DYP Lideri Ağar, şöyle konuştu 
     '' Biz hükümete de terör örgütüne de eşit mesafedeyiz şeklindeki bir tavrı, yasal partinin dikkatsiz olarak kullandığı bir beyan olarak görmek istiyorum. Böyle bir tavır olmaz. Burada herkes, yanlış anlamaya meydan vermeyecek şekilde şiddete, teröre karşı kesin çizgilerini ortaya koymalıdır. Bu sağlandığı takdirde, herkes ülke bütünlüğünü, beraberliğini, kardeşliğini ve sıcaklığını beraberce savunabilme imkanına sahip olur. Bunun da Türkiye'ye yararı olur.'' 
     
     ''TERÖRÜN KARŞILIĞI KALMAMIŞTIR'' 
     Mehmet Ağar, DEHAP Genel Başkanı Tuncer Bakırhan'ın bugün yaptığı çağrıya ilişkin görüşünün sorulması üzerine de şunları söyledi 
     ''Terörün bir karşılığı kalmamıştır Türkiye'de. Hiçbir zaman olmamıştır, bugünün şartlarında hiç yok. Özellikle o yörelerde insanlar büyük acılar çektiler. O acıları herkes içine gömdü. Bugün bu acıların unutulmak istendiği bir ortamda yeniden yeşertmenin karşılığı filan asla olamaz. Elbette bu tür gayri kanuni, yasadışı örgüt faaliyetlerine karşı devlet gerekli tedbirleri alacaktır. Halk bunlardan nefret etmektedir. Halk, terör olaylarına toplumsal bir nefretle karşı koymaktadır. Bunların getireceği hiçbir şey yoktur. Bunlar tecrit edilmiştir toplum tarafından.'' 
     
</TEXT>
</DOC>
