<DOC>
<DOCNO> 207721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/soneko04.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorlu Taşıtlar Vergisi'nde son düzenlemeler... 
</HEADLINE>
<TEXT>

     Motosikletler için bu yıla ilişkin motorlu taşıtlar vergisinin MTV ilk taksiti Nisan, ikinci taksiti ise Temmuz ayında ödenecek. 
     Maliye Bakanlığı, bugünkü Resmi Gazete'de yayımlanan Motorlu Taşıtlar Genel Tebliği ile uygulamaya açıklık getirdi. 
     Buna göre, Motorlu Taşıtlar Vergisi Kanunu'nun istisnalara ilişkin maddesinin c bendi, sakatlık dereceleri yüzde 90 ve daha fazla olan malül ve engellilerin adlarına kayıtlı taşıtlar ile diğer malül ve engellilerin özel tertibatlı taşıtları olarak yeniden düzenlendi. 
     Yapılan düzenleme ile malül ifadesine engelliler ifadesi eklenirken, malül ve engellilerin bu istisnadan yararlanma şartı olan ''bizzat kullanmak'' zorunluluğu uygulamadan kaldırıldı. 
     Sakatlık dereceleri yüzde 90 ve daha fazla olan malül ve engellilerin adlarına kayıtlı olan ve malül ve engellilerin bu durumlarına uygun hale getirilmiş özel tertibatlı taşıtlar MTV'den istisna edildi. 
     Bu istisnanın uygulamasında, sakatlık dereceleri yüzde 90 ve üzerinde olanların bu durumlarını tam teşekküllü devlet hastanesinden alınmış olan sağlık kurulu raporu ile ilgili vergi dairelerine belgelendirmeleri halinde, bu malül ve engellilerin kendi adına kayıt ve tescil edilmiş olan araçları MTV'ne tabi tutulmayacak. 
     Sakatlık dereceleri yüzde 90'dan az olanlar ise bu durumlarını sağlık kurulu raporu ile belgelemeleri ve kendi adına kayıtlı taşıtların engellilik haline uygun özel tertibatlı veya özel tertibatlı hale getirilmiş taşıtlar olduğunu belirten motorlu araç tescil belgesinin ilgili kuruluşlarca onaylanmış örneği ile araçlar için teknik belge ve proje raporunu ilgili vergi dairelerine ibraz etmeleri halinde bu istisna hükmünden yararlanabilecek. 
     
     OTOMOBİL VE MOTOSİKLET VERGİLERİ 

     Otomobil, kaptıkaçtı, arazi taşıtları ve benzerlerinin silindir hacmi ve yaş kriterlerine göre vergilendirilmesi esasının uygulamaya konulurken, yapılan düzenleme ile bu taşıtların net ağırlık ve lüks derecelerine göre vergilendirme esası uygulamadan kaldırıldı. 
     1985 yılında taşıt pulu uygulaması nedeniyle MTV kapsamı dışına çıkartılmış bulunan motosikletler motor silindir hacmine göre vergilendirilecek. 
     Motosikletlerin 2004 yılına ilişkin MTV'nin ilk taksiti Nisan ayında, ikinci taksiti ise Temmuz ayında olmak üzere iki eşit taksitte ödenecek. 
     Yeni uygulama ile otomobil, kaptıkaçtı, arazi taşıtları ve benzerleri, 1-3 yaş için, 1.300 cc'ye kadar olanlar 250 milyon, 1.301-1600 cc'ye kadar olanlar 400 milyon, 4.001 cc üzeri olanlar ise 9 milyar lira vergi ödeyecek. 
     Motosikletler için ise 1-3 yaş arasında, 100-250 cc'ye kadar olanlar 50 milyon, 251-600 cc olanlar 100 milyon, 1.201 cc ve üzeri ise 600 milyon lira vergi verecek. 
     
     MİNİBÜS, OTOBÜS VE KAMYON VERGİLERİ 

     Yeni düzenleme ile panelvan ve motorlu karavanlar 2 sayılı tarife kapsamına alınarak, söz konusu vergilerin 1.900 cc ve aşağısı, 1.901 cc ve yukarısı olmak üzere iki ayrı grupta vergilendirilmesi esası uygulamaya konuldu. 
     Kamyonet, kamyon, çekici ve benzeri taşıtların ağırlığına göre vergilendirilmesinde ölçü olarak alınan istiap haddinin bu yıl sonuna kadar uygulanması, gelecek yıldan itibaren ise azami toplam ağırlık esasının vergilendirme ölçüsü olması hüküm altına alındı. 
     Buna göre, 1-6 yaş arasındaki minibüsler 300 milyon, 7-15 yaş arasındaki minibüsler ise 200 milyon lira ödeyecek. 
     Panelvan ve motorlu karavanlar ise 1-6 yaş arasında 1.900 cc ve aşağısı 400 milyon lira, bunun üzerinde bulunanlar ise 600 milyon lira MTV verecek. 
     Bu yaş grubunda bulunan 25 kişiye kadar olan otobüs v.b 750 milyon, 46 kişi ve yukarısı ise 1.2 milyar lira MTV ödeyecek. 
     Kamyon ve kamyonet ile çekicilerde bu yaş grubunda 1.5 tona kadar olanlar 300 milyon lira, 5-10 ton arası olanlar 1 milyar lira, 10-20 ton arası 1.2 milyar, 20 ton üzeri ise 1.5 milyar lira vergi verecek. 
     
     YAT, KOTRA VE UÇAK 

     Yat, kotra ve her türlü motorlu özel teknelerden ise 1-3 yaş grubunda 10-20 bg'ne kadar olanlardan 15 milyon, 151 bg ve üzeri için ise 45 milyon lira vergi tahsil edilecek. 
     Bu yaş grubundaki uçak ve helikopterler ise 1.150 kg'a kadar 5 milyar, 20.001 kg ve üzeri için ise 20 milyar lira ödeyecek. 
     
     MAHSUP İŞLEMİ 

     Ek motorlu taşıtlar vergisinin taksitlerini kısmen veya tamamen ödeyen mükelleflerden bu ödemeleri mahsup ve iade edilmemiş bulunanlar ile Bazı Kanunlarda Değişiklik Yapılması ve Vakıflara Vergi Muafiyeti Tanınması Hakkında Kanun hükümlerine göre taşıt vergisi ödeyen mükelleflerin ödedikleri tutarlar, 2004 yılı için tahakkuk edecek olan motorlu taşıtlar vergisinden mahsup edilecek. 
     Mahsuptan sonra ödenmesi gereken MTV olması halinde bu vergi, 2004 yılı taksit aylarında ödenecek. Mahsup edilemeyen tutar mükellefin talebi üzerine iade olunacak, ödeme zamanında ödenmemiş olan ek motorlu taşıtlar vergisi ile taşıt vergisi ise terkin edilecek. 
     
     MAHSUP İŞLEMİ NASIL YAPILACAK 

     Buna göre, ek verginin 1. taksitini veya 1. ve 2. taksitini birlikte ödeyen mükelleflerden, bu ödemeleri mahsup veya iade edilmemiş olanların ödemiş oldukları tutarlar ile Vakıflara Vergi Muafiyeti Tanınması Hakkında Kanun çerçevesinde ödenmiş olan taşıt vergisi tutarları, mükelleflerin bu konuda herhangi bir müracaatına gerek olmaksızın, bu yıl tahakkuk edecek motorlu taşıtlar vergisinden mahsup edilmiş sayılacak. 
     Müracaata gerek olmaksızın yapılan bu mahsup işleminden sonra, bu yıl ödenmesi gereken MTV tutarının olması durumunda bu tutar mahsuptan sonra kalan vergi tutarına göre Ocak ve Temmuz aylarında ödenecek. 
     Ek MTV veya taşıt vergisinin mahsubundan sonra kalan tutarın, bu yıl ödenmesi gereken MTV tutarının yarısından az olması durumunda, bu yılın Ocak ayında herhangi bir ödeme yapılmayacak, kalan vergi tutarı Temmuz ayında ödenecek. 
     Ek vergi veya taşıt vergisinin mahsubundan sonra 2004 yılında iade edilmesi gereken ek MTV veya taşıt vergisi tutarının olması durumunda, iade edilecek tutar, mükellefin talebi üzerine Ocak yılında iade edilecek. 
     
     EK VERGİ ÖDEYİP ARACINI SATANLAR 

     2003 yılında ödenmiş ancak mahsup veya iade edilmemiş olan ek MTV veya taşıt vergisi ödenmiş taşıtını satarak, yeni taşıt almamış olan mükelleflerin ödenmiş ancak mahsup edilmeyen ek MTV veya taşıt vergisi mükellefin talebi üzerine mükellefe iade edilecek. 
     2003 yılında ek MTV veya taşıt vergisi ödenmiş olan taşıtını satarak yerine başka bir taşıt satın almış olan mükelleflerin, ödenmiş ancak mahsup veya iade edilmemiş ödenmesi gereken MTV'nden mahsup edilecek, mahsuptan sonra kalan tutar ise 2004 yılı taksit aylarında mükellef tarafından ödenecek. 
     Ek MTV veya taşıt vergisinin 2004 yılında yapılacak olan mahsup ve iade işlemlerinde, söz konusu vergilerden dolayı mükellefler tarafından ödenmiş olana gecikme zamları da dikkate alınacak. 
     
</TEXT>
</DOC>
