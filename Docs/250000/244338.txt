<DOC>
<DOCNO> 244338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/siyaset/axsiy01.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklınızdan geçenleri cevaplamam 
</HEADLINE>
<TEXT>


FOTOĞRAF ÜMİT BEKTAŞ 


Cumhurbaşkanı Ahmet Necdet Sezer, resmi bir ziyaret için dün Polonya'ya gitti. Sezer'i Varşova'da Polonya Cumhurbaşkanlığı Genel Sekreteri Andrej Majkovski ile Türkiye'nin Varşova Büyükelçisi Candan Azer karşıladı. Hareketinden önce Esenboğa Havalimanı'nda bir açıklama yapan Sezer, soru sormak isteyen bir gazeteciye, teşekkür ederek yanıt verdi. Bunun üzerine aynı gazeteci Sezer'e, "Haddimi aşıyorsam, bağışlayın. Verdiğiniz kararlar, Türkiye'nin geleceğini etkiliyor. Türkiye'de basın özgürlüğünün tartışıldığı dönemde size gündemle ilgili soru soramıyoruz" dedi. Sezer gazeteciye, "Söylemem gereken her şeyi, gerekçede belirttim. Ne soracaksınız mesela" diyerek karşılık verdi. Gazetecinin, YÖK Yasası'nda Genelkurmay temsilcisinin durumuyla ilgili soru sormak istediğini belirtmesi üzerine Sezer, "Sizin aklınızdan geçen her şeyi cevaplamak zorunda değilim" diyerek uçağına yöneldi. 



</TEXT>
</DOC>
