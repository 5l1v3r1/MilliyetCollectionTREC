<DOC>
<DOCNO> 233207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo05.html </URL>
<DATE> 2004/04/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Petkoviç Lig şampiyonluğunu ve Türkiye Kupası'nı kazanmak istiyoruz 
</HEADLINE>
<TEXT>

     Trabzonspor'un Hırvat asıllı Avustralyalı kalecisi Michael Petkoviç, lig şampiyonluğunu ve Türkiye Kupası'nı müzelerine getirmek istediklerini söyledi. 
     Bordo-mavili takım forması altında oynadığı 24 lig maçında 24 gol yiyen Petkoviç, AA muhabirine yaptığı açıklamada, Avustralya'da Molbourne takımında 6 yıl önce çifte kupa sevinci yaşadığını ve aynı sevinci bu kez Trabzonspor'da görmek istediğini belirtti. 
     Son haftalarda aldıkları başarılı sonuçlarla camianın şampiyonluk yarışında umutlandığını ve herkesin şampiyonluk heyecanı içine girdiğini dile getiren Petkoviç, ''Ben bu umudumu hiç yitirmemiştim. Yeni bir heyecan yaşamıyorum. Ben şampiyonluk modundan hiç çıkmamıştım'' dedi. 
     Ligin ilk haftalarda form düşüklüğü yaşadığını, ancak bunu üzerinden erken attığını ifade eden Petkoviç, ''Benim başarımda takım oyununun etkisi var. İyi bir savunmaya da sahibiz. Böyle olunca başarı geliyor'' diye konuştu. 
     Türkiye'de örnek aldığı bir kaleci olmadığını belirten Petkoviç, şöyle devam etti 
     ''Türkiye'de iyi ve özellikleri olan kaleciler var, ancak ben en iyisi olduğumu düşünüyorum. Onlarla rekabet içinde olmamın da bir sakıncası yok. Çünkü başarıda rekabet çok önemlidir. Ben de çok çalışarak hep en iyi olmaya çalışacağım.'' 
     
</TEXT>
</DOC>
