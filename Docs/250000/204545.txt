<DOC>
<DOCNO> 204545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun09.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 DÜNYADA BÖYLE GEÇTİ... 
</HEADLINE>
<TEXT>

     2003 yılında birçok önemli olay gerçekleşirken, hiç kuşkusuz seneye damgasını Irak Savaşı vurdu. İşte gün gün bir yılda yaşananlar... 
     OCAK 
     1 Ocak Brezilya'da ilk kez bir solcu devlet başkanı olan Luiz Inacio Lula da Silva, göreve başladı. 
     5 Ocak Tel Aviv'de 2 intihar komandosunun düzenlediği saldırıda 23 kişi öldü. 
     10 Ocak Kuzey Kore Nükleer Silahların Yayılmasının Önlenmesi Anlaşması'ndan çekildiğini açıkladı. 
     18-19 Ocak Avustralya'da orman yangınları 4 kişinin ölümüne yol açtı. Yangınlarda 400 ev yandı. 
     20 Ocak BM Güvenlik Konseyi kimyasal, biyolojik ve nükleer maddelerin teröristlerin eline geçmesini önleyecek bir karar tasarısını oybirliğiyle kabul etti. 
     20 Ocak Libya, BM İnsan Hakları Komisyonu başkanlığına seçildi. ABD bu seçime karşı çıktı. 
     30 Ocak Ayakkabısına yerleştirdiği patlayıcıyla Paris'ten Miami'ye giden American Airlines şirketine ait uçağı havaya uçurmayı planlamakla suçlanan Richard Reid, ömür boyu hapis cezasına çarptırıldı. 
     ŞUBAT 
     1 Şubat Amerikan Ulusal Havacılık ve Uzay Dairesi'nin NASA , uzay mekiği Columbia, atmosfere girerken, 62 km yükseltide parçalandı, mekikteki 7 astronot öldü. 
     4 Şubat Yugoslav parlamentosu, yaptığı tarihi toplantıda, Yugoslavya Federal Cumhuriyeti'ni ortadan kaldırdı, Sırbistan-Karadağ birliğini oluşturan anlaşmayı onayladı. 
     5 Şubat ABD Dışişleri Bakanı Colin Powell, BM Güvenlik Konseyi'nde Irak ile ilgili yaptığı sert konuşmada, Bağdat yönetiminin kitle imha silahlarına sahip olduğunu reddederek savaşa davetiye çıkardığını söyledi ve Irak'ı El Kaide terör örgütüyle ilişkide bulunmakla suçladı. 
     7'si NATO'ya aday 10 Doğu Avrupa ülkesi ABD'nin Irak politikasına destek veren bir mektuba imza koydu. Girişim 17 Şubat'ta Fransa Cumhurbaşkanı Jacques Chirac tarafından eleştirildi. 
     10 Şubat Fransa, Almanya ve Rusya ile birlikte, Irak'ta silah denetimlerinin devamından yana ortak bir tavır alıp, savaşı engellemek için ''barış cephesi'' oluşturdu. Chirac, Fransa'nın BM Güvenlik Konseyi'nde veto hakkını kullanmaya hazır olduğunu açıkladı. 
     Bu teklif, Türkiye'ye NATO desteğini isteyen ABD'nin talebinin Fransa, Almanya ve Belçika tarafından reddiyle Washington ile ilişkilerde krizin patlak verdiği döneme rastladı. 
     11 Şubat El Kaide örgütü lideri Usame Bin Ladin, El Cezire'de yayınlanan bir ses bandıyla, Irak rejimine destek çağrısında bulundu. 
     14 Şubat BM Güvenlik Konseyi, BM silah denetçilerinin yeni raporunun ardından çoğunluğu Irak'ta silah denetimlerinden yana olduğunu açıklarken, ABD azınlıkta kaldı. Fransa Dışişleri Bakanı Dominique de Villepin, ''Bugün güce başvurmayı haklı çıkaracak bir gerekçe yok'' derken oturumlarda yasak olmasına karşın alkışlandı. 
     14 Şubat Kuzey Kore ile Güney Kore 50 yıldır ilk kez turistlerin geçişi için kara sınırını açtı. 
     14 Şubat Kopya koyun Dolly, kopyalanmasından 6 yıl sonra uyutuldu. Bu olayın ardından kopya hayvanların sağlık sorunları tartışması başladı. 
     15 Şubat Başta Avrupa'da olmak üzere dünyada yaklaşık 10 milyon kişi savaşa karşı gösteri düzenledi. 
     19 Şubat Faslı Münir El Mutasaddık 11 Eylül 2001'deki saldırılardan yargılanan ilk kişi oldu ve yataklık yaptığı gerekçesiyle 15 yıl hapse mahkum oldu. 
     19 Şubat İran'ın güneydoğusundaki Sistan ve Belucistan eyaletinin başkenti Zahedan'dan Kirman'a giden Rus yapımı İlyuşin-76 tipi uçak Kirman'a inmeye hazırlanırken düştü. Kazada 275 Devrim Muhafızı öldü. 
     19 Şubat Güney Kore'deki Daegu kentinde kundaklama sonucu çıkan yangında 200 kişi öldü. 
     27 Şubat Eski Bosna Sırp Cumhuriyeti Devlet Başkanı Bilyana Plavsiç, Lahey savaş suçları mahkemesince 11 yıl hapse mahkum edildi. 
     28 Şubat Çek Cumhuriyeti'nin liberal başbakanı Vaclav Klaus Vaclav Havel'in yerine Cumhurbaşkanı oldu. 
     28 Şubat Dünya Sağlık Örgütü WHO ilk uluslararası sözleşme niteliğini taşıyacak olan ''Tütün Kontrolü Çerçeve Sözleşmesi'' nihai metni üzerinde mutabık kaldı. 
     MART 
     1 Mart 11 Eylül saldırılarının ''beyni'' olarak bilinen ve El Kaide örgütünün üçüncü adamı Halid Şeyh Mohammed İslamabad'da yakalandı. 
     7 Mart Yeni Sırbistan-Karadağ devletinin parlamentosu Svetozar Maroviç'i ilk devlet başkanı olarak seçti. 
     12 Mart Sırbistan Başbakanı Zoran Cinciç, Belgrad'daki hükümet binasının girişinde uğradığı suikast sonucu öldü. Cinciç, 50 yaşındaydı. Suikastın ardından başlatılan 42 günlük olağanüstü hal uygulaması sonucu mafya karşı benzersiz bir savaş başlatıldı. 
     12 Mart Dünya Sağlık Örgütü, Akut Solonum Yetmezliği Sendromu SARS yüzünden uluslararası uyarı yayınladı. SARS 5 Temmuz'da kontrol altına alınıncaya kadar 30 ülkede etkili oldu. 9 bin kişiyi etkileyen SARS yüzünden 900'den fazla kişi hayatını kaybetti. 
     15 Mart Çin Devlet Başkanı Jiang Zemin yerini Hu Jintao'ya bıraktı. 
     15 Mart Orta Afrika Cumhuriyeti'nin başkenti Bungui'ye tamamen hakim olan isyancı general François Bozize, kendisini Devlet Başkanı ilan etti ve geçiş hükümeti kurdu. 
     17 Mart 16 Mart'ta İngiltere Başbakanı Tony Blair ve İspanya Başbakanı Jose Maria Aznar ile Azor Adaları'nda bir araya gelen ABD Başkanı George Bush, Irak Devlet Başkanı Saddam Hüseyin ve oğullarının sürgüne gitmesi için 48 saatlik ültimatom verdi. 
     17 Mart İspanyol adaleti Bask bölgesinin bağımsızlığı için mücadele eden ETA örgütünün siyasi kanadı Batasuna'yı kanun dışı ilan etti. Batasuna, 7 Mayıs'ta da ABD tarafından terörisdt örgütler listesine alındı. 
     20 Mart Irak savaşı başladı. Amerikan-İngiliz koalisyonu güneyden Irak'a girerken, başkent Bağdat havadan bombalanmaya başladı. 
     Saddam Hüseyin, televizyondan direniş çağrısında bulundu. 
     23 Mart Çeçenistan'da halkın anayasanın onaylanması ve devlet başkanlığı ile genel seçimlerin düzenlenmesinden yana olup olmadığını göstereceği anayasa referandum yapıldı. Seçmenlerin yüzde 90'ı ''Evet'' oyu kullandı. Referandum birçok kuruluş tarafından sert dille eleştirildi. 5 Ekim'de yapılan seçimlerde de Moskova yanlısı Ahmed Kadirov'ın iktidarı meşrulaştı. 
     NİSAN 
     3 Nisan Küba'da Castro hükümeti, muhaliflere karşı kampanya başlattı. 75 muhalif çeşitli hapis cezalarına çarptırıldı. Bu da dünyada tepkiyle karşılandı. 
     8 Nisan Bağdat'ta Filistin oteline isabet eden Amerikan top mermisi, üç gazetecinin ölümüne yol açtı. 
     9 Nisan Bağdat düştü. 
     Amerikan askerlerinin Bağdat'a girmesi üzerine, birçok mahallede yağma ve talan başladı. 
     Iraklılar, Amerikan askerlerinin yardımıyla dev Saddam heykelini yıktı, halk heykelin üzerinde tepindi. 
     16 Nisan 10 ülke, Atina'da AB ile genişleme antlaşmasını imzaladı. AB, 1 Mayıs 2004'de 25 üyeli olacak. 
     10 aday ülke, Polonya, Macaristan, Çek Cumhuriyeti, Slovakya, Slovenya, Litvanya, Letonya, Estonya, Malta ve Kıbrıs Rum kesimi AB üyeliklerini yıl içinde onayladı. 
     30 Nisan 2005'e kadar bağımsız Filistin devleti kurulmasını öngören Ortadoğu ''yol haritası'' resmen yayınlandı. Filistinliler planı hemen onayladı, İsrail ise onaylamak için 25 Mayıs'ı bekledi. 
     MAYIS 
     1 Mayıs Başkan Bush, Irak'ta savaşın bittiğini açıkladı. Bush, ''Savaşı kazandık, terörle mücadele ise devam ediyor'' dedi. 
     7 Mayıs Dünya Ticaret Örgütü, AB'ye, Amerikalı ihracatçılara vergi avantajı sağlamaktan vazgeçmedği için ABD'ye yılda 4 milyar dolarlık ticari yaptırım uygulama yetkisi verdi. 
     12 Mayıs Riyad'da düzenlenen üç intihar saldırısında 35 kişi öldü, yaklaşık 200 kişi yaralandı. 
     -Çeçenistan'ın kuzeybatısındaki Znamenskoye'de düzenlenen intihar eyleminde 60 kişi öldü, 200'den fazla kişi yaralandı. Saldırıyı Şamil Basayev üstlendi. 
     -ABD, Paul Bremer'ı Irak'a ''vali'' atadı. 
     16 Mayıs Fas'ın Kazablanka kentinde yabancıların gittiği otel ve lokantalara saldırılar düzenlendi. Bilanço 45 ölü, 100 kadar yaralı. 
     21 Mayıs Cezayir'de 6.8'lik deprem oldu. Başkent ve civarını vuran depremde 2280 kişi öldü, 10 bin kişi yaralandı. 
     22 Mayıs BM Güvenlik Konseyi, 13 yıldır Irak'a uygulanan yaptırımları kaldırdı. 
     23 Mayıs Nepalli dağcı, Everest'in doruğuna 12 saat 45 dakikada tırmanarak rekor kırdı. 
     HAZİRAN 
     1-2 Haziran G-8 ülkeleri, Evian'da yaptıkları toplantıda, terörle mücadele bayrağını yükseltmeyi kararlaştırdı. 
     1 Haziran Çin'de inşa edilen dünyanın en büyük barajı ''Üç Boğazlar'' su tutmaya başladı. 
     2 Haziran Avrupa Uzay Kurumu, Kazakistan'dan Mars'a uydu yolladı. 
     6 Haziran BM ve Kamboçya hükümeti, 1975-1979 arasında binlerce kişinin ölümünden sorumlu tutulan eski Kızıl Kmer yetkililerini yargılamak üzere mahkeme kurulmasına ilişkin anlaşma imzaladı. 
     9 Haziran Kuzey Kore, nükleer silah üreteceğini ilk kez açıkladı. 
     12 Haziran NATO bünyesinde ''mukabele gücü'' oluşturulmasına ilişkin anlaşma sağlandı. 
     29 Haziran Dört Filistin örgütü geçici ateşkes ilan etti. 
     30 Haziran Pakistan'ın Karaçi kentinde Mayıs 2002'de bombalı saldırı düzenleyerek 14 kişinin ölümüne yol açan 3 dinci militan idam cezasına çarptırıldı. 
     TEMMUZ 
     1 Temmuz Avrupa Konseyi, Avrupa'da savaş zamanında bile idam cezasını kınayan protokolü kabul etti. Türkiye, Rusya, Azerbaycan ve Ermenistan dışındaki 41 üye protokolü imzaladı. 
     13 Temmuz Irak'ta geçici yönetim konseyi kuruldu. ABD'nin gözetimindeki konsey güvenliği sağlamak, ekonomiyi canlandırmak ve geçiş dönemini hızlandırmakla görevlendirildi. 
     15 Temmuz Kolombiya'da aşırı sağcı milisler, 2005 sonuna kadar silah bırakacaklarını ve ateşkes yapacaklarını açıkladılar. 
     17 Temmuz İngiliz hükümetini, savaşı meşrulaştırabilmek için Irak'ın silahlanması konusundaki raporu şişirmekle suçlayan Savunma Bakanlığı'nın silahlanma uzmanı David Kelly gizemli şekilde intihar etti. 
     18 Temmuz AB Konvansiyonu Başkanı Valery Giscard d'Estaing, AB anayasası taslağını dönem başkanı İtalya'ya sundu. 
     22 Temmuz Saddam Hüseyin'in oğulları Uday'la Kusay, Musul'da Amerikan askerlerince öldürüldü. 
     31 Temmuz Lahey'deki uluslararası mahkeme, Milomir Stakiç adlı Bosnalı Sırp doktora en ağır cezayı verdi ve doktor, Bosna savaşında insanlık suçu işlemekten müebbet hapis cezasına çarptırıldı. 
     AĞUSTOS 
     1 Ağustos Belçika'da, yabancı yöneticiler aleyhinde savaş suçu işlemekten dava açılabilmesine olanak veren yasa iptal edildi. 
     2 Ağustos Avrupa sıcaktan kavrulmaya başladı. Birçok Avrupa ülkesinde sıcaklar can aldı. Ağustos ayı içinde sadece Fransa'da yaklaşık 15 bin kişi sıcaklar yüzünden can verdi. 
     Sıcaklar yüzünden birçok yerde orman yangını çıktı, binlerce dönüm orman yok oldu. 
     5 Ağustos Cakarta'da Amerikan oteline saldırıda, 12 kişi öldü, 150 kişi yaralandı. Saldırıdan, El Kaide'yle bağlantılı olduğu iddia edilen İslam Cemiyeti örgütü sorumlu tutuldu. 
     11 Ağustos Liberya Devlet Başkanı Charles Taylor iktidardan çekildi, Nijerya'ya sürgüne gitti. İç savaş, 18 Ağustos'ta imzalanan anlaşmayla sona erdi. 
     11 Ağustos NATO, Afganistan'daki uluslararası gücün komutasını devraldı. NATO, 1954'den bu yana Avrupa dışında ilk kez görev üstlendi. 
     14 Ağustos Kuzey Amerika'da 50 milyon kişi arıza yüzünden 29 saat elektriksiz kaldı. 
     17 Ağustos İzlanda, 14 yıl aradan sonra balina avına yeniden başladı. 
     19 Ağustos Bağdat'taki BM binası önündeki patlamada, BM temsilcisi Sergio Vieira de Mello'nun aralarında bulunduğu 22 kişi öldü. Saldırının sorumluluğunu, Saddam yanlıları üstlendi. 
     19 Ağustos Kudüs'ün batısında otobüs havaya uçtu. İntihar saldırısında 23 kişi can verdi. İsrail, misilleme için iki gün sonra Hamas'ın önde gelen isimlerinden İsmail Ebuşşanab'ı öldürdü. Ertesi gün, Hamas ve İslami Cihad ateşkese son verdiklerini bildirdi. 
     22 Ağustos Brezilya'da Alcantara uzay üssünde füze yerde infilak etti, hepsi sivil 21 kişi öldü. 
     28 Ağustos Kuzey Kore yönetimi, Pekin'deki görüşmeler sırasında atom denemesi yapma tehdidinde bulundu. 
     29 Ağustos Irak'ın Necef kentinde cuma namazı çıkışında meydana gelen patlamada, aralarında Şii lideri Ayetullah Bakır el Hekim'in de bulunduğu 83 kişi öldü. 
     EYLÜL 
     3 Eylül Irak'taki geçici yönetim konseyi ant içerek göreve başladı. 
     Polonya, Irak'taki beş bölgenin sorumluluğunu üstlendi. 
     6 Eylül Filistin Başbakanı Mahmut Abbas, Yaser Arafat'la anlaşmazlık yüzünden istifa etti. Ahmet Kurey, dört gün sonra yeni hükümeti kurmayı kabul etti. 
     9 Eylül Boston piskoposluğu, sübyancı din adamlarının kurbanlarına 85 milyon dolar tazminat ödemek için anlaşma imzaladı. Anlaşmayla, 500'den fazla dava düştü. 
     10 Eylül Bali'de 2002 ekiminde 202 kişinin ölümüne yol açan kanlı saldırının beyni olmakla suçlanan İmam Samudra, Endonezya'da idama mahkum edildi. 
     10 Eylül İsveç Dışişleri Bakanı Anna Lindh, Stockholm'da bıçaklandı, ertesi sabah hastanede öldü. 
     11 Eylül İsrail, Arafat'tan kurtulmayı ''ilke'' olarak kabul etti. 
     12 Eylül BM, 1992'den beri Libya'ya uygulanan yaptırımları kaldırdı. 
     17 Eylül New York borsası başkanı Dick Grasso, 140 milyon dolarlık maaşının yarattığı skandal üzerine istifa etti. 
     EKİM 
     1 Ekim İsrail hükümeti, Batı Şeria'daki güvenlik duvarının inşasının sürmesini onayladı. ABD'nin eleştirdiği duvar, BM Genel Kurulu tarafından kınandı. BM Genel Kurulu, duvarın inşasının durdurulmasını istedi. 
     2 Ekim CIA'in emrinde çalışan Irak gözetleme grubu, ilk raporunu sundu ve Irak'ta hiç kitle imha silahına rastlanmadığını belirtti. Grubun Başkanı David Kay, 5 Ekim'de Irak ile El Kaide arasında kitle imha silahı alanında ilişki olduğuna dair belge bulunmadığını açıkladı. 
     Nobel 2003 edebiyat ödülünü, Güney Afrikalı yazar John Maxwell Coetzee kazandı. 
     3 Ekim Kuzey Kore, atom bombası yapımı için tüm teknik engelleri aştığını ve 6 bomba yapacak kadar malzeme elde ettiğini açıkladı. 
     5 Ekim İsrail, 1974'ten beri ilk kez Suriye topraklarına saldırdı. Saldırı, Hayfa'da 4 Ekim'de düzenlenen ve 22 kişinin öldüğü intihar saldırısının sorumluluğunu üstlenen İslami Cihad'a ait olduğu sanılan bir üsse düzenlendi. 
     Filistin lideri Yaser Arafat, olağanüstü hal ilan etti ve kurduğu olağanüstü kabinenin başına Ahmed Kurey'i atadı. 
     7 Ekim Arnold Schwarzenegger California valiliğine seçildi. 
     10 Ekim Nobel 2003 barış ödülünü İranlı hukukçu Şirin Ebadi kazandı. 
     12 Ekim Michael Schumacher, Formula 1'de 6. kez dünya şampiyonu oldu. 
     15 Ekim Yang Liwei'yi uzaya gönderen Çin, SSCB ve ABD'den sonra, uzaya tamamen kendi imkanlarıyla insan gönderen üçüncü ülke oldu. 
     Azerbaycan devlet başkanlığı seçimini Haydar Aliyev'in oğlu İlham Aliyev kazandı. 
     16 Ekim BM Irak'ta çokuluslu bir gücün kurulmasını öngören bir kararı kabul etti. 
     17 Ekim Bolivya Devlet Başkanı Gonzalo Sanchez de Lozada, 1 ay süren halk gösterilerinin ve grevlerin ardından istifa etti. Çıkan olaylarda 80 kişi öldü. 
     21 Ekim İran, Nükleer Silahların Yayılmasını Önleme Anlaşması'nın NPT sıkı ve habersiz denetimlere izin veren ek protokolünü imzalamayı ve onaylamayı kabul etti. 
     24 Ekim Havacılık tarihinde 1976 yılından bu yana önemli bir yeri bulunan ilk süpersonik uçak Concorde, New York'un JF Kennedy Havaalanı'ndan başlattığı son yolculuğunu tamamlayarak, Heathrow havaalanına indi. 
     24 Ekim Madrid'de düzenlenen Irak'ın yeniden yapılanmasıyla ilgili konferansta, bağışçı ülkeler 33 milyar dolar bağış sözü verdi. 
     25 Ekim Rusya'nın en büyük petrol şirketi Yukos'un Başkanı Mihail Kodorkovski, çıkarıldığı nöbetçi mahkeme tarafından tutuklandı. 
     KASIM 
     3 Kasım Californa'nın güneyinde 21 Ekim'den beri süren orman yangınları 15 bin itfaiye görevlisinin müdahalesiyle kontrol altına alındı. Yangınlar, 22 kişinin ölümüne, 300 bin hektar alanın yanmasına yol açtı, 3 bin 500'den fazla ev tahrip oldu. 
     11 Kasım ABD Kongresi'nin üst kanadı Senato, Suriye'ye ekonomik ve diplomatik yaptırım uygulanmasını öngören karar tasarısını kabul etti. 
     12 Kasım Irak'ın Nasıriye kentinde düzenlenen, sorumluluğunu El Kaide'nin üstlendiği intihar saldırısında, 19'u İtalyan 28 kişi öldü. 
     15 Kasım ABD'nin Irak'taki sivil yöneticisi Paul Bremer ile Irak Geçici Hükümet Konseyi arasında, iktidarın 2004'ün haziran ayından önce Iraklılara devredilmesiyle ilgili takvim konusunda anlaşmaya varıldı. 
     18-21 Kasım Londra'ya giden ABD Başkanı George Bush, 1918 yılından bu yana İngiltere'yi ziyaret eden ilk ABD başkanı oldu. 20 Kasım'da 100 binden fazla kişi Bush'u protesto etti. 
     23 Kasım Gürcistan Devlet Başkanı Eduard Şevardnadze, 2 Kasım'daki tartışmalı genel seçimlerin ardından halkın tepkisi nedeniyle istifa etmek zorunda kaldı. 
     26 Kasım Pakistan ve Hindistan arasında sürekli karşılıklı ateş açılan Keşmir sınır bölgesinde, 14 yıldır ilk kez ateşkes ilan edildi. 
     27 Kasım ABD Başkanı Bush, Bağdat'taki Amerikan birliklerine Şükran Günü dolayısıyla sürpriz ziyarette bulundu. 
     29 Kasım Irak'taki saldırılarda koalisyon güçlerinden 7 İspanyol istihbarat görevlisi öldürüldü. 
     ARALIK 
     1 Aralık İsrailli muhalifler ve Filistinli yetkililer tarafından hazırlanan alternatif Ortadoğu barış planı, Cenevre'de düzenlenen törenle sunuldu. 
     1-12 Aralık Kyoto anlaşması konulu iklim zirvesi İtalya'nın Milano kentinde düzenlendi. Uluslararası topluluk, Kyoto protokolüne bağlı olduğunu ortaya koydu. 
     3 Aralık Ruanda'da 1994 yılında 500 bin insanın öldüğü soykırımla ilgili BM mahkemesi, iki basın-yayın kuruluşu müdürünü müebbet hapse mahkum etti. 
     7 Aralık Rus parlamentosunun alt kanadı Duma seçimlerinde, Devlet Başkanı Vladimir Putin'in desteklediği Birleşik Rusya Partisi BRP oyların büyük bölümünü aldı. 
     9 Aralık Japonya'da, Başbakan Juniçiro Koizumi'nin kabinesi, İkinci Dünya Savaşı'ndan sonra denizaşırı topraklara en büyük Japon askeri konuşlandırılmasına izin vererek, Irak'a muharip olmayan birlikler göndermeyi onayladı. 
     12 Aralık Eski Azerbaycan Devlet Başkanı Haydar Aliyev'in öldüğü açıklandı. 
     Kanada'da 10 yıl iktidarda kalan Başbakan Jean Chretien'in yerine Paul Martin seçildi. 
     13 Aralık Devrik Irak lideri Saddam Hüseyin, Irak'ın kuzeyinde Amerikan güçlerince yakalandı. 
     Avrupa Anayasası'nın görüşüldüğü AB zirvesi başarısızlıkla sonuçlandı. 
     14 Aralık KKTC'de genel seçimler yapıldı. 
     Pakistan Devlet Başkanı Pervez Müşerref'e suikast girişiminde bulunuldu. 
     18 Aralık İran, Nükleer Silahların Yayılmasını Önleme Anlaşması'nın NPT izinsiz ve sıkı denetimlere izin veren ek protokolünü imzaladı. 
     19 Aralık Libya, kitle imha silahı üretim programını tasfiye edeceğini açıkladı. 
     22 Aralık İsrail'de temaslarda bulunan Mısır Dışişleri Bakanı Ahmed Mahir bir grup Filistinlinin saldırısına uğradı. 
     22 Aralık ABD'nin California eyaletini sarsan Richter ölçeğine göre 6.5 büyüklüğündeki depremde, 3 kişi öldü, 80'den fazla ev hasar gördü. 
     25 Aralık Çin'in güneybatısındaki Congking şehrinde doğalgaz sahasında meydana gelen patlamada 190 kişi öldü. 
     25 Aralık Pakistan Devlet Başkanı Pervez Müşerref, 11 gün içinde ikinci kez düzenlenen suikast girişiminden kurtuldu. 
     25 Aralık Batı Afrika ülkesi Benin'in ticari başkenti Cotonou'dan Lübnan'ın başkenti Beyrut'a gitmek üzere havalandıktan sonra düşen uçakta en az 90 kişi öldü. 
     26 Aralık İran'ın güneydoğusundaki Kirman eyaletinde 6.3 büyüklüğünde bir deprem meydana geldi. 
     
</TEXT>
</DOC>
