<DOC>
<DOCNO> 230170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun28.html </URL>
<DATE> 2004/04/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Irak'ta 30 yabancıyı rehin alan gruptan tehdit... 
</HEADLINE>
<TEXT>

     Elinde 30 yabancı rehine bulunduğunu ileri süren Iraklı bir grup, Amerikan ve koalisyon güçlerinin Irak'tan çekilmemesi halinde rehineleri öldürme tehdidinde bulundu. 
     El Arabiye televizyonu, kendini, şu ana dek tanınmayan ''Şeyh Yasin Şehit Tugayı'' adlı grubun sözcüsü olarak tanıtan bir kişinin, silahlı maskeli kişilerce filme alınmış görüntülerini yayımladı. 
     Ellerinde 30 rehine olduğunu ileri süren grubun sözcüsü, rehinelerin ''Japon, Bulgar, Amerikalı, İsrailli, İspanyol, Güney Koreli ve İtalyan olduğunu, bunlar dışında başka ülkelerden kişileri de rehin aldıklarını'' söyledi. 
     ''Amerikan güçleri ve müttefiklerinin Irak'tan ayrılmasını ve Felluce'ye uygulanan kuşatmanın kaldırılmasını isteyen'' sözcü, ''taleplerinin yerine getirilmemesi halinde 30 rehineyi öldüreceklerini ve cesetlerini parçalayacaklarını'' ifade etti. 
     Grubun sözcüsü, ''Kafalarını kesecek ve cesetlerini Felluce'deki gibi parçalamak için sokaklarda sergileyeceğiz'' dedi. 
     Görüntülerde hiçbir rehinenin yer almadığı belirtiliyor. 
     
</TEXT>
</DOC>
