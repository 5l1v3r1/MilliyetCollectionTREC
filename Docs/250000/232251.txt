<DOC>
<DOCNO> 232251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun24.html </URL>
<DATE> 2004/04/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
SPD, Bush aleyhtarı havayı seçim malzemesi yapmak istiyor... 
</HEADLINE>
<TEXT>

     Alman Sosyal Demokrat Partisi SPD , ülkede ABD Başkanı George Bush'a yönelik olumsuz havayı, Avrupa Parlamentosu seçimlerinde malzeme yapmak istiyor. 
     SPD'nin milletvekili adayı listesinde ilk sırada yer alan Martin Schulz, Der Spiegel dergisine yaptığı açıklamada, kamuoyu yoklamalarına göre, federal hükümetin Bush'u eleştiren tutumunun Alman halkının büyük çoğunluğunun görüşüne uygun olduğunu belirterek, ''Bu, seçim kampanyamızın en büyük konusu olacak'' dedi. 
     Schulz, SPD tarafından düzenlenen toplantılarda, ''CDU Genel Başkanı Başbakan olsaydı, şimdi Irak'ta binlerce Alman askeri bulunacaktı'' şeklinde konuşmayı çok sevdiğini kaydederek, ''Bu tür sözlerle Sosyal Demokratlar tarafından düzenlenen tüm toplantılarda katılımcıları coşturabilirsiniz'' ifadesini kullandı. 
     Der Spiegel dergisinin haberinde, SPD seçim merkezinin şimdiden bu stratejiye uygun sloganların yer aldığı bildiriler bastırdığı kaydedildi. 
     
</TEXT>
</DOC>
