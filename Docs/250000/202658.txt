<DOC>
<DOCNO> 202658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/bila.html </URL>
<DATE> 2003/12/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Denktaş'ın üç koşulu 
</HEADLINE>
<TEXT>

   
   KKTC seçimlerinden sonra iki süreç iç içe yaşanacak. Bir yandan yeni hükümet oluşturma çalışmaları, bir yandan da yeni plan. 
   KKTC Cumhurbaşkanı Rauf Denktaş ve Dışişleri Bakanı Abdullah Gül'ün açıklamalarından da anlaşıldı ki, yeni plan Ankara ile KKTC'nin hazırladıkları planların uyumlaştırılmasıyla ortaya çıkacak. 
   Yeni plan çalışmalarının detaylarından önce bir görüşme zemini oluşması için temel ilkelerde uzlaşma gerekiyor. 
   Türk tarafının Annan belgesinden esinlenebilmesi açısından ilkesel yakınlaşma bir önkoşul gibi görünüyor. 
   KKTC Cumhurbaşkanı Rauf Denktaş, dünkü görüşmemizde, KKTC açısından "olmazsa olmaz" üç koşul açıkladı. Denktaş, bu koşulları Annan belgesini de değerlendirerek şöyle özetledi 
   "1- İki halk Olmazsa olmaz koşullardan biri Kıbrıs'ta iki halk olduğunu kabul etmektir. 1960'ta teslim ettikleri bu gerçeği şimdi teslim etmiyorlar, kabul etmiyorlar. Kıbrıs'ta iki cemaatten oluşan tek halk vardır, diyorlar. Annan belgesi de örtülü biçimde bunu söylüyor. Aramıza Rumların yerleşmesini öngördüğü gibi hükümet ve parlamento oluşumunda Türk - Rum ayırımı yapmadan karma temsili öngörüyor ki, bunun anlamı Kıbrıs'ta iki ulus değil bir halk olduğunun kabul edilmesidir. Biz bunu kabul edemeyiz. Kıbrıs'ta Türk ve Rum, iki halk vardır. 1960'ta hükümette 3 Türk, 7 Rum, parlamentoda 15 Türk, 35 Rum diye iki halk kabul edilmişken, Annan belgesi şimdi bunu dahi sağlamıyor. Bunun değişmesi şarttır. 
   2- İki kesimlilik Bizim açımızdan olmazsa olmaz ikinci koşul iki kesimliliğin kabul edilmesidir. Tarih göstermiştir ki, barış ve huzur için Türk ve Rum iki ayrı kesimde yaşaması gerekiyor. Oysa Annan belgesi, içimize Rumları yerleştirerek fiilen iki kesimliliği de ortadan kaldırıyor. Bir halkın kendi arasında bile toprak için, su için birbirini öldürdüğü bir ortamda, Türk ve Rumu mal - mülk kavgasına yöneltecek ve iki kesimliliği ortadan kaldıracak bir düzenlemeye de evet diyemeyiz. Bunun da mutlaka değiştirilmesi gerekir. Mal - mülk mübadelesinin toplu takasla çözülmesi mümkünken, Rumları 30 yıl önceki yerlerine yerleştirmeye çalışmak kavgaya zemin hazırlamaktır. 
   3- Garantörlük Keza garantörlük konusunun da çözüme kavuşturulması şarttır. Henüz bu konuda Türkiye ve Yunanistan anlaşmış değildir. Türkiye'nin etkin garantisi sağlanmadan da uzlaşma zemini oluşturmak mümkün değildir. Annan belgesi bu konuda da güven vermiyor. Asker sayısını 6 bine indiriyor, bunun da Türkiye, AB'ye girince gideceğini söylüyor. Neye göre 6 bine indiriyor, belli değil. Onların da hareketini bile sınırlıyor. Türk askerinin hareketini BM'nin iznine bağlıyor. Bir takım askerin, bir yerden bir yere gitmesini bile 15 gün önceden alınacak izne bağlıyor. Bu ve benzeri kısıtlamalar söz konusu. Türkiye ve Yunanistan garantörlük konusunda anlaşmadan nasıl bir uzlaşma zemini sağlanabilir ki 
   4- Harita Olmazsa olmaz nitelikteki bu üç koşul konusunda uzlaşma sağlanmadan harita konusunda da bir zemin oluşturulamaz. Ancak bu koşullar sağlandıktan sonra sıra harita konusuna gelir. Ki bu konuda da Annan belgesinin önerileri değişmek zorundadır. Bizim en verimli topraklarımızı elimizden alıyor. Kaldı ki, bu topraklar Güney'de en verimli toprakları bırakıp gelen Türklere verilmiştir. 1974'ten önce Güney'deki üzüm ve şarap üretiminin üçte biri Türklerin elindeydi. Bu düşünülerek, bu insanlarımıza Kuzey'deki verimli yerler tahsis edilmiştir. Şimdi onların elinden bu topraklar alınmak isteniyor. Mesele topraksa bu başka yerlerden de sağlanabilir. Ama dediğim gibi bunların müzakeresi için önce ilke olarak söylediğim konularda uzlaşma sağlanması gereklidir." 
   Denktaş, olmazsa olmaz olarak nitelediği bu koşulların Ankara tarafından savunulacağından kuşku duymuyor. 
   Ankara'nın hazırladığı planla, kendi çalışmalarını uyumlaştırdıktan sonra ortaya tek bir belge ve yaklaşım konulacağının altını çiziyor. 
   
      
   
   
</TEXT>
</DOC>
