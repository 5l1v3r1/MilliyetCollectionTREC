<DOC>
<DOCNO> 210436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo22.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde 4 imza birden... 
</HEADLINE>
<TEXT>

     Ankaragücü, ara transferde kadrosuna kattığı 5 futbolcuyla resmi sözleşme imzaladı. 
     Beştepe Cemal Aydın Spor Kompleksi'nde düzenlenen imza töreninde, sarı-lacivertlilerin eski oyuncuları Faruk ve İsmet ile İstanbulspor'dan alınan Tolga ve Göztepe'den transfer edilen Göktuğ, resmi sözleşmeye imza attı. 
     İmza törenine, yönetim adına kulüp ikinci başkanı Kemal Ünsal ve yeni üyeler Müfit Metin ile Dr.Ömer Çobanoğlu katıldı. Ligin ilk yarısını 12. sırada tamamlayan takımlarının, ikinci yarıda büyük bir özveri göstereceğinden emin olduklarını ifade eden Kemal Ünsal, ''Ankaragücü'nün hep ilk 6'da olması gerekli. Taraftarlara, bu kulübe gönül verenlere ve sporseverlere daha iyi bir Ankaragücü seyrettirmek istiyoruz'' diye konuştu. 
     
     FUTBOLCULAR MEMNUN 
     Denizlispor'dan alınan İsmet, 1 yıllık aradan sonra yeniden Ankaragücü'ne gelmekten büyük mutluluk duyduğunu belirterek, ''Ankaragücü'nün önemini ve değerini daha iyi anladım'' dedi. 
     İstanbulspor'dan gelen Tolga ise Ankara'ya yabancı olmadığını, ancak yeni yüzler ve yeni bir heyecanla buluştuğunu ifade ederek, ''Lige bakıldığında Ankaragücü, 5-6 köklü kulüpten birisi. Bu kulübün her sezon hedefi olması lazım. Bunu hakediyor. Hep birlikte bu takımı layık olduğu yere taşıyacağız. Ankaragücü'nün, ligde kalma mücadelesi veren bir ekip olmaması lazım'' dedi. 
     Faruk ise yaklaşık 6 aydır ayrı kaldığı kulübüne dönmekten dolayı çok mutlu olduğunu vurgulayarak, ''Ankaragücü'nün bir aile kulübü olduğunu, bu ayrılıkta daha iyi anladım. Çok hatalarım oldu. İlk geldiğim yıllardaki gibi iyi bir performansla takıma yine yararlı olmak istiyorum'' diye konuştu. 
     Göztepe'den transfer edilen Göktuğ ise hedefinin Birinci Süper Lig'de mücadele etmek olduğunu ve Ankaragücü'nde yakaladığı bu şansı en iyi biçimde değerlendirerek formayı alacağını söyledi. 
     Yeni transferlerden Faruk Namdar 39, İsmet 76, Tolga 15 ve Göktuğ'un 27 numaralı formaları taşıyacakları kaydedildi. 
     Ankaragücü, ara transferde kadrosuna dahil ettiği diğer oyuncular Erhan Albayrak Fenerbahçe , Ergin Adanaspor ve Orkun Elazığspor ile yarın sözleşme imzalayacak. 
     
</TEXT>
</DOC>
