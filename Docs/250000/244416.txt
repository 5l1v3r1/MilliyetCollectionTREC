<DOC>
<DOCNO> 244416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun38.html </URL>
<DATE> 2004/06/01/ </DATE>
<TIME> 18.46 </TIME>
<AUTHOR>  </AUTHOR>
<HEADLINE>
ABD'de Ötanazi yasası tartışma konusu... 
</HEADLINE>
<TEXT>

     ABD'nin Oregon eyaletinde ölümcül hastalara ölme hakkı ötanazi tanıyan yasal düzenleme tartışma konusu olmaya devam ediyor. 
     Yasanın yürürlüğe girdiği 1997 yılından bu yana 171 kişinin kendi iradesiyle ötanaziyi seçtiği kaydedildi. 
     Oregon eyalet yasaları, 6 ay içinde öleceği kesinleşen hastalara, hekimlerin vereceği öldürücü bir ilacı almak suretiyle ötanazi hakkı tanıyor. 
     New York Times gazetesinde yer alan haberde, yasa yürürlüğe girdiğinden bu yana beklenenden çok az kişinin öldürücü ilaç için başvurduğu, başvuranların da çok azının ilacı kullanmasının şaşılacak bir durum olduğu kaydedildi. 
     Halkın iki ayrı referandumla kabul ettiği yasanın uygulandığı Oregon'da, Oregon Sağlık Hizmetleri Departmanı verilerine göre, 1997'den bu yana bin 544 ölümcül hastadan 171'i ölme hakkını kullandı. 
     Habere göre, 1998 yılında 24 hasta ötanazi ilacı için doktora başvurdu. Bu sayı, 2003 yılında 67'ye yükseldi. 1998'de 16 hastaya ötanazi yapıldı. Bu sayı, 2003 yılında 42'ye çıktı. 
     Hastaların yüzde 87'sinin hastalık yüzünden kontrollerini kaybetme endişesiyle, yüzde 22'sinin de hastalığın sebep olduğu acıya dayanamadıkları için ötanaziyi tercih ettikleri belirtildi. 
     Bu yasaya karşı çıkanlar, sebep oldukları maddi ve manevi sorunlardan dolayı ölümcül hastaların, aileleri tarafından ya da mali sebeplerle sağlık sigortacıları tarafından ötanaziye itilebileceklerine yönelik endişelerini dile getiriyorlar. 
     Hastaların aile için yük olduğunu ifade edenlerin oranı yüzde 36'yı bulurken, mali endişeleri dile getirenlerin oranı yüzde 2'de kalıyor. 
     Bazı doktorlar ise ''hastaları öldürmek için değil, iyileştirmek için eğitim aldıklarını'' belirterek, bu uygulamaya karşı çıkıyorlar. 
     Çok sayıda kişi de dini nedenlerden dolayı ötanazi ve ötanazi yasasına sıcak bakmıyor. 
     Yasada, hastanın kararını iyice düşünmesi ve son ana kadar karar değiştirmesine olanak veren bazı düzenlemeler bulunuyor. 
     Buna göre, hasta öldürücü ilaç için en az iki kez sözlü, 15 gün sonra da yazılı talepte bulunmak zorunda. Hastanın 6 aydan az ömrünün kaldığının iki doktor tarafından tespit edilmesi gerekiyor. 
     Yasaya göre, hasta öldürücü ilacı kendisi içmesi gerekiyor. 
     
</TEXT>
</DOC>
