<DOC>
<DOCNO> 243666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas13.html </URL>
<DATE> 2004/05/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Aşil'in mezarı Osmancık'ta mı 
</HEADLINE>
<TEXT>

     Çorum'un Osmancık İlçesi'nde yaşayan Araştırmacı-Yazar Cevdet Saraçer, 2000 yılında kaleme aldığı ''Tarihsel Doku İçinde Unutulan Kent'' adlı kitabında, Troya filmine konu alan İlyada ve Odysseia Destanı'nın kahramanı Aşil'in Akhilleus-Achilles mezarının, ilçeye bağlı Adatepe'de olduğunu iddia ediyor. 
     Cevdet Saraçer, AA muhabirine yaptığı açıklamada, Osmancık'ta avukatlık yaptığını, ancak kitap çalışmalarından dolayı mesleğini bıraktığını söyledi. 
     Mitoloji üzerine çok sayıda kitap okuyup inceleme ve araştırmalar yaptığını ifade eden Saraçer, bu çalışmaları, 2000 yılında kaleme aldığı ''Tarihsel Doku İçinde Unutulan Kent'' adlı kitabıyla ortaya koyduğunu bildirdi. 
     Saraçer, kitabını yazarken, İlyada ve Odysseia Destanı ile Halikarnas Balıkçısı olarak bilinen Cevat Şakir Kabaağaçlı'nın yapıtlarından faydalandığını belirterek, 410 sayfadan oluşan kitabın 26 sayfasını, İlyada'nın kahramanı Aşil'e ayırdığını kaydetti. 
     
     MEZARIN OSMANCIK ADATEPE'DE OLDUĞU İDDİASI... 
     Saraçer, kitabında Aşil'in mezarının Osmancık Adatepe'de olduğunu iddia ederken, bu iddiasını, Odysseia'da geçen şu cümlelerle açıklıyor 
     ''Akhilleus Aşil , Patroklos ve Kusursuz Antilokhos'un ölüsünü alıyorlar, Karadeniz'in kıyılarını izliyorlar, Halys'in geniş bir yay çizdiği yere geliyorlar, nemli yollardan geçiyorlar, Akkaya'ya varıyorlar, güneşin kapılarını geçiyorlar ve düşler ülkesine, Asfodel Çayırı'na ulaşıyorlar...'' Osmancık'ın büyük bir çayırlık alan olduğunu ve buranın eski isminin Asfodel Çayırı olduğunu ifade eden Saraçer, Kızılırmak Nehri'nin mitolojideki adının Halys olduğunu öne sürdü. Cevdet Saraçer, şöyle devam etti 
     ''İlyada ve Odysseia'da geçen anlatımla, yörenin coğrafi özellikleri tam bir uyum sağlıyor. Kızılırmak'ın Halys geçtiği yerler, nemli ve loş yollardır. Loş yollar izlenilerek varılan yer ise bir adadır. Bu ada ise şu anda Kızılırmak'ın geçtiği ve etrafını çevrelediği Adatepe'dir. Adatepe'nin tam karşısında ise Asfodel Çayırı bulunmaktadır. Akkaya denilen yerinse, Osmancık'ta Adatepe'ye çok yakın olan bir mermer dağı olma ihtimali çok yüksektir.'' 
     
     KİTABINDA ANLATILANLAR... 
     Yazar Saraçer, ''Tarihsel Doku İçinde Unutulan Bir Kent'' adlı kitabında, Aşil'in mezarının Adatepe'de olduğunu, şu cümlelerle anlatıyor 
     ''Akhilleus'un cenazesini götürenler, Karadeniz kıyılarını izleyip Kızılırmak'ın kıyısına vardıklarında, bu nehrin geniş bir yay çizdiği yolları izlerler. Halys'in geldiği yön izlenir. Bu yollar ve ulaşılan yerler, destanda anlatılanlarla tam bir uyum içindedir Götürüyordu onları sağlık tanrı Hermes nemli yollardan Okeanus'un akışını izleyip vardılar Akkaya'ya Güneşin kapılarını geçtiler ve düşler ülkesine vardılar. 
     Gerçekten Asfodel Çayırı'na Ada ve Adatepe'ye ulaşmak için batıdan doğuya doğru, güneşi öğleden sonra, arkanıza alarak gidersiniz ve böylelikle güneşin kapılarını geçmiş olursunuz. 
     Destanda geçen Düşler Ülkesi sözleri ise ölülerin gömüldüğü yerleri anlatır bizlere... 
     Akhilleus'un dedesi Aiakos'tur. Aiakos'un da dedesi Asapos'tur. Yani Irmak Tanrı'dır. Halys de Kızılırmak mitolojide bir Irmak Tanrı'dır. Bir Irmak Tanrı'nın soyundan gelen Akhilleus, çevresini sevgiyle sarmalayan, sularıyla serinlik veren başka bir Irmak Tanrı'nın coşkulu çağlayışları arasında, Adatepe'nin doruğunda yatmaktadır.'' 
     
</TEXT>
</DOC>
