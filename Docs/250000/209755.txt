<DOC>
<DOCNO> 209755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/dunya/dun14.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Silah indirimi ortak arzumuzdur 
</HEADLINE>
<TEXT>

   ATİNA Milliyet 

   
   DIŞİŞLERİ Bakanı Abdullah Gül, Yunan Mega TV'sine verdiği demeçte, Yunan muadili Yorgo Papandreu'nun savunma harcamalarının karşılıklı azaltılması önerisini olumlu karşıladığını ve bu önerinin bir iyi niyet göstergesi olduğunu söyledi. "Biz de aynı niyetteyiz" diyen Gül, "Türkiye'nin bölgede barış ve istikrar unsuru olmayı arzuladığını" kaydetti. Gül, geçen yıldan itibaren savunma harcamalarının azaltılmasına başlandığını, Yunanistan ile karşılıklı olarak bazı askeri tatbikatların ertelenmesi konusunda ortaklaşa karar alındığını ve karşılıklı güven artırıcı önlemler çerçevesinde de 11 anlaşma imzalandığını belirterek, "Bunlar olumlu hareketlerdir. Biz Yunanistan'la iyi komşuluk istiyoruz. Dünyanın bu köşesinde işbirliği için yeni bir atmosfer oluşturalım. Dolayısıyla bu teklif bizim de ortak arzumuzdur" diye konuştu. 
   
   
</TEXT>
</DOC>
