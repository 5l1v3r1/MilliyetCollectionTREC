<DOC>
<DOCNO> 207065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo12.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer düzeldi, kaleci problemi kalmadı 
</HEADLINE>
<TEXT>

     Ankaragücü Kulübü Başkanı Cemal Aydın, Zafer'in sakatlığının geçmesiyle takımda kaleci sıkıntısının tamamıyla ortadan kalktığını söyledi. 
     Kaleci transfer etmeye çalıştıkları yönündeki iddiaların asılsız olduğunu dile getiren Cemal Aydın, yaptığı açıklamada şunları söyledi 
     ''Milli takımda da görev yapan kalecimiz Zafer, ligin son haftalarında sakatlık geçirince, bir kaleci transferi gündeme geldi. Ancak şu anda Zafer'in sakatlığı tamamıyla geçti. Bundan sonraki maçlarımızda formasını giyebilecek. Bu aşamadan sonra Zafer'i hiçbir takıma da vermeyiz. Ayrıca takımımızda Oğuzhan ve Hakan Gedik gibi genç ve yetenekli kaleciler var. Her ikisinin de ileride milli takım kalesini koruyabilecek kapasitede olduğuna inanıyorum.'' Bu arada sarı-lacivertli takım bu sabah kamp yaptığı Belek'te bir antrenman gerçekleştirirken, sakatlıkları bulunan Hakan Keleş, Gökmen ve Ender takımdan ayrı çalıştı. Ankaragücü, bu akşam saat 19.00'da Belçika'nın Lokeren takımıyla Arcadia Otel'in sahasında hazırlık maçı yapacak. 
     Başkent ekibi cuma günü de Karşıyaka ve Vestel Manisaspor takımlarıyla yapacağı turnuva maçları için Marmaris'e gidecek. 
     
</TEXT>
</DOC>
