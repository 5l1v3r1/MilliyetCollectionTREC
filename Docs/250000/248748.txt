<DOC>
<DOCNO> 248748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy17.html </URL>
<DATE> 2004/06/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Vali Güler, Zirve öncesi tedbirleri anlattı... 
</HEADLINE>
<TEXT>

     İstanbul Valisi Muammer Güler, İstanbul'da düzenlenecek NATO Zirvesi'ne ilişkin ciddi bir terör tehdidinin söz konusu olmadığını belirterek, ''Böyle bir tehdidi de önleyecek güçteyiz. Bu zirvenin düzenleyicisi, Türkiye Cumhuriyeti Devleti'dir'' dedi. 
     Vali Güler, düzenlediği basın toplantısında, NATO Zirvesi sırasında demokratik hakların kullanılmasına ilişkin taleplerin bulunduğunu hatırlatarak, ''Demokratik hakların kullanılmasından yana bir tavır içinde olacağız'' diye konuştu. 
     İstanbul'da, zirve sırasında kanuni toplantılara engel olunmayacağını dile getiren Güler, ilde gösteri ve yürüyüş yapılabilecek 2 alan bulunduğunu, bunların Şişli Abide-i Hürriyet Meydanı ve Beykoz Çayırı olduğunu belirtti. 
     Güler, bunun dışında 1 Haziran'da Resmi Gazete'de yayınlanan bir tebliğ bulunduğunu da belirterek, şunları kaydetti 
     ''Sivil toplum kuruluşları ve gerçek kişilerin, basın ve kamuoyu açıklamalarını, demokratik bir biçimde, serbest ve güvenli olarak yapabilmeleri için 10 güvenli bölge oluşturuldu. Bu alanlar, 21 Haziran-2 Temmuz arasında kullanılabilecektir. 
     Ancak, yazılı basın açıklamalarının kanunsuz toplantı, gösteri yürüyüşüne döndürülmemesi gerekir. Valiliğin öngördüğü toplantı ve yürüyüş alanının dışında herhangi bir toplantıya izin verilmeyecektir. Böylesine bir kanunsuz toplantı yapılmak istenmesi halinde, kanunun gereği yapılacaktır. Burada bir kez daha ifade etmek istiyorum Kanunsuz toplantıya davet etmek, bu toplantıya katılmayı teşvik etmek de ayrı bir suç konusu teşkil etmektedir. Vatandaşların bu tür çağrılara itibar etmemeleri gerekir. Vatandaşların kanunsuz toplantı yapılacak yerlere gelişlerine izin verilmeyecektir. Bu nedenle, demokratik hak ve özgürlüklerin kullanılması için bu düzenlemelere halkın sahip çıkmasını istiyoruz.'' Vali Muammer Güler, kamu hizmetleri konusunda İstanbul Valiliği ve Dışişleri Bakanlığı'nca görevlendirilen Koordinasyon Merkezi'nin yürüttüğü çalışmaların sonuçlandığını ifade ederek belediye, sağlık, telekomünikasyon, elektrik ve diğer kamu hizmetlerinde gerekli tüm tedbirlerin alındığını bildirdi. 
     
     SAĞLIK HİZMETLERİ 
     Sağlık alanında çok özel tedbirlerin alındığını belirten Güler, şöyle devam etti 
     ''Zirve Vadisi'nde 560 sağlık personeli, 94 ambulansla görev yapacak. Bu bölgede 4 sağlık merkezi ve 6 sağlık birimi geçici olarak konuşlandırılacak. Vadi içinde her türlü telefon görüşme imkanı sağlanacak. İstanbul Sivil Savunma ve Kurtarma Birliği'ne Ankara'dan yapılan takviyeyle birlikte, 190 kişilik arama kurtarma ekibi her an görev yapacak şekilde hazır bekletilecek. Zirve, Türkiye'nin itibarı ve tanıtımı için son derece önemli. Bu, ülkemiz için bir fedakarlığı da gerektirmektedir. Vatandaşlarımız, alınan güvenlik önlemlerine uyacaktır. Bazı fedakarlıklara katlanacaktır. Bu hepimiz için gerekli olan bir şeydir.'' 
     
     SORULAR 
     Basın mensuplarının sorularını da yanıtlayan Güler, ''Gazetecilere trafiğe kapalı yollarda geçiş hakkı tanınıp tanınmayacağı''nın sorulması üzerine, gazetecilerin Zirve Vadisi'nde nasıl çalışacağı konusunda gerekli hazırlıkların yapıldığını bildirdi. Güler, ''Basın mensuplarının görevlerini en iyi, en süratli şekilde yapacakları tedbirler alınacaktır. Hiçbir sıkıntı yaşanmayacaktır'' dedi. 
     Vali Güler, aynı gazetecinin söz istemesi üzerine, ''Söz, merak etmeyin'' ifadesini kullandı. 
     Güler, Zirve Vadisi'nin çok farklı kartları ihtiva ettiğini dile getirerek, ''Değişik kartlar, ancak belli bölgelere giriş hakkını vermektedir'' dedi. 
     Muammer Güler, ''Zirve Vadisi'nde oturanlar nasıl kontrol edilecek Vatandaşlar işyeri ve evlerine gidip gelebilecek mi '' sorusu üzerine de, bu bölgede oturanların kendilerinde kayıtlarının bulunduğunu vurguladı. 
     Güler, ''Eytam, Abdi İpekçi ve Mim Kemal Öke Caddesi'nde oturan vatandaşlar, kontrol noktalarında kimlik kartını gösterecekler. O iş yerlerine gelenlerin de kimlik bilgileri varsa, kontroller yapılarak alınacaktır. Genel hayatı, işyerlerine giriş ve çıkışı, evlere giriş ve çıkışı engelleyici hiçbir husus yoktur. Ancak, kimlik kontrolü ve önleyici aramalar yapılacak'' dedi. 
     Vali Güler, ''Bu kişilere misafir gelebilecek mi '' sorusuna, ''Elbette'' yanıtını verdi. 
     
     DENİZ VE HAVA GÜVENLİĞİ SİLAHLI KUVVETLER'DE 
     Güler, başka bir soru üzerine de, ''İstanbul'da zirve süresince deniz ve hava güvenliği TSK tarafından sağlanacaktır. Bu konuyla ilgili açıklamalar Genelkurmay Başkanlığı'nca yapılacak. Burayla ilgili her türlü güvenlik önlemini TSK planladı. Uygulama planları hazırlanmıştır'' diye konuştu. 
     Güvenlik anlamında yurtdışından destek personelin gelip gelmediğine ilişkin bir soru üzerine, Güler, şunları kaydetti 
     ''Zirvenin planlamalarının tamamı Türk makamlarınca hazırlanmıştır. Bizim birçok ülkeyle ikili ve çok taraflı güvenlik ve işbirliği anlaşmalarımız var. Bu anlaşmalar çerçevesinde her türlü bilgi alışverişi, zaten bundan önce de, zirveyle ilgili de yapılmaktadır. Dışarıdan herhangi bir takviye gücün gelmesi söz konusu değildir. Zirvenin bütün güvenlik sorumluluğu Türk makamlarına aittir.'' ''Türkiye'ye dışarıdan göstericiler gelecek mi Buna ilişkin bir duyum aldınız mı Daha önceki gösterilerde sorun yaratan insanlar Türkiye'ye alınacak mı '' sorusu üzerine de Güler, ''Bu tür olaylara karışanlarla ilgili uluslararası ve milli hukukun gerektirdiği önlemler alınmaktadır'' dedi. 
     Şu ana kadar böyle bir duyum almadıklarını da ifade eden Güler, ''Demokratik hakların kullanılmasında hiçbir kısıtlama getirilmemiştir. Ama kanunsuz gösterilerin vukuuna elbette fırsat verilmeyecektir. Elbette yurtdışından gelenler olacaktır. Yurda girmesi sakıncalı olanların dışında...'' diye konuştu. 
     
     KÜRESELLEŞME KARŞITLARI 
     Güler, bu tür toplantıların, küreselleşme karşıtlarının gösterilerine hedef olduğunu hatırlatarak, şöyle devam etti 
     ''Küreselleşme karşıtı gösteriler olabilir. Ancak, bu tür gösterilerde bulunmak isteyenlerin 2911 sayılı kanuna göre, toplanma ve gösteri yürüyüşünde bulunma hakları vardır. Kanunun öngördüğü sınırlamalar dahilinde. Bir de sivil toplum kuruluşlarının düşünce ve kanaatlerini kamuoyuna yazılı ve sözlü açıklama hakkı var. Demokratik bir ölçü içinde bunlara fırsat verilecektir. Bu yüzden de 21 Haziran-2 Temmuz arasında yerler belirlenmiştir. Onların da güvenliği sağlanacaktır. Ancak, bu tür toplantıların kanunsuz toplantıya dönüşmesine izin verilmeyecektir ve idarece belirlenen, gösterilen yerlerin dışında yapılacak gösterilere izin verilmeyecektir. Kanunun gereği yapılacaktır. İster dışarıdan gelsin, ister Türkiye'den olsun.'' 
     
     TERÖR BOYUTU 
     ''Bu tür zirvelerin bir de terör boyutu var. CIA, MOSSAD gibi örgütlerle bilgi alışverişinde bulunuldu mu '' sorusuna da Güler, şu yanıtı verdi 
     ''Ciddi bir anlamda herhangi bir tehlike söz konusu değildir. Bu tür uluslararası organizasyonlarda bu tür faaliyetler olabilir. Ama bunu önlemeye yönelik gerek ikili, gerek çok taraflı güvenlik anlaşmalarıyla her kesimden bilgi alışverişinde bulunuluyor. Öncesinde de, İstanbul Emniyet Müdürlüğü'nün bu tür örgütlere yönelik çalışmaları vardı, önemli operasyonlar da yapmışlardır. Zirvenin güvenli olarak geçmesi için her türlü tedbir alınmaktadır, alınmaya devam edecektir. Bu anlamda herhangi bir sıkıntı yoktur. Medyamızın da bu tür olayları abartmadan kamuoyunun gündemine getirmeleri gerekmektedir. Ciddi bir tehdit söz konusu değildir. Böyle bir tehdidi de önleyecek güçteyiz. Bu zirvenin düzenleyicisi Türkiye Cumhuriyeti Devleti'dir.'' 
     
     TEK TİP ELBİSE 
     Güler, güvenlik önlemlerinin sadece zirvenin yapılacağı yerlerde değil, şehrin diğer bölümlerinde de alındığını vurgulayarak, polisin senelik ve haftalık izinlerinin iptal edildiğini bildirdi. 
     Zirvede 400 bayan, 2 bin de erkek polis memurunun tek tip elbiseyle görev yapacağını dile getiren Güler, kendilerine 244'ü sivil plaka olmak üzere 456 araç verildiğini söyledi. 
     Güler, trafiğe kapalı yollarda acil geçişlere izin verileceğini de sözlerine ekledi. 
     İstanbul Emniyet Müdürü Celalettin Cerrah ve bazı müdür yardımcılarının da hazır bulunduğu basın toplantısında, zirve sırasında bayan ve erkek polis memurlarının giyeceği elbiseler de basına gösterildi. 
     
</TEXT>
</DOC>
