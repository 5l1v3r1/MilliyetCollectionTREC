<DOC>
<DOCNO> 218444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/spo01.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kartal acı çektirecek' 
</HEADLINE>
<TEXT>

   Beşiktaş'ın futbolu İspanyol basınından beğeni topladı. Gazeteler, İstanbul cehenneminde Valencia'nın işinin çok zor olduğunu, tüm kozların Kartal'ın elinde bulunduğunu belirttiler 
      MEHMET ÇİFTÇİ DHA 

   
   'Futbol resitali' 
   SİYAH - Beyazlı ekibin Valencia deplasmanında ortaya koyduğu mücadele İspanya medyasının taktirini topladı. İki takımın gol düellosunu "futbol resitali" olarak sunan gazeteler, Beşiktaş'ın tecrübesizliğinin kurbanı olduğunu savunurken, Valencia'nın antrenörü Benitez'i de uygun kadro çıkarmadığı gerekçesiyle ağır dille eleştirdiler. AS Gazetesi, "Valencia işi uzatmada çözdü" başlığını kullanmasına rağmen turun inisiyatifinin Beşiktaş'ın elinde bulunduğunu yazdı. 
   
   Haksız kazanç 
   MARCA, "Valencia umudunu İstanbul'a taşıdı" başlığıyla verdiği haberinde Pancu'yu maçın yıldızı seçti ve "İstanbul cehenneminden bir üst tura çıkmak oldukça zor" yorumunu yaptı. Sport, "Ilie'nin 4.5 yıl sonra Mestalla Stadı'na dönüşü muhteşemdi. Pancu ile birlikte maçın en etkili ismiydi" diye yazdı. El Pais, "Navarro, Valencia'yı ipten aldı" derken, El Mundo da, "Valencia, İstanbul cehenneminde acı çekecek" başlığıyla ekibimizin yenilgiyi hak etmediği yorumunu yaptı. 
   
   İlhan para basıyor    Biletler tükendi 
   JAPONYA'NIN Vissel Kobe takımına transfer olan İlhan Mansız, henüz hiçbir maça çıkmadan kulübüne para kazandırmaya başladı. Vissel'in, Japonya 1. Ligi'nin J - League ilk haftasında, JEF United Ichihara ile sahasında oynayacağı karşılaşmanın tüm biletlerinin şimdiden satıldığı açıklandı. Milli oyuncumuz, 34 bin kişilik Kobe Wing Stadı'nda düzenlenecek görkemli törenle taraftarların karşısına çıkacak. 
   
   Beklentiler yüksek 
   GEÇEN sezon ortalama 10 bin kişiye oynadıklarını belirten kulüp yetkilileri, milli futbolcumuzun gelişinin ardından bunun ikiye katlanmasını bekliyor. 1997'de 1. Lig'e katılan Vissel'in bugüne kadar elde ettiği en büyük başarı lig onunculuğu. Ülkenin en büyük internet üzerinden alışveriş şirketi olan Rakuten Ichiba'nın sahibi Crimson Group'un, geçen yıl kulübü satın almasının ardından yönetim hedef büyüttü. 
   
   Baraja iddiası    VALENCİA'NIN kaptanı Baraja için Beşiktaş yönetiminin nabız yokladığı ileri sürüldü. İkinci Başkan Hüsnü Güreli, "Çok kaliteli bir oyuncu. Dikkatimizi çekti. Bazı görüşmelerimiz oldu" diyerek, temasları doğruladı. Beşiktaş yöneticisi, transferde kaliteden ödün vermeyeceklerini belirtip, "Üst seviyede isimler almak istiyoruz" dedi. İspanyol kulübünün maddi sıkıntı içinde olduğu ve şampiyon olmadığı taktirde sezon sonunda kadrosundaki yıldızlar ile yollarını ayırıp, gençlere yöneleceği öğrenildi. 
   
   Lucescu dertli    BEŞİKTAŞ Teknik Direktörü, Valencia önünde son dakikada gelen mağlubiyet golüne isyan etti. Chelsea, Sparta Prag ve Lazio maçlarında benzer goller yediklerini hatırlatan Lucescu, "Aslında yeterince tecrübe sahibi olduk ama bir türlü müsabakanın bitiş düdüğü çalmadan oyunu kafamızda bitirme problemini aşamadık. Bunun için zamana ihtiyacım var. Ancak işim de zor. Çok çalışarak çözmeye çalışacağım. Yazık, bu durumlara düşmeyi hak eden bir ekip değiliz" diye konuştu. Öte yandan kuruluş aşamasında olan Romanya Antrenörler Derneği, onursal başkanlığa Mircea Lucescu'yu seçti. 
   
   Divan kapışması    BEŞİKTAŞ Kulübü'nün divan başkanlığı olağan seçimli genel kurul toplantısı bugün yapılacak. Süzer Plaza Gökçeada Salonu'nda saat 09.30'da başlayacak kongrede, mevcut başkan Şeref Nasır ile Erdoğan Tuncer kıyasıya yarışacak. Başkan Serdar Bilgili ve ekibi, Erdoğan Tuncer'e tam destek verirken, muhalefet de Şeref Nasır'ın koltuğunda kalması için çalışacak. 
   
   Kayıplar artıyor    VALENCİA maçında son dakikada gelen golün üzüntüsü, Tümer ve Yasin'in sakatlıklarıyla ikiye katlandı. Kulüp Doktoru Ayhan Optur, iki oyuncunun da sol alt baldırlarına darbe aldıklarını ve İstanbul'da yapılacak kontrollerin ardından durumlarının netlik kazanacağını söyledi. Öte yandan İspanya'ya götürülmeyen ve İstanbul'da çalışan Giunti'ye, rövanş maçında forma giymesi için yoğun bir tedavi programı uygulanacak. Zago ise, yarınki İstanbulspor maçında görev alabilecek. 
   
   Oyuncular şaşkın    SİYAH - Beyazlılar, dün öğleden sonra İstanbul'a dönerek, ayaklarının tozuyla Ümraniye'de idmana çıktılar. İstanbulspor maçının hazırlıklarına start veren oyuncuların moralsiz olduğu gözlendi. Kaptan Tayfur, "İki kez öne geçtik, yenildik. Ama telafi edeceğiz" derken, Pancu da, "Gollere sevinemedim" diye konuştu. Kaleci Cordoba, "Hafta boyunca çalıştığımız pozisyonlardan gol yedik" diyerek, şaşkınlığını ifade etti. 
   
   
   
</TEXT>
</DOC>
