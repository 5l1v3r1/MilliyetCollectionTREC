<DOC>
<DOCNO> 248123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy40.html </URL>
<DATE> 2004/06/15/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Başbakan Erdoğan, Hollanda'ya gitti 
</HEADLINE>
<TEXT>

     Başbakan Recep Tayyip Erdoğan, resmi ziyarette bulunmak üzere Hollanda'ya gitti. 
     Başbakan Erdoğan ve beraberindeki heyeti taşıyan Türk Hava Yolları'na ait ''Ağrı'' uçağı, Esenboğa Havalimanı'ndan saat 20.50'de hareket etti. 
     Başbakan Erdoğan'ı, Esenboğa Havalimanı'ndan Devlet Bakanı ve Başbakan Yardımcısı Abdüllatif Şener, Başbakanlık Müsteşarı Ömer Dinçer, Ankara Valisi Yahya Gür, Ankara Büyükşehir Belediye Başkanı Melih Gökçek, Ankara Emniyet Müdürü Ercüment Yılmaz ve öteki yetkililer uğurladı. 
     
     TÜRKİYE'NİN SON UYUM PAKETİNİN GÜNDEME GELECEK 

     Başbakan Recep Tayyip Erdoğan, Türkiye'nin AB ile müzakere sürecine ilişkin kararın Aralık 2004'te Hollanda'nın dönem başkanlığı sırasında verileceğini belirterek, Hollanda ziyareti sırasında Başbakan Jan Peter Balkenende ile Türkiye-AB ilişkilerini en geniş anlamda karşılıklı müzakere etme fırsatı bulacağını söyledi. 
     Başbakan Erdoğan, resmi ziyaret için Hollanda'ya hareketinden önce Esenboğa Havalimanı'nda yaptığı açıklamada, Hollanda'nın 1 Temmuz 2004'te AB Dönem Başkanlığı'nı İrlanda'dan devralacağını belirtti. Erdoğan, ziyareti sırasında Hollanda Başbakanı Balkenende ile Türkiye-AB ilişkilerini en geniş anlamda karşılıklı müzakere etme fırsatı bulacağını söyledi. 
     Hollanda Kraliçesi Beatrix tarafından da kabul edileceğini anlatan Erdoğan, ziyareti sırasında ayrıca Türkiye Hollanda İş Forumu tarafından düzenlenen toplantıda işadamları ve finans çevreleriyle biraraya gelme fırsatı bulacağını, kendilerine Türkiye'nin ekonomik durumunu anlatarak, Türkiye'de yatırımda bulunmaları yolundaki düşüncelerini aktaracağını söyledi. 
     Erdoğan, Hollanda'da yaşayan Türk vatandaşlarıyla da biraraya geleceğini ve onların sorunlarını dinleme fırsatı bulacağını, ileriye dönük neler yapılabileceğini konuşacaklarını kaydetti. 
     
     BRÜKSEL TEMASLARI 

     Hollanda'daki temaslarının ardından Brüksel'e geçeceğini belirten Erdoğan, Brüksel'de Hükümetlerarası Zirve'ye katılacağını, Devlet Başkanları ve Başbakanlar ile görüşeceğini ifade etti. 
     Erdoğan, ''AB sürecine ilişkin olarak neler yapmakta olduğumuzu, neleri birlikte yapabileceğimizi konuşacağız. Gündemin ağırlıklı maddelerinden bir tanesi AB Parlamentosu seçimleri olacak. Buna ilişkin görüşme fırsatımız olacak. Bunun yanında özellikle Türkiye'nin son uyum paketi gündeme gelecektir. Uygulamaya ilişkin attığımız adımlar da öyle zannediyorum ki gündemi önemli bir şekilde orada da işgal edecektir'' diye konuştu. 
     Erdoğan, Brüksel'deki temaslarının ardından Türkiye'ye döneceklerini kaydetti. 
     Başbakan Erdoğan ile birlikte Devlet Bakanları Mehmet Aydın ve Kürşad Tüzmen de Hollanda'ya gitti. 
     
</TEXT>
</DOC>
