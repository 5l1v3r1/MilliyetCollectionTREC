<DOC>
<DOCNO> 206193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusu, Kerkük'te sokağa çıkma yasağı ilan etti 
</HEADLINE>
<TEXT>

     Amerikan ordusu, son günlerde ortamın gerginleştiği Kerkük kentinde sokağa çıkma yasağı ilan etti. 
     Irak'ın kuzeyindeki Kerkük kentinin polis şefi General Turhan Yusuf, yerel saatle 23.00'den 06.00'ya kadar sokağa çıkma yasağı ilan edildiğini belirttiği açıklamasında, ''Sokağa çıkma yasağı kararı Araplarla Kürtler arasındaki şiddet eylemlerini engellemek ve kentin güvenlik ve istikrarını sağlamaya yöneliktir'' dedi. 
     General Yusuf, bu akşam itibarıyla uygulanmaya başlayan sokağa çıkma yasağının ne zamana kadar süreceği konusunda bilgi vermedi. 
     Kerkük'te önceki gün binlerce Arap ve Türkmen'in, Kerkük'ün kendi kontrollerindeki bölgeye bağlanmasını isteyen Kürtleri protesto için düzenledikleri gösteri sırasında peşmergelerin açtığı ateşte göstericilerden 3 kişinin ölmesi, 31 kişinin yaralanmasından bu yana ölenlerin sayısının 7 olduğu belirtiliyor. 
     
</TEXT>
</DOC>
