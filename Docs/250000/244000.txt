<DOC>
<DOCNO> 244000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo16.html </URL>
<DATE> 2004/05/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Efes Pilsen finalde avantajını kullanmak istiyor... 
</HEADLINE>
<TEXT>

     Türkiye Basketbol Ligi Play-off final ilk maçında Ülkerspor'u yenerek, seride durumu 2-0'a getiren Efes Pilsen'de yüzler gülüyor. 
     Kulüp genel menajeri Engin Özerhun, kendileri için çok önemli bir maçı kazanarak, seride 2-0 öne geçtiklerini ifade ederek, ''Bu avantajı iyi kullanmak istiyoruz. Dünkü maçta ilk yarıda çok iyi oynadık, savunma yaptık ve galibiyete ulaştık'' dedi. 
     Ülkerspor'un da güçlü bir takım olduğunu ve rakiplerinin ikinci yarıda oyuna tüm direncini koyduğunu kaydeden Özerhun, her şeye rağmen galip gelmesini bildiklerini anlattı. 
     Engin Özerhun, şu an için sadece bir avantaj yakaladıklarını kaydederek, ''Geçtiğimiz sezon da 3-1 öne geçmiştik, ancak Ülkerspor bizi yakalamıştı ve şampiyonluk son maça kalmıştı. Ülkerspor'un kaliteli bir takım olduğunu biliyoruz. Biz bu avantajımızı sonuna kadar kullanıp, şampiyon olmak istiyoruz'' diye konuştu. 
     
     ''İBRAHİM'İN SAKATLIĞI ÜLKERSPOR'UN ŞANSSIZLIĞI'' 
     İbrahim'in final serisinde oynayamamasının Ülkerspor'un şanssızlığı olduğunu belirten menajer Özerhun, kendilerinin de sakatlığı nedeniyle Nikoliç'i fazla oynatamadıklarını hatırlattı. 
     Özerhun, İbrahim'in çok skorer bir oyuncu olduğunu vurgulayarak, ''İbrahim iyi bir basketbolcu, bir final oyuncusu. O'nun olmaması Ülkerspor için şanssızlık. Ancak, sakatlık da bu işin parçası. Biz de Nikoliç'i aynı nedenden oynatamıyoruz'' şeklinde konuştu. 
     
</TEXT>
</DOC>
