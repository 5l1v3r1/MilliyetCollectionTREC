<DOC>
<DOCNO> 217017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur42.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İP'nin İstanbul Başkan adayı Ünal Erdoğan 
</HEADLINE>
<TEXT>

     İşçi Partisi İP Genel Başkanı Doğu Perinçek, partisinin İstanbul Büyükşehir Belediye Başkan adayının, yüksek elektronik mühendisi Ünal Erdoğan olduğunu bildirdi. 
     Perinçek, İP İstanbul İl Merkezi'nde düzenlediği basın toplantısında, İstanbul Büyükşehir Belediye Başkan adayı ile 32 ilçeden Şişli dışındaki 31 ilçe belediyesine gösterecekleri başkan adaylarını açıkladı. 
     İP'in İstanbul Büyükşehir Belediye Başkan adayının yüksek elektronik mühendisi Ünal Erdoğan olduğunu bildiren Perinçek, Erdoğan'ın, Dünya Enerji Ajansı merkez yönetiminde bulunduğunu, Elektrik Mühendisleri Odası'nın genel başkanlığını yaptığını belirtti. İP'in bu seçimlerdeki genel sloganının ''Başındaki çuvalı çıkar İşçi Partisi'ne oy ver'' olduğunu söyleyen Perinçek, ''Bugün milletimiz büyük zorluklarla karşı karşıya. Türkiye'nin başına bir çuval geçirilmiştir. Bu çuval, yalnız Süleymaniye'de 4 Temmuz 2003 günü oradaki subaylarımızın başına geçirilmiş değildir. Bu çuval, arkada kalan 50-60 yıllık süreç içerisinde Türkiye'yi küçük Amerika yapanlar tarafından geçirilmiştir'' dedi. 
     ''Türkiye'nin yönetiminin, Orta Doğu'da yayılmacılar tarafından ele geçirildiğini, Türkiye'nin kendi bağımsızlığını ve egemenliğini koruyacak bir hükümetten yoksun olduğunu'' iddia eden Perinçek, ''Türkiye, o çuvalın içinden çıkmak zorunda. İP, o çuvalı çıkarma iradesine bugün sahip olan tek siyasal partidir'' diye konuştu. 
     Doğu Perinçek, Ergenekon Destanı'nda demircinin önderliğindeki grubun dağları eritip çıktığını hatırlatarak, bugünün demircisinin de İşçi Partisi olduğunu ve millete çuvalı çıkarması için önderlik etmeye hazır olduklarını belirtti. 
     İP İstanbul Büyükşehir Belediye Başkan adayı Ünal Erdoğan da ''İstanbul şehri için beyaz bir şehir düşünüyorsak, beyaz bir aday olacak. Bizim hiçbir siyahlı noktamız yok, hiçbir rant ilişkimiz yok. Sadece İstanbul'un kaldırımlarında kaldırımcılık yaptırmayacağız'' dedi. 
     Toplantıya katılan İP Ankara Büyükşehir Belediye Başkan adayı Ceyhan Mumcu da 1973-80 döneminde Ankara Belediyesi'nde görev aldığını, o dönemde çevreden merkeze yerel yönetim anlayışını başlattıklarını söyledi. 
     Belediyelerde özellikle dış borç alınarak yapılan yolsuzlukları, savurganlıkları acıyla gördüklerini belirten Mumcu, ''Ama Ankara'nın temel sorunları hiç çözülmedi. Ankara Belediyesi ve İstanbul Belediyesi, uluslararası sermayenin, küreselleşmenin ilgisini çekmenin sıçrama tahtası oldu. Türkiye'nin başına çuval, İstanbul Belediyesi'nde dikilmiştir, harmanlanmıştır. Ankara Belediyesi, bu çuvalın dikimevi olmuştur. Ben halkımızın bu çuvalın dikimevi olan belediyelerin terzilerinden korkmalarını diliyorum'' dedi. 
     
     İLÇELERİN BAŞKAN ADAYLARI 
     İP'in, İstanbul'daki ilçe belediye başkan adayları şunlar 
     ''Adalar-Hanri Kanditan, Avcılar-Avni Bavaş, Bağcılar-Av. Yusuf Türk, Bahçelievler-İsmail Mürtezaoğlu, Bakırköy-Av. Yusuf Kadıoğlu, Bayrampaşa-Hıdır Hokka, Beşiktaş-Ahmet Akküçük, Beykoz-Osman Kılıç, Beyoğlu-Seniha Ersoy, Büyükçekmece-Dr. Kürşat Bozkurt, Çatalca-Turan Paksoy, Eminönü-Ozan Bolat, Esenler-Halil Toker, Eyüp-Musa Artur Önemci, Fatih-Şaduman Çağlar, Gaziosmanpaşa-Nazım Atalay, Güngören-Av. Devrim Bilgen, Kadıköy-Engin Akon, Kağıthane-Vahdettin Erdem, Kartal-Tanzer Özdemir, Küçükçekmece-Merdan Aslan, Maltepe-Ersoy Sunar, Pendik-Ekrem Azaklı, Sarıyer-Av. Zerrin Öztürk, Silivri-Fahrettin Çirasun, Sultanbeyli-Mehmet Emin Ayan, Şile-Ahmet Ulusoy, Tuzla-Musa Tanrıkulu, Ümraniye-Kasım Yeşilkaya, Üsküdar-Nizamettin Özben ve Zeytinburnu-Dr. Halil İbrahim Bekler.'' İP'in, Şişli belediye başkan adayının ise henüz belirlenmediği kaydedildi. 
     
</TEXT>
</DOC>
