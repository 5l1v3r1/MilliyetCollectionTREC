<DOC>
<DOCNO> 209438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun16.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da kadın şarkıcı yeniden televizyonda 
</HEADLINE>
<TEXT>

     Afganistan devlet televizyonu, yeniden bir kadın şarkıcının görüntülerini yayınladı. 
     Kabil televizyonu, Devlet Başkanı Hamid Karzai'nin dün, ''televizyonda kadın şarkıcıların gösterilip gösterilmeyeceği kararının hükümete bırakılması gerektiğini'' söylemesinden birkaç saat sonra 1980'lerin yıldızı, şarkıcı Üstad Mehveş'ın görüntülerini yayınladı. 
     Afganistan hükümetinin üst düzey yetkililerinden birisi, yayını ''Mücadeleyi ılımlılar kazandı'' sözleriyle değerlendirdi. 
     Muhafazakarlar ve ılımlılar arasındaki tartışma, geçen hafta Kabil Televizyonu'nun bir kadın şarkıcının başörtüsüz şarkı söyleyen görüntülerini yayınlamasıyla başlamıştı. 
     Kabil televizyonu, muhafazakar üyelerin ağırlıkta olduğu Afganistan Anayasa Mahkemesi'nin eleştirisinin ardından görüntüleri yayınlamayı durdurmuştu. 
     Televizyonda kadınların şarkı söylemesi yasağı mücahitlerin 1992'de iktidarı ele geçirmesinden sonra konulmuş, 1996'da iktidara gelen Taliban ise bütün televizyon yayınlarını yasaklamıştı. 
     Televizyonda kadın şarkıcı yasağı, eski muhafazakar Radyo Televizyon Müdürü'nün değişmesinden ve yerine Kültür Bakanı'na yakın bir başkan atanmasından birkaç hafta sonra kaldırılmıştı. 
     
</TEXT>
</DOC>
