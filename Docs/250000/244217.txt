<DOC>
<DOCNO> 244217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy25.html </URL>
<DATE> 2004/05/31/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Meclis bahçesine çardak yapıldı, polemik konusu oldu... 
</HEADLINE>
<TEXT>

     TBMM bahçesine, Genel Kurul çalışmaları sırasında, dinlenme ihtiyacı duyan milletvekilleri için ''yaz bahçesi'' diye nitelendirilen çardak yapıldı. 
     Alınan bilgiye göre, PAK PEN firması tarafından karşılıksız olarak içi metal destekli PVC diye bilinen beyaz malzemeden yapılan çardak, 8 kabinden oluşuyor. Milletvekilleri, kulisten rahatlıkla geçebilecekleri çardakta çay, kahve içebilecekler. 
     İçine televizyon, masa ve sandalyelerin konmasının ardından TBMM Başkanı Bülent Arınç ile Genel Sekreter Rauf Bozkurt onay verirse, hazırlanacak projeler çerçevesinde yeni çardaklar yaptırılacak. 
     Ancak, çardak daha hizmete girmeden beyaz plastik görüntüsü nedeniyle ''Meclis'in tarihi dokusu ve doğal bahçe yapısına yakışmadığı'' gerekçesiyle tepki gördü. 
     TBMM Genel Sekreteri Rauf Bozkurt'un ''Amacımız milletvekillerine bahçede çay içirmek değil, onları Genel Kurul'da tutmaktır'' diye karşı çıktığı çardağın beğenilmemesi halinde hizmete girmeden kaldırılabileceği de ifade ediliyor. 
     
</TEXT>
</DOC>
