<DOC>
<DOCNO> 216292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo08.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy, ''devam '' dedi... 
</HEADLINE>
<TEXT>

     Futbol Federasyonu Başkanı Haluk Ulusoy, yaptığı yazılı açıklamada, yeni dönemde de başkanlığa devam etme kararı aldığını resmen açıkladı. 
     Ulusoy, ''Tavanda bir dünya şampiyonluğu, tabanda devam edilmesi gereken bir dolu yapısal reformu gerçekleştirecek bir misyonum olduğu kanaatine vardığım için başkanlığa devam etme kararımı futbol kamuoyu ile paylaşıyorum'' dedi. 
     Başkan Ulusoy, açıklamasında, başarılarla dolu 7 yılı geride bıraktığını, bugünün ve yarının umudunu, sorumluğunu düşünerek bir karar aşamasına geldiğini belirtti. 
     ''Ailemi de karşıma alacak derecede çevrem, arkadaşlarım, futbol toplumunun değişik kesiminden bana yapılan ısrarcı ve duygusal baskılar karşısında vermem gereken karar, misyonumu tamamlayıp, tamamlamadığımla ilgiliydi'' diyen Haluk Ulusoy, açıklamasında daha sonra şu görüşlere yer verdi 
     ''Yaptığım iç muhasebemde, futbolumuzun ürettiği kaynakları ve büyük potansiyelini, akılcı ve rasyonel kalıplara aktardığımız zaman yarattığımız başarıları sürekli kılacak, tavanda bir dünya şampiyonluğu, tabanda devam edilmesi gereken bir dolu yapısal reformu gerçekleştirecek bir misyonum olduğu kanaatine vardığım için başkanlığa devam etme kararımı futbol kamuoyu ile paylaşıyorum. Söylemek ve yapmak farklı şeylerdir. Ben söylediklerini, hatta daha fazlasını yapan bir kişinin huzuru içindeyim. 
     Geçmişin başarıları ile yaşamadığımı, gelecekle ilgili proje ve yepyeni bir yapılanma, kurumsallaşma ve kadrolaşma ile yola devam edeceğimi vurgularken, mayıs ayı içerisinde yapacağım detaylı bir basın toplantısı ile tüm hedeflerimi futbol kamuoyuna açıklayacağım. 
     Bu vesile ile ligin ikinci yarısında futbol kesiminde yaşayan, yarışan, seyreden, yazan tüm futbol dünyasına verimlilik, kalite ve fair-play çerçevesinde başarılar diliyorum.'' 

     
</TEXT>
</DOC>
