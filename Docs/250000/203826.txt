<DOC>
<DOCNO> 203826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/magazin/mag01.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Balyaj yapmak genci bozmaz' 
</HEADLINE>
<TEXT>

   Saçlarına balyaj yaptıran Volkan Konak, 'Cerrahpaşa' şarkısıyla da tartışma yaratacak gibi görünüyor 
      BİRSEN ALTUNTAŞ 
   
   Volkan Konak, DMC'den çıkardığı 'Maranda' albümünde, saçları balyajlı fotoğraflarıyla dikkat çekti. Saçlarında çok beyaz olduğunu belirten Konak, "Beyaz saçın olgun gösterdiğini düşünüyorum ama hayranlarımdan boyatmam için baskı geliyordu. Yeni albüm öncesi değişiklik yapmak istedim" dedi. 
   Konak, saçlarını rengine uygun boyamak yerine balyaj yaptırmasının nedenini de şöyle açıkladı "Hiç olumsuz eleştiri almadım. Balyaj erkekliği bozmaz. X ve Y kromozomlarımda bir karışıklık yok. Sadece, erkeğin de her zaman bakımlı olmasını savunurum." 
   
   'Çernobil ve babam' 
   Albümündeki 'Cerrahpaşa' şarkısını babası Cevat Konak için seslendirdiğini açıklayan Konak, şunları söyledi "Babam akciğer kanserinden öldü. Cerrahpaşa Onkoloji Servisi'nde tedavi görüyordu. Bu parça birebir yaşadığım olayı anlatıyor. Bir de Çernobil patlamasına dikkat çekmek istedim. O dönemde bütün uyarılara rağmen, tehlike örtbas edilmeye çalışıldı. Bugün onkoloji servislerinde tedavi görenlerin çoğu Karadenizli. Yaşadığım acı da Çernobil'in bir uzantısıydı." 
   
   
</TEXT>
</DOC>
