<DOC>
<DOCNO> 240937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko19.html </URL>
<DATE> 2004/05/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sabancı Holding'te Güler Sabancı dönemi... 
</HEADLINE>
<TEXT>

     Sakıp Sabancı'nın vefatıyla boşalan Hacı Ömer Sabancı Holding A.Ş. Yönetim Kurulu Başkanlığı'na, Güler Sabancı getirildi. 
     Dün genel kurulu gerçekleştirilerek yeni yönetim kurulu oluşturulan Sabancı Holding'de, Yönetim Kurulu Başkanlığı'na, Lastik ve Takviye Malzemeleri Grubu ve Sabancı Holding İnsan Kaynakları Komitesi Başkanı olan Güler Sabancı getirildi. 
     Şirketten yapılan açıklamaya göre, dokuz üyeli Yönetim Kurulu'nun bugünkü ilk toplantısında görev dağılımı yapıldı. 
     Şevket Sabancı ve Erol Sabancı'nın başkan vekilleri olduğu toplantıda Sabancı Holding CEO'su Dr. Celal Metin görevli üye seçildi. 
     Dünkü genel kurul toplantısında oluşturulan yeni Yönetim Kurulu'nda Şevket, Erol, Güler Sabancı ve Celal Metin'in yanı sıra Sevil Sabancı, Ömer Sabancı, Serra Sabancı, Hasan Güleşçi ve Oğuz Karahan yer almıştı. 
     Yeni Başkan Güler Sabancı yaptığı açıklamada, ''Merhum Sakıp Sabancı'dan sonra sayın Şevket Sabancı ve sayın Erol Sabancı, yeni yönetimde bayrağı üçüncü kuşağa devretmenin kararını almışlardır. Gösterdikleri güven için kendilerine bir kez daha teşekkür ediyorum'' dedi. 
     Sabancı Topluluğu'nun ekonomik başarılarının yanında toplumsal duyarlılığı ve saygın kurumsal değerleri ile Türkiye'nin ve bölgenin en itibarlı kuruluşlarından olduğunu vurgulayan Güler Sabancı, ''Bugüne kadar olduğu gibi, bundan sonra da hep birlikte elele vererek hissedarlarımız, çalışanlarımız ve iş ortaklarımıza değer yaratmayı sürdürecek, insana, stratejiye ve kurumsal değerlere olan inancımızı uygulamalarla geliştirecek, hep beraber yeni başarılara imza atacağız'' dedi. 
     
     GÜLER SABANCI 

     Sabancı kardeşlerden bugün hayatta olmayan İhsan Sabancı'nın kızı olan Güler Sabancı, TED Ankara Koleji ve daha sonra Boğaziçi Üniversitesi İşletme Bölümü'nden mezun olduktan sonra, 1978 yılında çalışma hayatına LASSA Lastik Sanayi A.Ş'de başladı. 
     Daha sonra 14 yıl KORDSA Kordbezi Sanayi ve Ticaret A.Ş. Genel Müdürlüğü'nü yürüttü. Aynı dönemde yurtdışında ve yurtiçinde bir çok yabancı ortaklı sanayi şirketinin kuruluş ve işletme çalışmalarında görev aldı. 
     Son olarak Sabancı Holding Lastik ve Takviye Malzemeleri Grubu ve Sabancı Holding İnsan Kaynakları Komitesi'nin Başkanlığı'nı yürüten Güler Sabancı, 3 yıl aradan sonra dün Yönetim Kurulu'na tekrar seçilmişti. 
     İş dünyasında aktif rol alan Sabancı, TÜSİAD Yönetim Kurulu üyesi olarak görev yapıyor. 
     Eğitim çalışmalarına da büyük önem veren ve akademik dünyada faal olan Sabancı, kuruluş çalışmalarından sorumlu olduğu Sabancı Üniversitesi'nin Mütevelli Heyeti Başkanlığı'nı da yürütüyor. 
     Bu görevleri dışında kültür ve sanat faaliyetlerine yakın ilgi duyan Sabancı, İstanbul Kültür ve Sanat Vakfı Yönetim Kurulu üyeliğini sürdürüyor. 
     Güler Sabancı, ayrıca özel markası ile şarap üretiyor. 
     
</TEXT>
</DOC>
