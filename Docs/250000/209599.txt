<DOC>
<DOCNO> 209599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun10.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD... Demokrat Parti'de adaylar arasında baş başa yarış sürüyor 
</HEADLINE>
<TEXT>

     ABD'de Demokrat Parti, kasım ayında yapılacak başkanlık seçiminde ABD Başkanı George W. Bush'a karşı yarışacak adayını belirlemeye yönelik ilk adımı, Iowa'da bugün gerçekleştirilecek ön seçimlerle atıyor. 
     Iowa'daki ön seçimlere, Emekli General Wesley Clark ve Connecticut Senatörü Joe Lieberman, seçime geç katılmaları ve kampanya yapmaya fırsat bulamamaları yüzünden katılmayacak. Bunun yerine Clark ve Lieberman, 27 Ocak'ta yapılacak New Hampshire ön seçimlerine hazırlanıyor. 
     Demokrat Parti'nin diğer dört adayı olan Vermont Valisi Howard Dean, North Carolina Senatörü John Edwards, Massachusetts Senatörü John Kerry ve Missouri Milletvekili Dick Gephardt arasında ise son anketlere göre başa baş bir yarış devam ediyor. Iowa ön seçimleri, hangi adayın daha çok öne çıkacağı konusunda bir gösterge olacak. 
     Eski Vermont Valisi Howard Dean, Demokrat Partililer arasında başkanlık seçimine adaylığını koyan ilk isim oldu. Federal Seçim Komisyonu'na adaylığını 31 Mayıs 2002 tarihinde bildiren Dean, 23 Haziran 2003'te adaylığını, resmen duyurdu. Geçen yıl içinde seçim kampanyasına en çok para toplayan isim olan Dean, büyük ilgi topladı. Irak Savaşı'na karşı tutumuyla dikkat çeken Dean, son olarak, ABD'nin eski başkan yardımcısı ve 2000 başkanlık seçiminde Demokrat Parti'nin başkan adayı olarak Bush karşısında yenilen Al Gore'un desteğini alarak öne çıktı. 
     Emekli General Wesley Clark, ABD'nin NATO Müttefik Kuvvetler Komutanlığı görevini yürütmüştü. Adaylığını 17 Eylül 2003 tarihinde açıklayan Clark, ABD'nin West Point askeri akademisinden mezun. Clark, aday olmadan önce CNN televizyonunda askeri gözlemci olarak yorum yapıyordu. Wesley Clark, 1999 yılında Kosova savaşında müttefik kuvvetlere liderlik etmişti. Emekli General, ilk kez bir seçime giriyor. 
     
     İLK MUSEVİ BAŞKAN OLMA UMUDU 
     North Carolina'nın çiçeği burnunda Senatörü John Edwards, Demokrat Parti'den adaylığını 2 Ocak 2003 tarihinde açıkladı. Milyoner Edwards, servetini dava avukatlığından kazandı. Edwards, ABD'nin eski başkan yardımcısı Al Gore 2000 başkanlık seçiminde başkan adayı olduğu zaman Gore'un başkan yardımcılığı için değerlendirilmişti. Ancak Gore, başkan yardımcısı adayı olarak, Musevi asıllı Connecticut Senatörü Joe Lieberman'ı seçmişti. 
     Senatör Joe Lieberman, Gore'un başkan yardımcısı adaylığında başarı sağlayamamasının ardından, 13 Ocak 2003 tarihinde, başkanlık seçimi için adaylığını açıkladı. ''Ilımlı Demokrat'' olarak bilinen Lieberman, Demokrat Parti'den aday olmayı başarıp Bush karşısında seçilirse ABD'nin ilk Musevi başkanı olmayı umuyor. 
     ABD Temsilciler Meclisi'nin eski azınlık lideri ve Missouri Milletvekili Dick Gephardt, başkanlık kampanyasını 19 Şubat 2003 tarihinde başlattı. Demokrat Parti'de 26 yıldır milletvekili olarak yer alan Gephardt, 1988 yılında da partisinin başkan adayı olmaya çalışmıştı. 
     Massachusetts Senatörü John Kerry, Dean'in arkasından adaylığını açıklayan ikinci Demokrat Partili olmuştu. Yarışa 1 Aralık 2002 tarihinde dahil olan Kerry, Senato'ya ilk 1984 yılında seçilmişti. 60 yaşındaki Kerry, Vietnam Savaşı gazisi. 
     Demokrat Parti adayları içinde diğer adaylar kadar medyada yer bulmayı başaramayan iki aday daha bulunuyor. Bunlardan biri, Ohio Milletvekili Dennis Kucinich. Kucinich yarışa 18 Şubat 2003 tarihinde dahil oldu. Ohio'dan 4 dönem milletveikili seçilen Kucinich, aktris Shirley McLaine'e yakınlığıyla da biliniyor. McLaine, Kucinich'in 22 yaşındaki kızı Jackie'nin vaftiz annesi. McLaine ile arkadaşlığı çerçevesinde Kucinich'in, ''Işık Enstitüsü'' Light Institute adlı New Mexico'daki bir enstitüde çalışmalar yaptığı belirtiliyor. 
     Demokrat Parti adaylarından Rahip Al Sharpton ise yarışa 22 Ocak 2003 tarihinde girdi. Sharpton, Ulusal Eylem Ağı National Action Network adlı bir sivil haklar grubunun başında yer alıyor. Al Sharpton daha önce de 1994 yılında ABD Senatosu için ve 1997 yılında New York kenti belediye başkanlığı için adaylığını koymuş, her ikisinde de başarısız olmuştu. 
     Parti çevreleri, Kucinich ve Sharpton'ın Demokrat Parti adayı olma olasılığını çok düşük görüyor. 
     
</TEXT>
</DOC>
