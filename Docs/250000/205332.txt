<DOC>
<DOCNO> 205332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun09.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "2 yılda Bem'i yeniden yapacağız" 
</HEADLINE>
<TEXT>

     İran Cumhurbaşkanı Muhammed Hatemi, depremin yerle bir ettiği Bem'i 2 yılda yeniden yapacaklarını söyledi. 
     İRNA'nın haberine göre, Hatemi, Bem havaalanında Bakanlar Kurulu üyeleri, bazı milletvekilleri, bölge ve askeri yetkililerin katıldığı toplantıda yaptığı konuşmada, ''Bem kenti, İran haritasındaki yerini tekrar almalı. İran halkının işbirliği ve yardımıyla Bem kentini 2 yılda yeniden yapacağız'' dedi. 
     Hatemi, ''Şu andan itibaren yaşam hakkında konuşmaya ihtiyacımız var ve el ele vererek depremin harap ettiği bölgeyi yeniden yapmaya çalışmalıyız'' diye konuştu. 
     Bu arada, İçişleri Bakanlığı sözcüsü Cihanbahş Hancani, şimdiye kadar deprem bölgesinde 25 binden fazla kişinin defnedildiğini söyledi. 
     Hancani, elektrik şebekesinin kısmen devreye girdiğini ve su şebekesinin onarımının devam ettiğini, Bem kentinin bulunduğu Kerman eyaletinin başkenti Kerman'dan demiryoluyla Bem kentine yardım malzemesi götürüldüğünü kaydetti. 
     İran televizyonu, enkazdan çıkarılan 28 binden fazla cesedin toprağa verildiğini duyurmuştu. Yetkililer, Bem'deki depremde ölü sayısının 30 bine ulaşacağını söylüyorlar. 
     Öte yandan İran Sivil Havacılık Kurumu yetkilisi Caferpur Sadıkiyan, 32 ülke ve uluslararası kuruluşun Bem kentine yardım malzemesi gönderdiğini söyledi. 
     Sadıkiyan, Türkiye, Hollanda, Finlandiya, Birleşik Arap Emirlikleri, Ermenistan, İngiltere, Romanya, Almanya, Belçika, Çek Cumhuriyeti, Çin, İsviçre, Malezya, Pakistan, İtalya, Ukrayna, Gürcistan, Bulgaristan, Ürdün, Polonya, Avusturya, Fransa, Katar, Suriye Azerbaycan, Danimarka, ABD, Suudi Arabistan ve Fas'ın yanı sıra BM ve Avrupa Komisyonu'nun deprem bölgesinde yardımda bulunduğunu kaydetti. 
     
</TEXT>
</DOC>
