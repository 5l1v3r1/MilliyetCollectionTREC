<DOC>
<DOCNO> 222989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/spor/spo01.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den çıkış formülü 
</HEADLINE>
<TEXT>

   Beşiktaş Teknik Direktörü, eşi Nelly ile birlikte Eminönü Binbirdirek Sarnıcı'nı gezdi. Rumen hoca, Galatasaray'ı mali krizden ancak Galatasaraylı bir Belediye başkanının kurtarabileceğini söyledi 
      ORHAN YILDIRIM 

   
   Eşiyle stres attı 
   BEŞİKTAŞ Teknik Direktörü Mircea Lucescu ve eşi Nelly, Eminönü'nde tarihi yerleri gezerek, moral depoladı. Lucescu ailesi, önce Eminönü Belediye Başkanı Lütfi Kibiroğlu'nu makamında ziyaret edip, bir süre sohbet etti. Kibiroğlu, Lucescu'ya Eminönü ile ilgili resimler ve belediyenin ambleminin bulunduğu bir masa saati hediye etti. Lucescu daha sonra Kibiroğlu ile birlikte Binbirdirek Sarnıcı'na geçti. 
   
   Çarpıcı yorumlar 
   SARNIÇTA Kibiroğlu ile sohbet eden Lucescu, Galatasaray'ı maddi krizden kurtaracak öneriler gündeme getirdi. Rumen hoca, Sarı - Kırmızılı kulübün çok borcunun olduğunu ve kimsenin bu yükün altına girmek istemeyeceğini iddia etti. Beşiktaş'ın hocası, "Real Madrid borcunu belediye sayesinde hallediyor. Bu borçla Galatasaray'ı da ancak Galatasaraylı bir belediye başkanı kurtarabilir" diye konuştu. 
   
   Lucescu'nun dileği 
   MİRCEA Lucescu ve eşi, sarnıçta bulunan dilek kuyusuna para atarak, dilek tuttular. Lucescu para atarken espri yapıp, Beşiktaş - Samsunspor maçının hakemi Cem Papila'nın iyi maçlar yönetmesini, Nelly Lucescu ise Beşiktaş'ın şampiyon olmasını diledi. Tecrübeli teknik adam, Fransızca bilen bir taraftarın, Galatasaray'a dönmesi yolunda yaptığı öneriye ise gülmekle yetindi. 
   
   Beşiktaş'ın sıkıntısı var    Sakatlar düşündürüyor 
   ŞAMPİYONLUK yarışında zor viraja giren Beşiktaş'ta, Diyarbakırspor maçı öncesinde, sakat futbolcuların durumu teknik kadroyu kara kara düşündürüyor. Kritik deplasmanda kart cezalısı Ahmed Hassan ile sakat olan Ronaldo ve Kaan Dobra'dan yoksun sahaya çıkacak olan Siyah-Beyazlı takımda, Sergen ve İlie özel bakıma alındı. Adalelerinde sorun olan iki yıldızın durumu belirsiz. 
   
   Bilgili antrenmanda 
   BAŞKAN Serdar Bilgili, İkinci Başkan Hüsnü Güreli ve Futbol Şube Sorumlusu Haşmet Bedii Kürüm dün yapılan antrenmanı izledi. Oyuncularının hırslı çalışmasından memnun kalan Bilgili, "Sizden hep böyle olmanızı bekliyorum" dedi. Beşiktaş Başkanı, çalışmadan önce Teknik Direktör Mircea Lucescu ile de görüşerek, takımın son durumu ile ilgili bilgi aldı. 
   
   Giunti için sıcak adım    İTALYAN yıldız Giunti'yi, Brescia'dan bir yıllığına daha kiralayan Beşiktaş, tecrübeli futbolcunun bonservisini alabilmek için kolları sıvadı. Siyah - Beyazlı yöneticilerin, İstanbul'a gelen Brescia Kulübü menajeriyle prensip anlaşmasına vardığı öğrenildi. İtalyan kulübü ile ödeme planı konusundaki ayrıntıların görüşülmeye başladığı iddia edildi. 
   
   Cordoba'ya altın makas    KAAN BORA 

   10 yıldır Kolombiya Milli Takımı'nın kalesini koruyan Oscar Cordoba, uzun bir aradan sonra ilk kez aday kadroya çağrılmadı. Milli Takım yetkilileri, formsuz olduğu gerekçesiyle tecrübeli eldiveni, Peru ile oynanacak olan kritik maçın kampına davet etmedi. Milli Takımı bırakacağını açıklayan Cordoba'nın yerine Galatasaraylı Mondragon'un kaleyi koruyacağı bildirildi. 
   
   Pancu'dan prim jesti    DANİEL Pancu, Romanya'nın Poli İaşi Takımı'na derbi galibiyeti nedeniyle 150'şer dolar prim gönderdi. Beşiktaş'ın tecrübeli ismi, doğup büyüdüğü şehrin takımı olan İaşi'nin, Vaslui'yi 3 - 1 yendiği maçın ardından primleri kulüp yöneticilerine gönderdi. 2. Lig'de zirvede yer alan İaşi'nin, bu galibiyetle birlikte 1. Lig yolunu açması Pancu'nun yüzünü güldürdü. 
   
   
</TEXT>
</DOC>
