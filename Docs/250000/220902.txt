<DOC>
<DOCNO> 220902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/akyol.html </URL>
<DATE> 2004/03/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kadınlar geliyor 
</HEADLINE>
<TEXT>

   
   DİYANET İşleri Başkanı muhterem Prof. Ali Bardakoğlu, büyük illerimize kadın müftü yardımcıları atayacaklarını belirtiyor. Tarihte ilk defa 
   Demek ki bir şeyler değişiyor. 
   Dünkü Milliyet'te arkadaşımız Mehmet Gündem'e yaptığı açıklamada Prof. Sayın Bardakoğlu "Kuran, kadın erkek eşitliğini 14 asır önce ilan etmiştir" diyor. 
   Halbuki birçok eski ilmihal kitaplarında kadını "eksik" sayan uydurma 'kıssa'lar vardır. 
   Şimdi "eşitlik" kuvvetli bir fikir olduğu için dinimizi o açıdan yorumluyoruz. Eski çağlarda ise bütün toplumlarda cinsiyete, sosyal sınıfa, siyasi ve askeri işlevlere göre insanlar katı "hiyerarşi"ler içinde düşünülürdü. Dinler de öyle algılanırdı. Hıristiyan Avrupa da öyleydi, Konfüçyanist Çin'de de... 
   Rönesans'ın büyük tarihçisi Burck- hardt, "hiyerarşik toplum"un değişmeye başlamasını Rönesans'ın en önemli işaretlerinden biri sayar. 
   
   SİYASET bilimci Prof. Binnaz Toprak ile Prof. Ersin Kalaycıoğlu'nun araştırması çok önemli Evvela bugünkü Türkiye'de artık kadını "eksik" sayan ataerkil anlayış yüzde birkaçlık marjinal bir kesim haline gelmiş. 
   Türkiye kaç göçü aşmış, kadın eşitliğini "rasyonel" olarak benimsemiş. Kendisi 'tutucu' alışkanlıkları sürdürse bile, "kız evladı" için modern değerleri benimsiyor Muhafazakar kesimler de kızlarının okumasını, cumhurbaşkanı, başbakan, milletvekili, hakim, polis olmasını istiyor erkeklerle aynı işyerinde çalışmasını normal buluyor. 
   Yakında tarihte ilk defa "kadın müftü yardımcıları" da göreceğiz 
   Başta Çankaya'da Sayın Cumhurbaşkanı Sezer olmak üzere, bazı Cumhuriyet elitleri, içine girip dokunmadıkları, sosyolojik araştırmalardan da incelemedikleri "vatandaş" kitlelerini "irtica zanlısı" ilan ederek ayırımcılık yapsalar da, Türkiye onların kavrayamadığı kadar modernleşme sürecinde yürüyen bir toplum. 
   
   BAHSETTİĞİM Prof. Toprak ve Prof. Kalaycıoğlu'nun araştırmasına göre 
   Eğitim düzeyi yükseldikçe, 
   Kırsaldan şehirlere geldikçe, 
   Ekonomik ve sosyal statü yükseldikçe... 
   Kadın eşitliği, kadın lehine "pozitif ayrımcılık" yapılması gibi modern ve eşitlikçi eğilimler hızla güçleniyor 
   O kadar güçleniyor ki, 1926'da büyük atılımı ifade eden Medeni Kanun'u şimdi daha kadın lehine değiştirdik. Hazırlanan Ceza Kanunu da o yönde... 
   Kadın okudukça, şehir hayatına katıldıkça, hele bir de meslek sahibi olup dünyayı tanıdıkça "ben de varım ve eşitim " diyor. 
   Sosyal tarihin veya "devlet zoru"nun "kenar"a attığı cinsiyet ve kültür kimlikleri, eğitim ve şehirleşme gibi modernleşme dinamikleriyle ayağa kalkıp "merkez"e geliyor. 
   Şehirlerin eski fotoğraflarına bakın, kadın yok gibidir. Şimdi çok şükür kadın her yerde... Başını açarak veya türban takarak kadının ortaya çıkmasıyla, cemevlerinin ortaya çıkması, hayat tarzlarının çeşitlenmesi hep aynı modernleşme dinamiklerinin eseridir Eğitim, kentleşme, meslekleşme, dünyaya açılma... Modernleşme zorunlu olarak kadın eşitliği ve çoğulculuk üretir. 
   
      
   
   
</TEXT>
</DOC>
