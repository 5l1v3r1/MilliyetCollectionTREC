<DOC>
<DOCNO> 244065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/ekonomi/aeko.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire özgürlük mü, nekrofili mi 
</HEADLINE>
<TEXT>


WAN Kongresi öncesinde düzenlenen 'Arap Dünyasında Basın Özgürlüğü' oturumunda El Cezire tartışması yaşandı... AmmanNet temsilcisi Kuttab, El Cezire için 'Özgürlük ilhamı', Al - Hayat yazarı Saghieh ise 'Nekrofil' dedi 

SERKAN ARMAN PINAR ÇELİK 

Dünya Gazeteler Birliği World Association of Newspapers WAN 57. Genel Kurulu ve 11. Dünya Editörler Forumu World Editors Forum WEF resmi açılışı öncesi dün yapılan "Arap Dünyasında Basın Özgürlüğü Ufukta yeni bir dönem mi var " konulu oturum ilginç tartışmalara sahne oldu. 
Ürdün'deki AmmanNet adlı medya grubunun yöneticisi Daoud Kuttab, Katar'dan yayın yapan El Cezire televizyonunun tüm Arap ülkeleri için ilham kaynağı olduğunu söyledi. Bazı Arap ülkelerinin ve ABD'nin El Cezire'ye baskı yapma yolunu seçtiklerini aktaran Kuttab, Arap ülkelerinde yönetimde değişiklik ve demokrasi olmadığı takdirde basın anlayışında da değişim gözlenemeyeceğinin altını çizdi. Kuttab, El Cezire televizyonunun Arap dünyasında canlı yayında ilk röportajı yayımlayan kanal olduğunu belirterek, "Daha önce onay ve teftişe bağlı olan röportajlar, bunun ardından diğer kanallarda da yer bulmaya başladı" dedi. 
Kuttab, Irak'ın gazete gündemlerinin ilk sırasında bulunmasının iç sorunlara yeterince eğilinmemesine neden olduğunu söyledi. 
Oturumda söz alan Al - Hayat gazetesi yazarı Hazem Saghieh ise El Cezire televizyonunu eleştirerek, "Ölümü çok gösteriyorlar. Nekrofili ölü sevicilik derecesinde. Bu şekilde, her evin içine bir mezar koymuş oluyorlar ve öç duygusunu körüklüyorlar" dedi. 

Tartışmalı kanal 
24 saat yayın yapan Katar merkezli haber kanalı El Cezire yayın hayatına Kasım 1996'da başladı. Dünyada 30'un üzerinde bürosu olan El Cezire Ortadoğu'nun en büyük ve en tartışmalı kanalı. Arapça yayın yapan kanal İsrail - Filistin çatışması, Irak'taki işgal ve Körfez ülkelerinin sorunlarına odaklanıyor. Ocak 2001' de Aljazeera.net ile internet üzerinden de haberciliğe başlayan El Cezire Usame bin Ladin'in açıklamalarını da yayımlamasıyla biliniyor. 

Irak'ta kadınlı ve kadınsız iki baskı Arap Dünyasında Basın Özgürlüğü oturumunda söz alan Irak'taki Azzaman gazetesi yayıncısı ve Genel Yayın Yönetmeni Saad Albazzaz, Irak'ta Amerika ile fanatik dini gruplar arasında yasadışı bir evlilik olduğunu savundu. 
Albazzaz, "Amerika Afganistan'da bir zamanlar uyguladığı politikanın benzerini Irak üzerinde de uyguluyor. Afganistan'da da dini gruplarla ilişki kurmuştu" dedi. Fanatik Müslüman grupların gündelik yaşamları üzerinde etki kurduklarını dile getiren Albazzaz, Amerika'nın yerel sistemle ilişki kurmak yerine kendi sistemini getirmesi gerektiğini savundu. 
Albazzaz bir gazetecinin, 'Böyle diyorsunuz ama gazetelerinizde kocaman bir Jennifer Lopez fotosu gördüm. Bunun için ne diyeceksiniz " sorusuna ise şöyle cevap verdi 
"Irak'ta dini grupların ağırlıklı olduğu Basra ve kuzeydeki üç bölgedeki gazetelerde sayfalara kadın fotoğrafı kullanılmaz, başörtüsüz kadın eleman çalıştırılmaz. Bağdat'ta ise daha özgür ve bağımsız bir basından söz edebiliriz. Bağdat'ta kadınlar başörtüsüz çalışabiliyor. Sayfalarda ise magazin haberlerine yer verilebiliyor" dedi. 

'Reklam veren torpili var' 
Irak'ta medyanın eğitimine büyük önem verildiğini dile getiren Albazzaz, Iraklı gazetecilerin ciddi kurslardan geçerek profesyonelleşme kapsamında eğitim aldıklarını söyledi. 
Irak'ta anti - Amerikan duyguların baskın olduğunu, savaştan sonra da yasal olmayan yönetimlerin başa geçtiğini ifade eden Albazzaz, "Irak, ne İran ne de Suudi Arabistan. Her gelen başkan, gazeteleri finansal kaynaklara göre yönlendiriyor. Basındaki en büyük problemlerden biri kim reklam veriyorsa gazetede onun yeri ayrılıyor" diye konuştu. 

'Gazeteden önce ekmek peşindeler' Toplantıya Afganistan'dan katılan ve Taliban rejiminin düşmesinin ardından kurulan ilk bağımsız gazete olan Kabul Weekly Genel Yayın Yönetmeni Faheem Dashty, "Afganistan'da insanlar gazete almak yerine ekmek almayı tercih ediyorlar. Medyanın gerçek desteğe ihtiyacı var. Ama tüm bunlara rağmen gelecekten umutluyum ve olumsuzluklara pozitif yaklaşıyorum" dedi. Dashty, 9 Eylül 2001'de öldürülen, Afganistan'da Taliban'a karşı savaşan Kuzey İttifakı lideri Ahmed Şah Mesud'a yapılan saldırı sırasında yanında olan ve sağ kurtulan iki kişiden biri. 

WAN'dan sansüre karşı yardım istedi Yemen Times gazetesi Genel Yayın Yönetmeni Walid Al - Saqqaf, özgür basının muhalefet özgürlüğü olmayan yerlerde gelişmesinin mümkün olmayacağını söyledi. Saqqaf, bazı ülkelerde hükümete rahatsızlık veren ya da dış ilişkileri zora sokan haber yapan gazetecilerin kendini ertesi gün hapiste bulabileceğinden yakınarak, "Gazetecilerin bu şartlarda çalışmaları oldukça zor" dedi. Gazetecileri hapisle cezalandırıp sansür mekanizmalarını devreye sokmanın hükümetlerin işine gelmediği halde yapılmasına anlam verilemediğini belirten Saqqaf, "WAN gibi organizasyonların yardımına ihtiyacımız var" dedi. 


</TEXT>
</DOC>
