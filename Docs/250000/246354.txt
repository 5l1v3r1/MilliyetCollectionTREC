<DOC>
<DOCNO> 246354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/ekonomi/eko07.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Sıradan işler bile 'özel iş' olmuş 
</HEADLINE>
<TEXT>


Bayındırlık Bakanı Ergezen, eski bakan Koray Aydın için kurulan komisyona ihalelerin ilan değil davet yoluyla yapıldığını belirtti 

ANKARA Milliyet 

Bayındırlık ve İsk n Bakanı Zeki Ergezen, Koray Aydın'ın bakanlığı döneminde tüm ihalelerin davet usulüyle gerçekleştirildiğini kanalizasyon, lojman, sağlık ocağı gibi sıradan işlerin bile "özel işler" kapsamına alındığını söyledi. 
MHP'li eski Bayındırlık ve İsk n Bakanı Aydın hakkında kurulan TBMM Soruşturma Komisyonu dün Ergezen'i dinledi. Alınan bilgiye göre Ergezen, Aydın'ın bakanlığı döneminde toplam 868 ihale yapıldığını, bunların tamamının ilan değil davet usulüyle teklif alınarak gerçekleştirildiğini kaydetti. 

Geniş yetki verildi 
Dönemin Bakanlar Kurulu'nun Marmara ve Düzce depremleri dolayısıyla Aydın'a geniş yetkiler verdiğini dile getiren Ergezen, ancak ihalelerin büyük bölümünün deprem bölgesi dışında gerçekleştirildiğinin anlaşıldığını belirtti. 
O dönemde bazı firmaların 100'ün üzerinde ihaleye katıldığı halde hiçbir ihale alamadığını söyleyen Ergezen, bazı firmalarınsa girdikleri her ihaleyi aldığının görüldüğünü ifade etti. Ergezen, Afet İşleri Genel Müdürlüğü ihalelerinin tamamına yakınının da "özelliği olan işler" kapsamına alındığına dikkati çekti. 

Şirketler zaten belli 
Bayındırlık Bakanı Ergezen'in verdiği bilgiye göre, özelliği olan işler teknik işler olarak nitelendiriliyor ve bu işleri yapacak firmalar belli olduğu için o ihaleler doğrudan söz konusu şirketlere veriliyor. Ancak Aydın döneminde kanalizasyon, lojman ve sağlık ocağı gibi işler bile özel işler kapsamına alındı. 



</TEXT>
</DOC>
