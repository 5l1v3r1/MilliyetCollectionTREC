<DOC>
<DOCNO> 228987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy02.html </URL>
<DATE> 2004/04/06/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Şahin ''İçi boşaltılmış banka sahiplerine sessiz kalmayacağız'' 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İsveç'in başkenti Stockholm'de 7'incisi yapılan Sermaye Piyasası Kurulu Tanıtım ve Bilgilendirme Toplantısı'na katıldı. 
     Yurtdışındaki yatırımcıları bilgilendirmek amacıyla yapılan iki günlük toplantının birinci gününde açılış konuşmasını yapan Şahin, ''İstismarı ortadan kaldırmak, daha önce yaşanan mağduriyetleri tekrar yaşamamak için bilgilendirme toplantısı düzenlendik. Para pul istemek için gelmedik, sizleri bilgilendirmek için geldik'' dedi. 
     Şahin, konuşmasında hükümetin icraatlarını anlatarak, ekonomik alandaki başarılarının yanı sıra en büyük yatırımın demokrasiye yapıldığını belirtti ve ''Artık kitaplar yakılmıyor. İnsanlar fikirleri ve düşüncelerini açıkladıkları için takip edilmiyor. Şu anda fikrini açıkladığı için cezaevinde kimse yoktur. Bu durumda 10 binden fazla insan vardı'' diye konuştu. 
     
     ''FABRİKALARI ÇALIŞIYOR, BORÇLARINI ÖDEMİYORLAR' 

     Türk vatandaşlarına yatırım araçları ve kuruluşları hakkında bilgi verilen toplantıya katılan soruları da yanıtlayan Bakan Şahin, yolsuzluk ve rüşvetle ilgili bir soru üzerine şöyle konuştu 
     ''Bu milletin ödediği vergilerle oluşan bütçe kaynaklarını kimsenin kendi tasarrufuna geçirerek, bu ülkede elini kolunu sallayarak dolaşmasına izin veremeyiz. İçi boşaltılmış bazı banka patronlarının fabrikaları var, işyerleri var. Şu anda hala bu fabrikalarla işyerleri çalışıyor. Bunların bankalarına vatandaşın yatırmış olduğu paraları hazineden ödüyoruz, ama bu beyler fabrikaları çalıştığı halde gelip şurdan şu parayı alıyorum deyip, Tasarruf Mevduatı Sigorta Fonu'na yatırmıyor. Artık bu konuda geçmişte sessiz kalınmış olabilir, ancak biz farklı bir hükümetiz, bunlara sessiz kalamayız. Önümüzdeki günlerde, bu konuda atılmış olan adımları sizde uzaktan da olsa izleme, görme ve tanık olma imkanına sahip olacaksınız.'' Stockholm'deki toplantıya Sermaye Piyasası Kurulu SPK Başkanı Dr. Doğan Cansızlar, IMKB Başkan Yardımcısı Hüseyin Erkan, İstanbul Altın Borsası Başkanı Mithat Şeref ve Yardımcısı Vedat Özdan, SPK Ortaklıklar Finansmanı Daire Başkanı Vahdettin Ertaş, Türkiye Sermaye Piyasası Aracı Kuruluşları Birliği Başkanı Müslüm Demirbilek, Maliye Bakanlığı Milli Emlak Genel Müdürü Faik Cececi ve Türkiye'nin Stockholm Büyükelçisi Tomur Bayer katıldı. 

     
</TEXT>
</DOC>
