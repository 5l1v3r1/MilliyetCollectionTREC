<DOC>
<DOCNO> 221369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur56.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın konvoy güzergahında trafik kazası 1 ölü, 3 yaralı 
</HEADLINE>
<TEXT>

     Esenboğa Havalimanı'ndan Ankara'ya hareket eden Başbakan Recep Tayyip Erdoğan'a eşlik eden konvoyun önünde seyreden bir otomobile Saray mevkiinde kamyon çarptı. Kazada ilk belirlemelere göre otomobilde bulananlardan 1'i hayatını kaybederken, 1'i ağır olmak üzere 3 kişi de yaralandı. 
     Başbakan Erdoğan, kendisini Esenboga Havalimanı'nda karşılayanların oluşturduğu araç konvoyuyla Başbakanlık Resmi Konutu'na hareket etti. 
     Saray mevkiine gelindiğinde, karşı yönden gelen, sürücüsü ve plakası henüz belirlenemeyen bir kamyon, konvoyun önünde seyreden ve sürücüsü ile plakası henüz öğrenilemeyen bir otomobile çarptı. 
     Çarpmanın etkisiyle kontrolünden çıkan kamyon, yolun kenarındaki şarampole yuvarlandı. 
     Kazada, ilk belirlemelere göre, otomobilde bulunan ve kimliği henüz belirlenemeyen 1 kişi hayatını kaybederken, 1'i ağır olmak üzere 3 kişi de yaralandı. 
     Bu arada, Başbakan Recep Tayyip Erdoğan, makam arabasından inerek olay yerindeki yaralılarla ilgilendi. 
     Erdoğan, yaralıların hastaneye kaldırılması için hemen ambulans çağrılmasını istedi. 
     Çevredeki vatandaşlardan sakin olmalarını isteyen Erdoğan, yaralıların bir minibüse bindirilerek hastaneye gönderilmesini sağladı. 
     
</TEXT>
</DOC>
