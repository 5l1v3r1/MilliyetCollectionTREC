<DOC>
<DOCNO> 239496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur49.html </URL>
<DATE> 2004/05/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Zeugma Mozaikleri tekrar müzeye... 
</HEADLINE>
<TEXT>

     Gaziantep 1. Asliye Hukuk Mahkemesi, yaklaşık 2,5 aydır kapalı olan Zeugma mozaiklerinin yer aldığı Arkeoloji Müzesi'nin açılmasına ve sandıklarda bekletilen Zeugma mozaiklerinin tekrar teşhir yerlerine konmasına karar verdi. 
     Yediemin Davalı Arkeoloji Müzesi Müdürü Hamza Güllüce'nin talebi ve ihtiyati tedbir isteyen davacılar vekillerinin muvafakatları doğrultusunda karar veren 1. Asliye Hukuk Mahkemesi, kararında şu görüşlere yer verdi ''Müze Müdürü Hamza Güllüce'nin 11 mayıs 2004 tarihli talebi doğrultusunda Zeugma mozaiklerinin bulundukları sandık ve paketlerden çıkartılarak paketleme öncesindeki yerine konmasına izin verilmesine dair evrak üzerinde karar verildi.'' 
     
     DAVANIN GELİŞİMİ 

     Kültür ve Turizm Bakanlığı ile Gaziantep'teki sivil toplum kuruluşları arasında ortaya çıkan ve Zeugma mozaiklerinin kapısı kilitli bir salonda korumaya alınmasıyla sonuçlanan anlaşmazlık, eserlerin İstanbul'da yapılacak NATO zirvesine katılacak yabancı konuklar için Topkapı Müzesi'nde sergileneceğine ilişkin haberler üzerine başlamıştı. 
     Zeugma Platformu, eserlerin İstanbul'a taşınmak üzere sandıklara yerleştirildiği 11 Mart'ta, taşınmaz eserlerin naklinin suç olduğu iddiasıyla Nöbetçi Asliye hukuk Mahkemesi'ne başvurdu. Nöbetçi Asliye Hukuk Mahkemesi'nin aldığı ihtiyati tedbir kararı sonrasında mozaiklerin bulunduğu salonun demir kapısı kilitlendi, müze ziyarete kapatıldı. 
     Bu gelişme üzerine Kültür ve Turizm Bakanlığı, 2. Asliye Hukuk Mahkemesi'ne başvurarak ihtiyati tedbire itiraz etti, mahkeme bu talebi reddetti. 
     
</TEXT>
</DOC>
