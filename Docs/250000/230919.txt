<DOC>
<DOCNO> 230919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun65.html </URL>
<DATE> 2004/04/13/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
KKTC Başbakanı Talat "Güney Kıbrıs ziyaretimden tatmin olmadım" 
</HEADLINE>
<TEXT>

     KKTC Başbakanı Mehmet Ali Talat, Güney Kıbrıs'a bugün yaptığı ziyaretten tatmin olmadığını açıklayarak, referandumda Güney Kıbrıs'tan da ''evet'' sonucu çıkmasını istediklerini söyledi. 
     Talat, Avrupa Parlamentosu'nda düzenlenecek panellere ve Kıbrıs'la ilgili Bağışçılar Konferansı'na katılmak üzere, İstanbul üzerinden Brüksel'e gitmek için KKTC'den ayrıldı. Talat, yarın sabah İstanbul'dan Brüksel'e hareket edecek. 
     Mehmet Ali Talat, Geçitkale Havaalanı'nda, gazetecilerin, ''Rum kesimine yaptığınız ziyaret hayal kırıklığı yaratmış olabilir mi '' sorusuna karşılık, ''Hayal kırıklığı değil ama tabi ki mutlu olduğumu söyleyemem. Bir temas olması, bir görüşme olması iyi bir şey de 'tatmin oldunuz mu' derseniz, hayır değilim'' dedi. 
     Referandumda sadece KKTC'den değil Güney Kıbrıs'tan da ''evet'' oyu istediklerini dile getiren Talat, ''Bunu sağlayabilmek için de üzerimize bir şey düşüyorsa da bunu tabici yapacağız. Yani gerekli güvenceler verme gibi'' diye konuştu. 
     Rumların, planın uygulama aşamasıyla ilgili sıkıntıları ve ''Türkiye ve Türk Silahlı Kuvvetleri bunu engelleyebilir'' diye ciddi takıntıları olduğunu anlatan Talat, bu takıntıya karşı bugün Türk tarafı adına güvencesini verdiğini söyledi. Talat, bu güvenceyi Türkiye adına da verdiğini belirtti. 
     Talat, Rum AKEL partisi Genel Sekreteri ve Rum Meclis Başkanı Dimitris Hristofyas'ın, ''AKEl evet dese bile Rum halkı evet demeyecektir. Rum halkı hayır deme eğilimindedir'' sözlerini gerçekçi bulup bulmadığı yönündeki bir soruya karşılık, ''Rum halkı çözümün gerçekleri ile yüz yüze geldiğinde biraz sıkıntı yaşıyor, benim anladığım kadarıyla'' dedi. 
     Talat, Genelkurmay Başkanı Orgeneral Hilmi Özkök'ün, Kıbrıs'la ilgili, özellikle de derogasyonlar konusunda bugün yaptığı açıklamaların anımsatılması üzerine, Türk Silahlı Kuvvetleri'nin güvenlik konusunda açıklama yapmasını doğal karşıladıklarını ifade ederek, Orgeneral Özkök'ün açıklamasından ''çözüm karşısında olunduğu yönünde bir izlenim edinmediğini'' söyledi. 
     Talat, Orgeneral Özkök'ün açıklamasında özellikle politikacılara ve gazetecilere yönelik mesajlar olduğunu kaydetti. 
     BM Genel Sekreteri'nin Kıbrıs Özel Temsilcisi Alvaro de Soto ile akşam saatlerinde yaptığı görüşmeye de değinen Talat, de Soto ile BM'ye verilen taahhütler çerçevesinde Nisan ayında yapılması gereken toplantıları ele aldıklarını belirtti. 
     Cumhurbaşkanı Rauf Denktaş'ın referandum yasasıyla ilgili tutumunun sorulması üzerine Talat, Cumhurbaşkanı Denktaş'ın yasalar dışına çıkmayacağını, yapması gerekeni yaptığını ve Anayasa Mahkemesi'nden görüş aldığını belirterek, ''Kendisine verilen bir süre vardır. O süre içinde bu yasanın yürürlüğe girmesi gerekir'' dedi. 
     
</TEXT>
</DOC>
