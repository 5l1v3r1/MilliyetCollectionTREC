<DOC>
<DOCNO> 236713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo28.html </URL>
<DATE> 2004/05/02/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
İtalya'da AC Milan 17. kez Serie A'da şampiyonluğa ulaştı 
</HEADLINE>
<TEXT>

     İtalya Birinci Futbol Ligi'nde Serie A sezonun bitimine iki hafta kala AC Milan şampiyonluğunu ilan etti. 
     Ligde lider durumda bulunan AC Milan, bugün 1-0 mağlup ettiği AS Roma ile arasındaki puan farkını 9'a çıkardı ve şampiyonluğu da garantilemiş oldu. 
     Milano'nun San Siro semtindeki Giuseppe Meazza Stadı'nda oynanan maç, ev sahibi AC Milan'ın galibiyetiyle sonuçlandı. Büyük bir heyecanla beklenen maç öncesinde, stat girişinde Milanlı taraftarlar ile güvenlik güçleri arasında olaylar çıktı. Milanlı taraftarlar ile maçı izlemek için Milano'ya giden Romalı taraftarlar arasında gergin anlar yaşandığı bildirildi. Ancak yaşanan arbedeler sırasında yaralanan bulunmadığı belirtildi. 
     Ev sahibi AC Milan, golü erken buldu. Hakem Messina'nın başlama düdüğünden 1 dakika 20 saniye sonra, Ukraynalı forvet Shevchenko, kafayla topu ağlara gönderdi. İlk yarıda AC Milan her bakımdan rakibinden üstün bir oyun sergilerken, AC Roma'nın ise pas hataları nedeniyle oldukça zorlanması dikkat çekti. AS Roma ikinci yarıda ilk yarıya oranla daha iyi görünse de skor değişmedi. Son dakikalarda, tribünlerdeki 10.000 Romalı taraftarın sahaya patlayıcı ve yanıcı madde atmaları, kısa aralıklarla da olsa maçta duraksama yaşanmasına neden oldu. Patlayıcı maddelerden birinin Milan Kalecisi Dida'ya isabet etmesi, gerginliğin artmasına neden oldu. Maç bitiminde AC Milan hem galibiyeti hem de şampiyonluğunu ilan etti. 
     
     AC Milan ve Shevchenko için çifte sevinç 

     AC Milan, 1998-1999 sezonunda yaşadığı şampiyonluktan sonra bu başarıya yeniden kavuşurken, bu Carlo Ancelotti'nin teknik direktör olarak AC Milan'da yaşadığı ilk şampiyonluk oldu. 
     Yakalanan başarı, Ukraynalı golcü Andry Shevchenko açısından ise çifte sevinç anlamına geliyor. Daha önce Serie A'da iki kez gol kralı olan Shevchenko, AC Milan'da şampiyonluk sevinci yaşayamamıştı. Bu yıl ise gol krallığını yeniden ele geçirmesinin yanı sıra şampiyonluk zevkini de yaşamış olacak. 
     AC Milan da, hem 17. kez lig şampiyonu olmanın, hem de bir rekor kırmanın sevincini yaşıyor. Kırmızı-siyahlılar, sıralamada 3 puan sisteminin benimsenmesi sonrasında, bir sezon içerisinde en fazla puan toplayan takım olma unvanını AS Roma'nın elinden kapmış bulunuyor. AS Roma, şampiyon olduğu 2000-2001 sezonunda toplam 75 puan toplamıştı. AC Milan'ın puanıysa, sezonun sona ermesine iki hafta kala 79'a yükselmiş bulunuyor. 
     
     Emre'li İnter deplasmanda 2 - 1 mağlup 

     Serie A'da sezonu 4. sırada kapatarak Avrupa kupalarına katılmayı garantileme yarışında ise bu hafta dengeler değişti. 
     Emre Belözoğlu'nun ilk 11'de sahaya çıktığı ve 90 dakika boyunca oyunda kaldığı FC İnter, deplasmanda Lecce'ye 2-1 yenilince, dördüncülüğü AC Parma'ya kaptırdı. 
     İnter, Lecce deplasmanında, 34. dakikada Adriano'nun kullandığı penaltı ile 1-0 öne geçti. Ancak Lecce, ikinci yarıda Sonetto ve Bovo'nun kaydettiği gollerle sahadan galip ayrılmayı başardı. 
     Dördüncülük için yarışan takımlardan SS Lazio, Reggina ile 1-1 berabere kalırken, AC Parma ise Ancona'yı 3-1 mağlup etti. AC Parma bu galibiyetin ardından 55 puanla 4. sıraya yükseldi. AC Parma'yı 'er puanla FC İnter ve SS Lazio izliyor. 
     
     Saadi El Kaddafi Serie A'da siftah yaptı 

     63 puanla Serie A'da üçüncü sıradaki FC Juventus ise deplasmanda AC Perugia'ya 1-0 mağlup oldu. 
     İkinci Lig'e düşmesi kesinleşmiş olan AC Perugia'nın golünü, 49. dakikada Ravanelli imzaladı. AC Perugia, karşılaşmanın son 15 dakikasında, Libya lideri Muammer Kaddafi'nin oğlu Saadi El Kaddafi'yi de oynattı. Saadi El Kaddafi, böylece Serie A'da resmi bir maçta ilk kez forma giymiş oldu. Kaddafi'nin sahada oldukça heyecanlı olduğu gözlendi. 
     Serie A'da 32. haftanın toplu sonuçları ise şöyle 
     

AC Chievo Verona-FC Modena 2-0 FC Empoli-FC Bologna 2-0 SS Lazio-Reggina 1-1 US Lecce-FC İnter 2-1 AC Milan-AS Roma 1-0 AC Parma-Ancona 3-1 AC Perugia-FC Juventus 1-0 Sampdoria Cenova-Udinese 1-3 AC Siena-Brescia 0-1      
</TEXT>
</DOC>
