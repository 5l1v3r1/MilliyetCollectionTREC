<DOC>
<DOCNO> 215477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko24.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv üretiminde tarihi rekor... 
</HEADLINE>
<TEXT>

     Otomotiv sektöründe, Ocak ayı itibariyle tarihi üretim rekoru gerçekleşti. 
     Otomotiv Sanayii Derneği OSD Ocak ayı verilerine göre, geçen ay toplam taşıt aracı üretimi 55 bin 192 adede ulaştı. 
     Yılın ilk ayında üretim, 2003 yılı Ocak ayına oranla yük ve yolcu taşıyan ticari araç üretimi minibüste yüzde 362, büyük kamyonda yüzde 192, küçük kamyonda yüzde 100, otobüste yüzde 55, kamyonette yüzde 47 ve midibüste yüzde 7 oranında arttı. 
     İç pazarda talebin canlanmasının yanı sıra ihracatın artarak devametmesi 2004 yılı Ocak ayında üretimin artmasını sağladı. Bu dönemde toplam 55 bin 192 adet taşıt aracı üretildi. Otomobil üretimi ise, 2003 yılına göre yüzde 95 artarak 33 bin 281 adet olarak gerçekleşti. 
     Bu dönemde traktör üretimi de iç pazardaki talebin yanı sıra ihracatın da artışıyla 2003 yılının aynı dönemine göre yüzde 114 artarak 3 bin 45 adete yükseldi. 
     
     36 BİN 12 ADET TAŞIT ARACI İHRAÇ EDİLDİ 
     OSD üyesi firmalardan alınan bilgilere göre, bu yılın Ocak ayında geçen yılın aynı dönemine göre yüzde 72 artışla 24 bin 94 adedi otomobil olmak üzere, toplam 36 bin 12 adet taşıt aracı ihraç edildi. 
     Bu dönemde toplam hafif araç ihracatı 35 bin 498 adet olarak gerçekleşirken, Toyota 10 bin 509 adet, Oyak Renault 8 bin 443 adet otomobil, Tofaş 3 bin 745 adedi otomobil ve 3 bin 376 adeti hafif ticari araç olmak üzere toplam 7 bin 121 adet hafif araç, Ford Otosan da 6 bin 821 adet hafif ticari araç ihracatı gerçekleştirdi. 
     Bu yılın Ocak ayında, 2003 yılının ilk ayına göre hafif araç ihracatı yüzde 73 arttı. 
     Uludağ İhracatçı Birlikleri'nin verilerine göre de 2004 yılı Ocak ayı sektör ihracatı 2003 yılı Ocak ayına göre yüzde 80 artarak 692 milyon dolara ulaştı. Taşıt aracı ihracatında yüzde 123, parça ihracatında ise yüzde 31'lik artış oldu. 
     
     SATIŞTA 10 YILLIK ORTALAMA KATLANDI 
     OSD verilerine göre, 10 yıllık ortalamanın 16 bin 700 adet olduğu Ocak ayı satışlarında bu yıl, yüzde 133.5'lik artışla 39 bin rakamına ulaşıldı. Ocak ayı toplam pazarı geçen yılın aynı dönemine göre yüzde 207 oranında büyüdü. 
     Otomobil satışları ise geçen yılın aynı dönemine göre yüzde 307 artarken, 10 yıllık ortalamaya göre yüzde 128.6'lık artışla 25 bin 600adet olarak gerçekleşti. 
     Geçen yıla göre bu yılın Ocak ayında yerli otomobil satışları yüzde 294, ithal otomobil satışları yüzde 313 oranında arttı, satışlarda ithalatın pazar payı yüzde 66 oldu. 
     Avrupa Birliği AB ülkelerinden ithal edilen otomobil satışları da geçen yılın Ocak ayına göre yüzde 293 oranında arttı. Uzakdoğu ülkelerinden gelen otomobil satışları ise yüzde 401 oranında artış kaydetti. 
     Bu yılın Ocak ayında toplam hafif ticari araç satışları geçen yılagöre yüzde 109, ithal hafif ticari araç satışları yüzde 107 ve yerli hafif ticari araç satışları yüzde 110 oranında yükseldi. 
     Hafif ticari araçlarda bu yılın Ocak ayında ithalatın pazar payı 2003 yılının Ocak ayına göre artarak yüzde 39 olarak gerçekleşirken, AB ülkelerinden ithal edilen hafif ticari araç satışlarında yüzde 98, Uzakdoğu ülkelerinden gelen araç satışlarında ise yüzde 122 oranında artış kaydedildi. 
     
</TEXT>
</DOC>
