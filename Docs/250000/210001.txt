<DOC>
<DOCNO> 210001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/ekonomi/aeko.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Murakıbın çocuğunun okul taksiti Uzanlar'dan 
</HEADLINE>
<TEXT>

   Başbakanlık Teftiş Kurulu, Uzanlar'ın, İmar Bankası'nı denetlemekle görevli bir bankalar yeminli murakıbının çocuğunun okul masraflarını karşıladığını belirledi 
      ÖNDER YILMAZ Ankara 
   
   Başbakanlık Teftiş Kurulu, İmar Bankası'nın karşılıksız Hazine bonosu satışına ilişkin Bankacılık Düzenleme ve Denetleme Kurumu'nu BDDK da kapsayan incelemesini tamamladı. Teftiş raporunda, "İmar Bankası'nı denetleyen bir murakıbın çocuğunun okul masrafının bankaca karşılandığı, usulsüz satışlarda BDDK'nın ihmali bulunduğu" saptamaları yer aldı. 
   İmar Bankası'nın yetkisi olmadığı halde karşılıksız Hazine bonosu satmasında BDDK'nın ihmali olduğunu belirleyen Teftiş Kurulu, raporunda şu saptamalara yer verdi İmar Bankası, bono sattığı dönemde bankayı denetleyen BDDK murakıplarından birinin çocuğunun okul masraflarını karşıladı. Okul masrafları genel müdür yardımcılarından biri tarafından ödendi. Raporda, söz konusu murakıp ile genel müdür yardımcısı hakkında rüşvet ve yolsuzlukla mücadele kapsamında Cumhuriyet Başsavcılığı'nca re'sen soruşturma açılması istendi. 
   
   BDDK biliyordu 
   İmar'ı denetleyen aynı murakıbın bir akrabası da sınavı kazanamadığı halde İmar Bankası'na müfettiş olarak alındı. 
   İmar Bankası'nın Hazine bonosu satacağına dair daha satışlar başlamadan aylar önce BDDK'ya ihbar geldiği belirlendi. İhbar üzerine BDDK bir müfettişi inceleme yapması için görevlendirdi. Ancak BDDK yönetiminin müfettişin hazırladığı raporu dikkate almadığı tespit edildi. Raporda müfettişin BDDK'ya ilettiği görüş şöyle anlatıldı 
   "İmar Bankası'nda Hazine bonosuna endeksli hiçbir hesaba rastlanmamıştır. Ancak banka yetkilileri Hazine bonosu satışlarının sanki böyle bir hesap varmış gibi algılanmaya neden olabileceğini ifade ettiler." 
   Başbakanlık müfettişleri, BDDK müfettişinin raporu doğrultusunda aylar önce bankanın karşılıksız bono sattığını BDDK yetkililerine ilettiği tespitine vardı. 
   
   İki tepe bürokrata soruşturma açılıyor    Teftiş Kurulu, incelemenin sonunda, dönemin BDDK Başkanı Engin Akçakoca ile Başkan Yardımcısı olan Hazine Müsteşarı İbrahim Çanakçı hakkında soruşturma başlatılmasını istedi. Başbakanlık müfettişleri, hazırladıkları raporda İmar Bankası'nın 1994'ten beri yakın gözetim ve denetim altına alındığına dikkat çekerek, "Nasıl oluyor da bu yazışmalar ve yasak uygulamalar fark edilemedi" sorusunu yönelttiler. Teftiş Kurulu, bu konuda BDDK eski Başkanı Engin Akçakoca ile halen Hazine Müsteşarlığı görevinde bulunan İbrahim Çanakçı ve BDDK Başkan yardımcıları, üyeleri ve o dönemde bankayı denetleyen murakıpların tümü hakkında soruşturma başlatılmasını istedi. Teftiş Kurulu raporunda, şu ifadelere yer verildi 
   "Türkiye'de Hazine bonosu satışlarında müşteri bazında takip sistemi bulunmadığından ve bu durum halen geçerliliğini koruduğundan, sistemdeki diğer bankaların da bu yola başvurma olasılığı bulunmaktadır." 
   
   
</TEXT>
</DOC>
