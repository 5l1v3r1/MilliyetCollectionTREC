<DOC>
<DOCNO> 222091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonyas02.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Stres, erken yaşta kırışıklıkların artmasına neden oluyor... 
</HEADLINE>
<TEXT>

     Uludağ Üniversitesi UÜ Tıp Fakültesi Plastik ve Rekonstrüktif Cerrahi Anabilim Dalı Başkanı Prof. Dr. Mesut Özcan, stresin erken yaşlandırdığını söyledi. 
     Prof. Dr. Özcan, AA muhabirine, ciltteki yaşlanma belirtilerinin kişiden kişiye değişmekle beraber genellikle 30-40 yaşlarında başladığını, ancak günümüzde stresli yaşamın, bu belirtilerin daha erken yaşlarda ortaya çıkmasına neden olduğunu belirtti. 
     Güneş ışınlarının, cildin yıpranmasına neden olan etkenlerin başında geldiğini ifade eden Özcan, kırışıklıkların, cildin diriliğini ve gerginliğini sağlayan liflerin esnekliğini zamanla yitirmesi sonucu oluştuğunu kaydetti. Özcan, bazı dış etkilerin bu sürecin erken yaşlarda ortaya çıkmasına neden olduğuna işaret ederek, ''Bunların başında güneş ışınları ve kişinin yaşam tarzı geliyor. Eğer kişinin stresli bir yaşamı varsa bu, yüzdeki çizgilerin erken yaşta belirginleşmesine ve kırışıklıkların artmasına neden oluyor'' dedi. 
     Özcan, ekonomik sıkıntı, işsizlik, üniversitelerdeki yoğun ders programı, üst üste yapılan sınavlar gibi sorunların gençleri strese soktuğunu anlattı. Stresin 21. yüzyılın en önemli sorunlarından biri olduğuna ve en çok üniversiteli gençleri etkilediğine dikkati çeken Özcan, şunları söyledi 
     ''Erken yaşlardan itibaren bir yerlere gelebilmek, bir meslek sahibi olabilmek için çalışan gençler üniversiteye geldiklerinde de sınav, aileden uzak kalma, geçim sıkıntısı ve işsizlik gibi nedenlerle sürekli stres altında yaşıyorlar. Dolayısıyla stres metabolizmayı bozarak, ciltteki yaşlılık belirtilerinin daha erken ortaya çıkmasına neden oluyor. Bu nedenle özellikle üniversite öğrencileri, stresten mümkün olduğunca uzak durmalı.'' 
     
</TEXT>
</DOC>
