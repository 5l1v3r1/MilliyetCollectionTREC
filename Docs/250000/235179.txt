<DOC>
<DOCNO> 235179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun32.html </URL>
<DATE> 2004/04/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
De Soto, Denktaş'a veda etti... 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, KKTC Cumhurbaşkanı Rauf Denktaş'a veda ziyaretinde bulundu. 
     De Soto, yaklaşık 20 dakika süren görüşmeden sonra yaptığı kısa açıklamada, Denktaş ile uzun yıllar birlikte çalıştıklarını hatırlatarak, kendisini ''merhaba ve hoşçakal'' demek için ziyaret ettiğini kaydetti. De Soto, görüşmenin dostane bir hava içinde geçtiğini de belirtti. 
     Özel Temsilci De Soto, ikinci kez referanduma gidilmesinin mümkün olup olmadığının sorulması üzerine, ''Bu, Kıbrıslı Rumların düşünmesi gereken bir konu'' dedi. De Soto, şu an için geri çekilip gelişmeleri değerlendireceklerini kaydetti. 
     Öğle saatlerinde de Barış ve Demokrasi Hareketi lideri Mustafa Akıncı'ya veda eden De Soto, yarın Ankara'ya giderek, bir dizi veda ziyaretinde bulunacak. 
     Ankara'nın ardından Atina'ya geçecek olan De Soto, buradan da New York'a giderek, BM Genel Sekreteri Kofi Annan'a Kıbrıs raporunu sunacak. 
     
</TEXT>
</DOC>
