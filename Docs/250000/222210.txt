<DOC>
<DOCNO> 222210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun34.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan durulmuyor Saakaşvili ihtilal mi yapacaktı 
</HEADLINE>
<TEXT>

     Gürcistan'ın Acaristan Özerk Cumhuriyeti'nin İçişleri Bakanı Cemal Gogitidze, Cumhurbaşkanı Mihail Saakaşvili'nin, ''özerk bölgede ihtilal yapmak amacında olduğunu'' savundu. 
     Gogitidze, gazetecilere yaptığı açıklamada, Saakaşvili'nin bu sabah saatlerinde Batum'a giriş yapmak için beraberindeki tam teçhizatlı büyük bir askeri birlik ile Çolohi Gümrüğü'ne geldiğini belirtti ve ''Kendisinin özerk bölgede ihtilal yapma amacında olduğunu düşündüğümüz için giriş yapmasına izin vermedik'' dedi. 
     Mihail Saakaşvili'nin, Cumhurbaşkanı sıfatıyla, arkasındaki askeri birlikleri bırakarak özerk bölgeye girmesinde bir sakınca görmediklerini ifade eden Gogitidze, Tiflis yönetimine hiçbir zaman sorun çıkarmadıklarını kaydetti. 
     Gogitidze, ''Alınması gereken bir yer varsa tek bir güç olup Abhazya'yı alalım'' diye konuştu. 
     Bu arada, yaşanan gelişmeler üzerine silahlanarak Çolohi Gümrüğü'ne gelen sivil kişiler de, kimsenin emri ile buraya gelmediklerini ve Acaristan'ı korumak için her türlü mücadeleyi vermeye hazır olduklarını kaydettiler. 
     
     GÜRCİSTAN PATRİĞİ 2. ILIA 
     Bu arada, Gürcistan Patriği 2. İlia'da, yaşanan olaylar ile ilgili açıklamasında, Acaristan özerk bölgesinin Gürcistan'ın bir parçası olduğunu ve ortaya çıkan tüm sorunların barışçıl yollarla çözüm bulacağı inancını taşıdığını bildirdi. 
     Gürcistan Patriği ayrıca, merkezi hükümet ile Acaristan yönetimi arasındaki sorunların çözümünde arabuluculuk yapmaya hazır olduklarını ifade etti. 
     
</TEXT>
</DOC>
