<DOC>
<DOCNO> 232665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/aspo.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KARABASAN 1-1 
</HEADLINE>
<TEXT>

   Sarı-Lacivertli takım, karşısında taş gibi bir rakip buldu. Luciano'nun kafa golüne Şenol karşılık verdi. Kadıköy'de iki puan kaptıran lider, tahtını büyük tehlikeye attı 
      
   90 dakika    YUSUF KOBAL 

   Beşiktaş'ın sağrısından geçip ikinciliğe yükselen Trabzonspor, Fenerbahçe için en ciddi tehlike biçimine bürünmüş, bıyık altından gülümseyerek maçı izliyordu. Samsunspor da canla başla mücadele ediyordu. 
   Fenerbahçe savunmasının sol tarafı bu sezon adeta sorgulama odasına dönmüştü zaten. Bu kez de Fatih koltuktaydı ve sınav veriyordu orada. 
   Genç bir ekip olan Fenerbahçe'de puan kaybı paranoyası alabildiğince hissediliyordu Rize'den beri. Buna karşın Sarı Lacivertliler inanılmaz hırs ve tempo ile maçı yönetip, golü arıyordu. İlk yarıdaki futbolu "inanmışlık resitali" kıvamındaydı. Maçın zorluk derecesi de sınırları aşmıştı lig ortamı nedeniyle. 
   Fenerbahçe savunması bu maçın en fazla gözaltında olan kesimiydi. Yine başlarda savunma kekeleyen bir tavır sergiliyor, titriyordu. Hücumda ise bir sabırsızlık vardı. Nobre'nin son zamanlarda ellerini çokça yana açması da buna işaret ediyordu. 14. dakikada Tuncay yanındaki Nobre'ye verse gol olacak, Fenerbahçe gerilimini azaltabilecekti, ama veremiyor, basireti bağlanıyordu. 
   8. dakikada Samsun frikik kullanıyor, Serkan Aykut'un vuruşu barajdan dönüyor, Hooijdonk uzaklaştırmak isterken topu Celil'in önüne bırakıyordu. Celil mükemmel vuruyor, ancak top üst direkte patlıyordu. 
   Fenerbahçeliler bu pozisyonla irkiliyor, temposunu çoğaltıyordu. 16. dakikada Hooijdonk, Ümit'e topu uzatıyor, Kaptan vuruyor, top savunmadan sekiyor, Nobre ayağının dışıyla Tuncay'a aktarıyordu. Tuncay kaleci ile karşı karşıya kalıyor, ama Shorunmu yatarak tehlikeyi önlüyordu. 
   28'de Ali Güneş ortalıyor, Tuncay kafaya yükseliyor, vuruyor ama yandan auta gidiyordu. 29'da Tuncay yine yokluyor, olmuyor da, olmuyordu 
   Nihayet 36'da Fenerbahçe'nin golü geliyordu. Nobre ile Hooijdonk iki Samsunluyu önüne katıp kaleye iniyor, Hooijidonk çevresinde dönerken ağır kalıyor, ama topu da Ümit'e çıkarıveriyordu. Ümit çizgiye inip ortaladığında Fenerbahçe'nin topa hamle yapan dört kulesinden Luciano kafa ile Samsun filelerine itinayla bırakıyordu 1 - 0 
   48. dakikada Tuncay'ın savunmayı geçip topu kaleye nişanlaması, dönen topa Nobre'nin çizgide hamle yapması ile sonuç alınamıyor, bundan sonra da Fenerbahçe iyiden iyiye bozuluyordu. Bu bozulma ile de Samsun'un golü geliyordu. 56. dakikada Mehmet Nas'ın şutu kaleci Volkan'a çarpıp dışarı gidiyor. Bir dakika sonra Evren'in kullandığı frikiğe Fenerbahçe savunması bakınıyor arkalardan gelen Şenol dokunup, Samsun'un golünü atıyordu 1 - 1 
   Günün gol kaçırma rekortmeni Tuncay 60'da topu yine dışarı gönderiyor, ama Fenerbahçe'nin baskısı artacağına azalıyordu. Samsunspor'un golü Fenerbahçe'yi kilitliyordu, 79'da sönen ışıklar da maçı. 
   Taç bile atamama çaresizliği ile başbaşa kalan Fenerbahçe'nin futbol nutku ikinci yarıda tutulmuştu. Bu da Fenerbahçe adına, Beşiktaş derbisine, azalan puan farkı ve daha da artan gerilim şeklinde yansıyarak haftayı kapatıyordu. 
   
   Tomas'a af    Formasını attığı için Daum'un kadroya almadığı Hırvat futbolcu iki hafta sonra formasına kavuştu 
   Cezası bitti 
   ADANASPOR maçında formasını yere attığı için büyük tepki toplayan ve Teknik Direktör Daum tarafından Akçaabat Sebat ve Rizespor karşılaşmalarında kadroya alınmayan Tomas dün ilk onbirde sahaya çıktı. Alman hoca, Hırvat oyuncuya tekrar savunmada görev verirken, Petkov'u tribüne yolladı. 
   
   Fatih sürprizi 
   DAUM, sakatlığı geçen Mehmet Yazgatlı'yı da kadroya alırken, en büyük sürprizi sol bekte baktı. Sezon başından beri bu bölgede sayısız oyuncuya şans tanıyan tecrübeli çalıştırıcı dünkü maçta da Fatih Akyel'i sola çekti. Tecrübeli oyuncu yeni yerinde zaman zaman aksadı ve hatalar yaptı. 
   
   Maçın hakemi 
   Kartları unuttu 
   METİN Tokat maç boyunca pozisyonlara yakındı, oyunun kontrolünü elinden hiç kaçırmadı. Ancak kart uygulamalarında puanı kırıldı. Bir çok sert harekete göz yumması kalitesine yakışmadı. İlk yarıda Samsunspor'un kullandığı frikik atışında ceza alanı içinde topa elle müdahale eden Hooijdonk'un pozisyonunda penaltısı da es geçti. 
   
   Maçtan notlar 
   Sahayı suladılar 
   STAT görevlileri Teknik Direktör Daum'un istediği üzerine maçtan bir saat önce zemini suladılar. Alman hocanın belirlediği bölgeleri özenle ıslatan görevlilerin daha çok taç çizgisini kenarlarına ağırlık verdikleri gözlendi. 
   
   Mayıs'ta yıkım var 
   ŞÜKRÜ Saracaoğlu Stadı'nın numaralı tribün inşaatının mayısta başlatılması kararlaştırıldı. Sponsor yöntemi ile yeniden yapılacak olan tribünler, önümüzdeki sezona yetiştirilecek. 
   
   İkinciliği kutladılar 
   FENERBAHÇE erkek voleybol takımı da dünkü maça geldi. Sarı - Lacivertliler ligde ikinci oldukları için kupaları ile birlikte seyirciye taktim edildi. Başkan Aziz Yıldırım ve yönetici arkadaşları voleybolcuları tek tek kutladı. 
   
   Hooijdonk'u izlediler 
   SAMSUNSPOR maçında Hooijdonk'u Hollanda'dan gelen vatandaşları yalnız bırakmadı.Ünlü golcüye destek vermek ve Fenerbahçe'yi izlemek isteyen yaklaşık 20 Hollandalı maç boyunca ilginç görüntüler oluşturdular. 
   
   Elektrik kesildi 
   KARŞILAŞMANIN 78. dakikasında Şükrü Saracoğlu Stadı'nın ışıkları söndü. Yaşanan arıza nedeniyle maç yaklaşık 10 dakika durmak zorunda kaldı. 
   
   
</TEXT>
</DOC>
