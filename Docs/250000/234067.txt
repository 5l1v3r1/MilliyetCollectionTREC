<DOC>
<DOCNO> 234067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/bila.html </URL>
<DATE> 2004/04/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AB ve ABD'nin samimiyeti 
</HEADLINE>
<TEXT>

   LEFKOŞA 
   
   Kıbrıs'ta yarın yapılacak referandum Kuzey'de "evet", Güney'de "hayır" biçiminde sonuçlanırsa ne olacak 
   KKTC'de, hem "evet"çilerin, hem de "hayır"cıların bu soruya verdikleri yanıt hemen hemen aynı 
   "Eğer sonuç böyle çıkarsa, sonrası için AB'nin ve ABD'nin samimiyet sınavına dönüşür. Rumların plana hayır demeleri halinde AB ve ABD, Türkiye ve Türk tarafına verdiği sözleri tutmalıdır. Türkiye'ye müzakere tarihi verileceği daha açık biçimde ifade edilmeli, KKTC'ye uygulanan ambargolar da kaldırılmalıdır. KKTC'nin tanınması da gündeme gelmelidir. Ankara bu yönde atağa geçmelidir." 
   Kıbrıs Türkünün beklentisi haklı olarak böyle... 
   Tabii, sonuç Kuzey'de evet, Güney'de hayır olursa... 
   AB, Güney Kıbrıs'tan ve özellikle de AKEL'den "hayır" beklemiyordu. Rum kesiminin 1 Mayıs'ta AB üyesi olacağını garanti ederek Türkiye ve Türk tarafını her koşula razı edeceklerini planlamışlardı. Türkiye ve KKTC hükümetleri açısından başarılı da oldular. 
   Ancak bu kez ummadıkları taş baş yardı. AKEL "hayır" dedi. 
   Verheugen de "Rumlar beni aldattı" açıklaması yapmak zorunda kaldı. Oysa, Rumlara hiçbir yaptırım hissettirmeden, AB üyeliği garanti edilince, hayır eğilimine gireceklerini tahmin etmek zor değildi. AB ve bu politikanın mimarı Verheugen, kendi oyunlarına gelmiş oldular. 
   Türkiye'ye istediklerini yaptırabildiler ama Rumlara yaptıramadılar. Oysa, AB'nin "iki evet"i garanti altına almasının yolu Güney Kıbrıs'ın AB üyeliğini bu sonuca bağlamaktı. Nasıl, Türkiye'ye müzakere tarihi vermeyi "evet"e bağladılarsa, Rumların üyeliğini de bağlayabilirlerdi. Buna gerek görmediler. Türkiye'ye ve Kıbrıs Türküne açıktan sopa göstermeyi yeterli buldular. 
   Eğer Güney Kıbrıs'tan hayır çıkarsa, AB ve ABD için gerçekten bir samimiyet sınavı başlayacak denilebilir. 
   Bakalım, AB ve ABD, KKTC'ye uygulanan ambargoyu kaldıracaklar mı KKTC'de temsilcilik açacaklar mı Yatırım yapacaklar mı KKTC'yi tanırız diyen "dost ve kardeş" ülkeler tanıyacaklar mı 
   Yoksa, yine Rumlara bakarak mı hareket edecekler 
   Güney Kıbrıs, AB üyesi olduktan sonra, Türkler aleyhine daha ağır planlarla ortaya çıkıp buna da "evet" diyeceksiniz, baskısı mı yapacaklar 
   Güney hayır derse, kısa sürede bu soruların yanıtları da belli olacak. 
   
      
   
   
</TEXT>
</DOC>
