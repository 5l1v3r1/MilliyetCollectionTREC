<DOC>
<DOCNO> 227528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun32.html </URL>
<DATE> 2004/04/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Denktaş Plan bütün pürüzleriyle halka bırakılmıştır 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs sorununun çözümü konusunda ''her şey oldu bitti'' diye bayram havasına girilmemesi gerektiğini belirterek, ''Bir şey olmuş bitmiş değildir. Her şey bütün zorluklarıyla, içerisindeki bütün pürüzleriyle halka bırakılmıştır. Halkın bilinçlendirilmesi çok önemlidir'' dedi. 
     Cumhurbaşkanı Denktaş, düzenlediği basın toplantısında, halkı 24 Nisan'da yapılacak referanduma kadar bilinçlendirmenin herkese düşen bir görev olduğunu söyledi. 
     Planın referanduma sunulmama olasılığının olup olmadığının sorulması üzerine, ''Olumlu olasılıklar üzerinde durmak istiyoruz'' diyen Denktaş, plana Türkler ''evet'', Rumlar ''hayır'' derse bazılarının, ''önlerine altın yağacakmış'' gibi bir yaklaşım içinde olduğunu, böyle bir şeyin olmadığını söyledi. 
     Rumların ''hayır'' da deseler AB'ye gireceğini belirten Cumhurbaşkanı Denktaş, şöyle konuştu 
     ''Kıbrıs meselesinin hayırlı bir neticeye varması için Kıbrıs Türklerinin devletlerine, egemenliklerine, garantilerine dört elle sarılmış olmalarının görülmesi lazımdır. 'Ben bugünkü durumdan bıktım, usandım' diyen halka, 'o halde bıktın usandıysan sen şuraya gel' derler ve gideceğin yeri gösterirler. Yapılan da budur. O halde 'bıktım usandım' meselesi yok, 'devletime, bayrağıma, garantilerime bağlı kalarak, ben hak istiyorum, hukuk istiyorum, eşitlik istiyorum, güvence istiyorum', bunu söyleyerek istediğimiz bir yere varabiliriz.'' Halka güvendiklerini ve güvendikleri için de rahat olduklarını ifade eden Denktaş, Kıbrıs konusunda uygulanan usul ve metodun yanlış olduğunu söyledi. Denktaş, ''Bizi bunalmış, el açmış, diz çökmüş, bir yerlere muhtaç addediyorlar'' dedi. 
     Türk hükümetinin de bütün gerçekleri bildiğini kaydeden Denktaş, Başbakan Recep Tayyip Erdoğan ile dün uzun bir telefon görüşmesi yaptığını belirtti. 
     
     DEROGASYONLAR 
     Derogasyonların AB'nin birincil hukuku haline getirilmesinde ısrarlı olduklarını yineleyen Denktaş, ''Kıbrıs'a sahip çıkma eylemini sürdüren Rumlarla yeniden bir ortaklık kuracaklarsa kalıcı anlaşma istediklerini'' söyledi. 
     Denktaş, Rumların kalıcı derogasyonlara, Türklere verilen hakları, AB normları ve insan haklarının arkasına saklanarak ortadan kaldırmalarına engel olarak gördükleri için karşı çıktığına işaret etti. 
     Rumlarla yapılacak anlaşmanın AB'nin birincil hukuku içine girmesini istediklerinin altını çizen Denktaş, Rumların, geçici derogasyonları dahi, mahkemelere başvurarak değiştirebileceğini ifade etti. 
     Kıbrıs Türk heyetinin İsviçre'de güzel bir ekip çalışması yaptığını anlatan Denktaş, Annan planının tümünde istedikleri değişikliğin olmadığını söyledi. 
     Denktaş, garantiler konusunda, BM'nin Kıbrıs'ta iken adada 6 bin askerin kalmasını kabul ettiğini, ancak bunun İsviçre'de değiştirildiğini ve 2018 yılında, 1960 anlaşması temelinde 650 Türk askerinin kalacağını belirtti. Denktaş, bunun da 3 yılda bir gözden geçirileceğini, bu durumun, Türk askerinin adadan çıkmasına yol açabileceğini kaydetti. 
     Mal-mülk konusunda kısmen iyileştirme olsa da bu konunun ''patlamaya hazır dinamit'' olduğunu belirten Denktaş, üzerinde doyurucu görüşme yapılmadan yüzlerce yasanın referanduma sunulacağını söyledi. 
     Bu yasaların bir kısmının Kıbrıs'ı üniter devlet olarak gösterdiğini ve bunu kabul etmelerinin mümkün olmadığını ifade eden Denktaş, önlerinde yasalar olmadığını, yasaların listesinin bulunduğunu, yasaların da ''kamyonla geleceğini'' söyledi. 
     Denktaş, anayasanın da olmadığını ve BM'nin kurucu devlet taslak anayasasıyla kendilerinin sunduğu anayasanın takdim kısmını birleştirdiğini ve ortaya nasıl bir şeyin çıktığını bilmediklerini anlatarak, halkın referandumda bilmeden yüzlerce yasaya ve anayasaya oy vereceğini kaydetti. 
     
     USÜL VE METOT YANLIŞ 
     Kıbrıs konusunda uygulanan usul ve metodun yanlış olduğunu, dünyanın hiçbir yerinde böyle bir şey görülmediğini dile getiren Denktaş, zamanı kendisinin tükettiği yönünde eleştiriler yapıldığını, zamanın tükenmesinde Rum tarafı ile BM'nin sorumlu olduğunu belirtti. Denktaş, plan ilk sunulduğunda, kendilerine ''değiştiremezsiniz'' dendiğini, ancak ısrarlı tutumları karşısında ''değişiklik yapılabilir'' dendiğini, bu nedenle görüşmelerin geç başladığını anlattı. 
     Her şeyin halkın iradesine bırakıldığını ve halkın kendi kaderini tayin edeceğini ifade eden Cumhurbaşkanı Denktaş, Türk basınında ''zafer'' havasının verildiğini, bunun yanlış olduğunu söyledi. Denktaş, planın felsefesinin değişmediğine işaret etti. 
     Cumhurbaşkanı Denktaş, bir soru üzerine, meclisten geçen referandum yasa tasarısıyla ilgili yüksek mahkemeden bilgi istediğini belirtti. 
     
</TEXT>
</DOC>
