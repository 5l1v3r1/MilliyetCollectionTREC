<DOC>
<DOCNO> 204591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko10.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı hediyeleri kargo sektörünü canlandırdı... 
</HEADLINE>
<TEXT>

     Yeni yılın yaklaşmasıyla birlikte hareketlenen hediyelik eşya sektörü, aynı zamanda hediyeleri yerine ulaştıran kargo sektörünü de canlandırdı. 
     MNG Kargo Konya Bölge Müdürlüğü Satış Müdürü Faruk Memoğlu, AA muhabirine yaptığı açıklamada, özellikle son haftalarda, yaklaşan yeni yıl nedeniyle kargo gönderimlerinde bir yoğunluk yaşandığını söyledi. Memoğlu, özellikle büyük bayi ağına sahip firmaların, bayilerine yeni yıl için hazırladıkları promosyonlarını yolladığını ifade etti. 
     Bunun yanı sıra, kurumlar arasında da hediye yollamanın bir hayli yaygın olduğunu belirten Memoğlu, ''Yollanan yeni yıl kartları artık yerini, promosyon kalem, takvim ve çeşitli hediyelere bıraktı. Bu da kargo gönderim oranlarını yüzde 60 oranında artırdı'' diye konuştu. 
     Sektörde yaşanan hareketliliğin genelde İstanbul'dan Antalya, Adana, Gaziantep ve Konya gibi şehirlere doğru olduğunu belirten Memoğlu, firma veya kurumların dışında kişisel kargoların ise yurdun her tarafına yoğun bir şekilde devam ettiğini söyledi. 
     
</TEXT>
</DOC>
