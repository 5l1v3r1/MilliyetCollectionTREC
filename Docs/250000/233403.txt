<DOC>
<DOCNO> 233403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun13.html </URL>
<DATE> 2004/04/21/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kelley skandalıyla sarsılan USA Today yönetmeni emekli oldu 
</HEADLINE>
<TEXT>

     ABD'nin en çok satan gazetesi USA Today'in yayın yönetmenlerinden Karen Jurgensen'in, gazetenin yıldız muhabirlerinden biri olan Jack Kelley'in uydurma haber skandalının yarattığı tartışmalar devam ederken, aniden emekli olduğu açıklandı. 
     Gazetedeki görevini 1999 yılından bu yana sürdüren 55 yaşındaki Jurgensen'in ani istifası, gazetenin üç kıdemli yayın yönetmeni tarafından hazırlanan Kelley'in uydurma haber yaptığına dair kapsamlı rapordan sonraya gelmesi anlamlı bulundu. 
     USA Today'in yayıncısı Craig Moon, Jurgensen'in emeklilik kararıyla ilgili ayrıntılı bilgi vermezken, gazete sözcülerinden Steven Anderson, gazete yöneticilerinin herhangi bir açıklama yapma planlarının olmadığını ve gazete personeline gönderdikleri kısa açıklamayla yetineceklerini söyledi. 
     Moon'un, gazete personeline gönderdiği açıklamada, Jurgensen'in gazeteden ayrılmasının ''USA Today'in yeni bir liderlik altında daha ileriye gitmesine kapı araladığı''nı ifade ettiği bildirildi. 
     Uydurma haberlerle editörlerini ve okuyucuları aldatan Kelley yoğun baskılar karşısında Ocak ayında istifa etmek zorunda kalmıştı. 
     Jurgensen, gazete personeli için yaptığı bir açıklamada, ''Jack Kelley ile çalışan hepiniz gibi ben de onu çok daha önce yakalamayı isterdim. Bu berbat durumda hepimizin öğrendiği üzücü dersler USA Today'i daha güçlü ve daha iyi bir gazete yapacaktır'' demişti. 
     USA Today'de 21 yıl boyunca çalışan ve özellikle çatışma bölgelerinden geçtiği sıcak haberlerle gazetenin yıldız muhabirlerinden olan Kelley, USA Today'in kurucusu Al Neuharth ile birlikte iki kitap da yazmıştı. Gazete Kelley'i beş kez Pulitzer Ödülü'ne aday göstermişti. 
     
</TEXT>
</DOC>
