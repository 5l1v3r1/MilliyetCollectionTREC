<DOC>
<DOCNO> 221515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko15.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaray Projesi'nde geri sayım başladı... 
</HEADLINE>
<TEXT>

     Ulaştırma sektörünün en büyük projeleri arasında yer alan İstanbul demiryolu tüp geçişi ve Gebze-Haydarpaşa, Sirkeci-Halkalı banliyö hattı projesinin Marmaray yapımına başlanmasında sona yaklaşılıyor. 
     İstanbul tüp geçişi inşaatı ''anahtar teslim'' yapım ihalesinde, DLH İnşaatı Genel Müdürlüğü ile ihalede ilk sırada yeralan Japon Taisei-Kumagai Gumi-Gama Endüstri firma konsorsiyumu ile mukavele görüşmelerine başlandığı öğrenildi. 
     Taisei konsorsiyumunun toplam 89.7 milyar Japon Yeni olan ''anahtar teslim'' fiyat üzerinden yapılacak görüşmelerin sonuçlandırılması halinde, ilgili firma ile tüp geçitin yapımına yönelik ana kontratın imzalanması bekleniyor. 
     Boğaz tüp geçiş, tüneller ve yaklaşım viyadükleri ile genel giderler olmak üzere üç ana kalemden oluşan teklif üzerinde yoğunlaşan görüşmelerin, yakın tarihte tamamlanması öngörülüyor. İnşaatla ilgili ihalenin planlanan sürede sonuçlandırılması halinde, sistemin yapımına Haziran ayı içinde başlanmasının planlandığı kaydediliyor. 
     Kısa adı ''Marmaray'' olan ve tüp geçiti de içine alan sistem, komple ''anahtar teslim'' olarak inşa edilecek. Saatte 70 bin yolcu taşıma kapasitesine sahip sistemin 1.5 milyar dolarlık maliyeti, Japonya'dan kredi olarak karşılanacak. Sistemin yapımı için Ulaştırma Bakanlığı'nın daha önce yeterli gördüğü ve aralarında çok sayıda tüp geçit yapım teknolojisine sahip Japon firmalarının da katılması bekleniyor. 
     Sistemin tüm üniteleri ile en geç 2008 yılında tamamlanarak hizmete sokulması planlanıyor. 
     
</TEXT>
</DOC>
