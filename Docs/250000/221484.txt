<DOC>
<DOCNO> 221484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun20.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılardan sonra Madrid... Yaralı kurtulanlar anlatıyor... 
</HEADLINE>
<TEXT>

     İspanyol medyası, bombalı saldırıları ''İspanyol tarihinin en vahşi katliamı'' olarak değerlendirdi. Patlamalardan sonra başkentte büyük karmaşa yaşandı. Saldırıların düzenlendiği Atocha, Santa Eugenia ve El Pozo istasyonlarının çevrelerinde geniş güvenlik koridorları oluşturuldu. 
     En fazla can kaybı ve yaralının bulunduğu Atocha istasyonundaki yaralıların büyük bölümüne, garın içinde yerlerde müdahale edildi. Ölenler arasında yaklaşık 3 aylık bir bebeğin de olduğu açıklandı. 
     Çok sayıda ambulans, yaralılar için olay yerlerine gönderildi, Madrid'deki hastaneler alarm durumuna geçirildi. Başkent sakinleri kan bağışında bulunmaya çağrıldı. Yetkililer, kan bağışında bulunmak isteyenler için kentin belirli semtlerine otobüsler gönderdi. 
     
     YARALILAR ANLATIYOR... 

     İspanya'nın başkenti Madrid'de en az 177 kişinin öldüğü, 600'den fazla kişinin yaralandığı bombalı saldırılar sonucu ortaya çıkan manzara alabildiğine hazindi Yerlerde yatan cesetler, itfaiyeciler tarafından tren enkazından kurtarılan yaralılar... 
     Atocha garındaki patlamadan sağ salim kurtulan bir genç kız, başından geçenleri anlatırken, patlamanın meydana geldiği vagonların, liseli ve üniversiteli öğrencilerle dolu olduğunu söyledi. Genç kız, ''Trende benim gibi okula giden birçok öğrenci vardı. Korkunçtu... Şu anda duygularımı anlatacak kelime bulamıyorum yerlerde paramparça olmuş cesetler ve inleyen, haykıran yaralılar yatıyordu'' dedi. 
     Başka bir yolcu ise ''Tren gara girerken bir anda ortalık şimşek çakmışcasına aydınlandı, vagonun tavanı çöktü. Tam hatırlayamıyorum, pencereden ya da kapıdan kendimi dışarı attım... Kulaklarım patladı, bacağım incindi, gözlerim yandı, ama diğerleri benim kadar şanslı değildi'' diye konuştu. 
     Gar yakınlarındaki bir mahallede oturan görgü tanığı da, patlamadan sonra ortalığı kesif bir dumanın kapladığını belirterek, ''Garın etrafı metal parçalarıyla doldu'' şeklinde konuştu. 
     Patlamadan yaralı kurtulan birçok kişi, gara yakın bir okula kaldırılarak tedavi edildi. Yaralılar yerlere yatırıldı, üşümemeleri için üzerleri giysilerle örtüldü. 
     Santa Eugenia banliyö istasyonunda, perondan çıkabilmek için yerlerde yatan ölü ve yaralıların üstünden atlamak zorunda kalan yolcular, yaşadıkları şoku, korku ve şaşkınlıkla dile getiriyorlardı. 
     Sabahın erken saatinde vagonlar, her sabah olduğu gibi işçilerle, lise ve üniversite öğrencileriyle doluydu. 
     Yolculardan Antonio Villacanas, yaşadıklarını anlatırken şunları söyledi 
     ''Yola çıktıktan birkaç dakika sonra şiddetli bir sarsıntı hissettik. Işıklar söndü ve içinde bulunduğum vagonda panik baş gösterdi. Kimse ne olduğunu anlamadı, neden sonra kapıları açmayı başardık. Bizim vagonun arkasındaki vagon ceset doluydu, insanlardan bazıları zehirlenerek koltuklarında kalakalmışlardı...'' Olayı gözyaşlarına boğularak anlatan üniversite öğrencisi İsabel Vega da, ''Korkunçtu... Patlamayla insanlar sağa sola savruldu. Sonra dışarı çıktık, karşı istikametten tren gelmediğini görünce raylardan yürüdük. Yerler ölüler ve yaralılarla doluydu. Yüzü gözü kan içindeki insanlar dört bir yana koşturuyor, herkes ağlıyor bağırıyordu...'' diyerek dile getirdi yaşadıklarını. Vega'ya göre patlama, en kalabalık olan en büyük vagonda meydana gelmişti. 
     Felaketi Santa Eugenia garında yaşayan Jose Garcia ise gördüklerini ''kıyameti andırıyordu...'' diyerek özetledi. 
     
     ETA MI YAPTI 

     Hükümet kaynakları, İspanya'nın başkenti Madrid'de bu sabah 3 trende meydana gelen patlamalardan önce ihbarda bulunulmadığını açıkladı. Ayrıca henüz saldırıları üstlenen olmadı. Terör örgütü ETA genelde saldırılarından önce telefonla ihbarda bulunuyor ve eylemden sonra olayı üstleniyor. 
     Bombalı saldırılarda bu hususların farklı olması, ETA'nın sorumluluğu konusunda şüphe yaratmasına rağmen, hükümet, bombalardan ETA'nın sorumlu olduğu konusundan emin. 
     İçişleri Bakanı Angel Acebes, saldırıların ETA tarafından düzenlendiğine hiç şüphe olmadığını açıkladı. 
     Saldırılarda toplam 13 bombanın kullanıldığını bildiren Bakan, ETA'nın uzun zamandır Madrid'de terör saldırısı planladığını, güvenlik güçlerinin üç dört kez planlanan saldırıları engellediğini, ancak ETA'nın bugün hedefine ulaştığını söyledi. 
     ETA'nın İspanya'da katliam yaptığını ifade eden Acebes, ''Son yıllarda yapılan operasyonlarda büyük zarar gören ETA, korku ve dehşet saçmak için terör eylemi hazırlığındaydı. Geçen hafta ele geçirilen 6 kilogramlık patlayıcı da bunun içindi'' dedi. 
     Acebes, saldırıyı düzenleyen ETA üyelerinin bunu ''çok pahalıya ödeyeceğini'' ifade etti. 
     İspanyol hükümeti ayrıca 3 günlük resmi yas ilan edildiğini açıkladı. Ülke genelinde yarın akşam teröre karşı gösteri yapılacağı duyuruldu. 
     
</TEXT>
</DOC>
