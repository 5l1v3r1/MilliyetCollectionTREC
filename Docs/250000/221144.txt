<DOC>
<DOCNO> 221144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/spo04.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona modeli 
</HEADLINE>
<TEXT>

   Trabzonspor üye sayısını, 100 bine çıkarmak için çalışmalarını başlattı 
   
   'İlk olacak' 
   TRABZONSPOR Basın Sözcüsü Şener Yavuz, 100 bin üyeye ulaşmak için geniş bir çalışma başlattıklarını açıkladı. Kulübün şu anda 10 bin kadar üyesi bulunduğuna dikkat çeken Yavuz, "Hedefimiz Barcelona gibi dünyanın en fazla üyesine sahip olmak. Bu çalışmamızla birlikte Türkiye'de bir ilki gerçekleştirmek ve İstanbul takımlarının da önüne geçmek amacındayız" diye konuştu. 
   
   Hedef büyük 
   KULÜBE her yıl düzenli ve büyük bir gelir kaynağı yaratmayı da arzuladıklarını belirten Şener Yavuz, Beşiktaş galibiyetiyle önlerinin açıldığını da kaydetti. Yavuz, "Taraftarımız son maçtaki gibi her zaman arkamızda olursa Trabzonspor her engeli aşar" dedi. Bu arada Bordo - Mavililer, Ankaragücü maçı sonrası Trabzon'a dönmeyecek ve direkt İstanbul'a giderek kupa maçı için kampa girecek. 
   
      Yattara korkuttu    BORDO-Mavili takımın Gineli oyuncusu İbrahim Yattara'ya dün Karadeniz Teknik Üniversitesi Tıp Fakültesi'nde kalp tetkikleri yapıldı. Kulüp Doktoru Mesut Çelebi, Yattara'nın önceki akşamki antrenman sonrasında göğsünde ağrı hissettiğini belirterek, "Kendisini tepeden tırnağa kontrolden geçirdik. Tüm sonuçları normal çıktı. Yattara çalışmalara devam ediyor" dedi. 
   
   Doğan farkı    TEKNİK Direktör Ziya Doğan, bu sezon görev yapan diğer iki antrenör Samet Aybaba ve Turgay Semercioğlu'nu performans olarak kısa sürede geride bıraktı. Trabzonspor, Doğan döneminde 5 maçta, 4 galibiyet ve 1 beraberlik elde ederek yüzde 80'lik bir galibiyet oranı yakaladı. Aybaba 14 maçta 8 galibiyet, dört beraberlik, iki yenilgi ile yüzde 57. 14, Turgay Semircioğlu ise beş maçta 2 galibiyet, üç mağlubiyet ile yüzde 40'lık bir ortalamaya ulaşmıştı. 
   
   
</TEXT>
</DOC>
