<DOC>
<DOCNO> 223320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/spo02.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e çifte şok 
</HEADLINE>
<TEXT>

   Fibula kemiği kırılan Kemal sezonu kapadı, sağ ayak yan bağlarında kopma bulunan Mehmet Yozgatlı'nın ise üç hafta futboldan uzak kalacağı açıklandı 
      YUSUF DURSUN 

   
   25. dakikada çıktı 
   GENÇLERBİRLİĞİ maçının ilk yarısında sakatlanarak oyundan çıkan Mehmet Yozgatlı'nın sağ ayak yan bağlarında kopma olduğu belirlendi. Çıktığı bir hava topu sonrası düşerek ayağını burkan futbolcu, 25. dakikada yerini Serhat'a bırakmak zorunda kaldı. Daha sonra Acıbadem Hastanesi'ne götürülen oyuncunun MR'ı çekildi. Mehmet'in üç hafta futboldan ayrı kalacağı ifade edildi. 
   
   Operasyona alındı 
   MEHMET Yozgatlı'ya, maçın son dakikalarında da Kemal katıldı. Karşılaşmayı bitirmeden sahayı terk eden Kemal'in sağ ayak bileğindeki fibula kemiğinin kırıldığı belirtildi. Kulüp doktoru Ethem Kavukçu, hemen ameliyata alınan futbolcunun sahalara dönmesinin 2-3 ayı bulacağını, dolayısıyla sezonu kapadığını açıkladı. Gözünün altındaki darbenin ise önemli olmadığı vurgulandı. 
   
   Volkan'dan müjde var    GALATASARAY maçı sonrasında tribünlere formasını atarken omuzu çıkan Fenerbahçe kalecisi Volkan bugün Türkiye'ye dönüyor. Almanya'da bulunan genç file bekçisi, Köln'ün doktoru Peter Schaeferhoff tarafından iki hafta boyunca tedavi edildi. Volkan'ın hafif antrenmanlara başlayabileceğini belirten Schaeferhoff, fizyoterapi ağırlıklı bir tedavi uyguladıklarını belirterek, "Şansı varmış, ameliyata gerek kalmadan omuzu düzeldi" dedi. Alman doktor, aynı sakatlığın tekrarı durumunda ameliyatın şart olduğunu vurguladı. 
   
   
</TEXT>
</DOC>
