<DOC>
<DOCNO> 227239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko50.html </URL>
<DATE> 2004/03/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Merkez Bankası döviz alımını sürdürecek... 
</HEADLINE>
<TEXT>

     Merkez Bankası, Nisan ayında da döviz alım ihalesine devam kararı alırken, günlük alım miktarını 40 milyon dolardan 50 milyon dolara çıkardı. 
     Merkez Bankası, Nisan ayında uygulanacak döviz alım ihale programını açıkladı. 
     Banka'dan yapılan açıklamada, Mart ayında gözlenen döviz arz fazlasının, Nisan ayında da artarak devam edeceği öngörülürken, bu çerçevede, Nisan ayı için de aylık döviz alım ihale programı ilan edilmesine karar verilirken, günlük tutarın 50 milyon ihale, 50 milyon opsiyon olmak üzere toplam 100 milyon dolar olarak belirlendiği bildirildi. 
     İhale programına göre, ay içinde 21 işgünü döviz alım ihalesi düzenlenecek ve alınacak toplam tutar en fazla 2 milyar 100 milyon dolar olacak. Nisan ayı içinde döviz arz fazlasında öngörülenin dışında gelişmeler olması durumunda, günlük ihale ve veya opsiyon tutarlarında önceden duyurularak değişiklik yapılabilecek. 
     Merkez Bankası, güçlü döviz rezervi pozisyonuna sahip olmasının uygulanan programa duyulan güvenin artmasına sağlayacağı katkı ve döviz piyasasında oluşan arz fazlası dikkate alarak, 23 Ocak 2004 tarihinde başladığı döviz alım ihalelerine 2004 Mart ayında da devam etmişti. 
     
     MART AYINDA 23 İHALE DÜZENLENDİ 
     Öte yandan, Mart ayında düzenlenen 23 adet ihalede toplam 1 milyar 418 milyon dolar tutarında döviz alımı yapıldı. Böylece, Mart ayında gerçekleştirilen ihalelerde 40 milyon dolar tutarındaki opsiyon hariç ihale tutarlarının tümü alınırken, günlük ortalama opsiyon hakkı kullanım tutarı 21,6 milyon dolar oldu. 
     Ocak-Mart döneminde ise döviz alım ihaleleri ve doğrudan alım müdahalesi ile alımı yapılan toplam döviz tutarı 3 milyar 792 milyon dolara ulaştı. 
     Diğer taraftan, dışsal bir şok ya da öngörülemeyen gelişmeler nedeniyle döviz piyasasında derinliğin kaybolması buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, Merkez Bankası dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebilecek. 
     Ayrıca, her zaman olduğu gibi, döviz kurundaki oynaklık Merkez Bankası'nca yakından takip edilmeye devam edilecek ve kurlarda her iki yönde oluşabilecek aşırı oynaklık durumunda piyasaya doğrudan müdahale edilebilecek. 
     
</TEXT>
</DOC>
