<DOC>
<DOCNO> 207200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/spor/spo15.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İlginç teklif    ADANASPOR Teknik Direktörü Yılmaz Vural, Başkan Çağdaş Ergin'e İstanbulspor ile birleşip, tek bir takım olarak devam etmelerini önerdi. Bunun kabul edilmesi durumunda Güney ekibi PAF takımıyla yola devam edecek, Sarı - Siyahlılar da güçlenmiş bir şekilde faaliyetini sürdürecek. 
   
   Doğan'a ödül    OĞUZKAAN Koleji öğrencileri tarafından 2003'ün en başarılı spor adamı seçilen Gaziantepspor Başkanı Celal Doğan ödülünü dün İstanbul'da aldı. Doğan daha sonra "Gaziantepspor'un Avrupa'daki başarısı ve Türk futbolunun dünyadaki yeri'' konulu söyleşiye katıldı. 
   
   Dev buluşma    MİLLİ Takımlar Teknik Direktörü Şenol Güneş, Süper Lig'de görev yapan teknik adamlarla 13 Ocak'ta biraraya gelecek. Antalya'daki dev buluşmada, Türk futbolunun bugünü ve geleceğiyle ilgili görüş alışverişinde bulunulacak. 
   
   Nihat'ın duası    MALAGA karşısında futbolu ve golüyle yeniden ön plana çıkan Real Sociedadlı Nihat, bu hafta oynayacakları Real Madrid maçından 3 puan umut ediyor. 9 hafta sonra gelen galibiyetle nefes aldıklarını vurgulayan başarılı futbolcu, "İnşallah Real Madrid'i de yenip evimizde kazanmaya başlarız" dedi. 
   
   Formula 1 hızlı gidiyor    TÜRKİYE Otomobil Sporları Federasyonu Başkanı Mümtaz Tahincioğlu, Kurtköy'deki Formula 1 pisti inşaatının planlanandan iki ay önde gittiğini açıkladı. Tahincioğlu, geçtiğimiz yıl temeli atılan tesislerdeki çalışmaların çok iyi gittiğini ifade ederek, "Öngörülen süreden 2 ay önde gidiyoruz. Ülke ekonomisini önemli katkı sağlayacak bu organizasyonu en iyi şekilde yapacağız" açıklamasını yaptı. 
   
   Tomash korktu    KONYASPOR'UN transfer etmek istediği Çek stoper Tomash, terörden korktuğunu belirterek, gelmekten vazgeçti. Başkan Mehmet Köseoğlu, Köln'de oynayan futbolcunun terörü bahane ettiğini belirterek, "UEFA'ya başvuran Yordanov'un durumunu bekliyoruz" dedi. 
   
   İddianın böylesi    GENÇLER ve yıldızlarda 12 Türkiye rekorunu elinde bulunduran İzmirli atlet Özge Gürler büyük konuştu. Dünya Gençler Atletizm Şampiyonası'na hazırlanan Gürler, "Gelecekte Dünya Şampiyonu olacağıma inanmasam, atletizmi bırakırım" diye konuştu. 
   
   
</TEXT>
</DOC>
