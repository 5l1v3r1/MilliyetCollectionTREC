<DOC>
<DOCNO> 239342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko24.html </URL>
<DATE> 2004/05/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bebek mamaları tehlikeli madde içeriyor mu İddialar ağır 
</HEADLINE>
<TEXT>

     TMMOB Ziraat Mühendisleri Odası, yasak olmasına karşın, Türkiye'ye ağırlıklı olarak mısır, soya ve pamuk olmak üzere, ABD ve Arjantin'de üretilen ''transgenik ürünler''in girdiğini öne sürdü. 
     Ziraat Mühendisleri Odası'ndan yapılan yazılı açıklamada, bu ürünlerin bebek maması da dahil olmak üzere Türkiye'de marketlerde satılan birçok işlenmiş ürünün hammaddesini oluşturduğu kaydedildi. 
     Açıklamada, sağlık ve çevre açısından risk oluşturan transgenik ürünlerin, yıllardır Türkiye'ye serbestçe girdiği savunulurken, Türk gümrüklerinde, transgenik ürün analizi yapabilecek laboratuvar altyapısının bulunmadığı ifade edildi ve şöyle devam edildi 
     ''Türkiye'ye 2003 yılında toplam 1 milyon 818 bin 131 ton mısır girmiştir. Bu miktarın 1 milyon 113 bin 483 tonu ABD, 356 bin 7 tonu ise Arjantin'den girmiştir. Başka bir deyişle, 1.8 milyon tonluk toplam mısır dışalımının yüzde 81'i ABD ve Arjantin'den yapılmıştır. 
     Soya ürününde de durum farklı değildir. Türkiye 2003 yılında toplam 813 bin 635 ton soya dışalımı yapmıştır. Bu miktarın 382 bin 824 tonu ABD, 336 bin 990 tonu ise Arjantin'den girmiştir. Başka bir deyişle, 813 bin tonluk toplam soya dışalımının yüzde 88'i ABD ve Arjantin'den yapılmıştır.'' Açıklamada, transgenik ürünlerin ar-ge çalışmalarının Türkiye'de yürütülmesi gerektiği, dünyanın birçok ülkesinde, haklı tüketici tepkisi nedeniyle yasaklanan transgenik ürünlerin ülkeye girişine engel olacak teknik ve yönetimsel altyapının bir an önce kurulması gerektiği ifade edildi. 
     
</TEXT>
</DOC>
