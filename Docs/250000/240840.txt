<DOC>
<DOCNO> 240840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/siyaset/asiy.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den AB müjdesi 
</HEADLINE>
<TEXT>


İngiltere Başbakanı, 6 saatlik Ankara ziyaretinde, "Aralıkta tarih alırsınız" dedi. Irak'ı gündeme getiren Blair, KKTC'ye izolasyonun kaldırılması gerektiğini de belirtti 

ANKARA Milliyet 


14 yıl aradan sonra Türkiye'ye gelen ilk İngiltere Başbakanı olan Tony Blair, 6 saatlik ziyarette Başbakan Recep Tayyip Erdoğan'a AB için tarih müjdesi vererek, "Aralık'ta tarihi büyük ihtimalle alırsınız. Biz elimizden geleni yapacağız. Siz de elinizden geleni yapın. Örneğin Zana sorununu çözerseniz iyi olur" dedi. 
Cumhurbaşkanı Sezer tarafından da kabul edilen Blair, Erdoğan'la Başbakanlık'ta yaptığı görüşmede, KKTC'ne uygulanan izolasyonun kaldırılması gerektiğini belirtti. Erdoğan'da, KKTC'ye havayolu trafiğinin açılması ve serbest ticaret imkanı verilmesinin gündemde olduğunu açıklayan Blair'e, "bu yıl tatilinizi KKTC'de yapın" teklifinde bulundu. 

Ercan müjdesi 
Blair, Erdoğan'la birlikte düzenlediği basın toplantısında da, "Londra'dan KKTC'ye uçuşlar başlayacak mı " sorusuna şu yanıtı verdi 
"Takvim vermek zor ama mümkün olan en kısa sürede izolasyonun sona erdirilmesini istiyoruz. Bununla ticari ambargoların ve doğrudan uçuş kısıtlamaların kaldırılması ve AB fonlarından Türk tarafının yararlandırılmasını kastediyoruz." 

Bizce tamam ama... 
Erdoğan'ın Türkiye'nin AB üyeliği için destek istemesi üzerine Blair, şunları söyledi "Sizi AB içinde görmek istiyoruz. Bize göre sorun yok ama, Avrupa'daki Türkiye muhaliflerini nasıl bertaraf edebiliriz, onu konuşmalıyız. Müslümanlık gibi kültürel farklılıklar kolay aşılır, asıl sorun ekonomik. Türkiye'nin üyeliği kısa vadede sorun yaratsa bile uzun vadede faydalı olacaktır. Bunu herkese anlatın." 

Avrupa'nın çelişkisi 
Kapatılan DEP'in cezaevindeki milletvekilleri sorununun çözülmesinin Avrupa'yı olumlu etkileyeceğini de belirten Blair, Erdoğan'ın Türkiye'de "yargı bağımsızlığını anımsatması" üzerine "Bizim yaptığımız da çelişkili. Hem AB'ye üyelik için demokrasiden, yargı bağımsızlığından söz ediyoruz, hem de yargıya müdahale etmenizi istiyoruz" demek zorunda kaldı. Erdoğan'a, "Sizinle Avrupa yepyeni bir Türkiye tanıdı" diyen Blair, "Kıbrıs konusundaki liderliğinizi ve cesaretinizi takdir ediyoruz" dedi.Blair'e Irak'ın yeniden yapılandırılmasıyla ilgili Türkmen siteminde de bulunan Erdoğan, "Türkmenlerin hakkı verilmedi, oysa oradaki problemlerin çözümünde çok etkili olabilirlerdi" diye konuştu. 

Blair'e soğuk duş 
İngiliz gazetecilerin kendi ülkesinde ve dünyada zor durumda olduğunu anımsatan sorularından bunalan Blair, Erdoğan'ın iki kez yinelediği "'Irak'ta durum eskisinden daha iyiye gidiyor' diyemeyiz" sözleri ve Irak'lı esirlere işkence fotoğraflarını gündeme getirerek "Türk, İngiliz halkları ve tüm insanlık rahatsız oldu. Bunları savunabilmek mümkün değil" ifadeleri karşısında rahatsız oldu. Erdoğan, İngiliz gazetecilerin Irak'a asker gönderme konusundaki sorusuna da "Biz bu kararı aldık ama Irak halkı istemedi. Gündemimizde asker gönderme yok" demesine rağmen Blair, yemekte "Irak'taki güvenlik sıkıntısını" gündeme getirdi. Erdoğan'ın da Blair'e Irak'lı gruplarla iletişim ve ülkenin yeniden imarı konularında Türkiye'yle çalışmaları tavsiyesinde bulundu. 

Uçak arızalandı 

İngiltere Başbakanı Tony Blair'i, Devlet Bakanı Kürşad Tüzmen ile Ankara Büyükelçisi Peter Westmacott uğurladı. Ancak, Blair uçağın elektrik sistemindeki arıza nedeniyle 1 saat geç ayrıldı. İngiliz tarafının onarım sırasında Türk yetkililerden yardım almaması ve Blair'in arıza giderilene kadar VIP salonunda ağırlanması önerisini reddetmesi dikkati çekti. 

'Zirve' hayatı durdurdu 

İngiltere Başbakanı Tony Blair ve Başbakan Erdoğan'ın yaptıkları görüşme, Başbakanlık açıklamasında "Türkiye - İngiltere zirvesi" olarak adlandırıldı. 
6 saaatlik Blair ziyareti için alınan önlemler Ankara'da hayatı durdurdu. 1000 polis ziyaret sırasında görev yaptı.Blair'i havaalanında Devlet Bakanı Kürşad Tüzmen karşıladı. İngiltere elçiliği çevresinde özel timler önlem alırken, Başbakanlık'ta çifte koruma zinciri oluşturuldu. Blair'in yakın korumasında da dört ayrı ekip yer aldı.Blair'in British Airways'e ait uçağının penceresine takılan Türk bayrağının ölçülerinin farklı olduğu gözden kaçmadı.Cumhurbaşkanı Sezer'in Blair'i kabulü, İngiliz başbakanın geç gelmesi nedeniyle 10 dakika geç başladı. 

İtalya'dan AB desteği 

İtalya Başbakanı Silvio Berlusconi'nin sözcüsü Paolo Bonaiuti, Türkiye'nin Avrupa Birliği'ne AB en kısa sürede tam üye olmasından yana olduklarını belirterek, "Aralık ayında Türkiye'ye mutlaka müzakere tarihi verilmeli, sonra da derhal masaya oturmalı" dedi. Türkiye'nin Roma Büyükelçiliği'nde onuruna verilen yemeğe katılan Bonaiuti, İtalya'nın önümüzdeki süreçte de Türkiye'ye AB konusunda destek vermeyi sürdüreceğini de kaydetti. 

Times Blair destek arıyor 

İngiliz The Times gazetesi, dünkü sayısında Başbakan Tony Blair'in, Irak, NATO, Ortadoğu konularında, bu konularda hayati öneme sahip Türkiye'den destek aramayı hedeflediğini belirtti. Yazıda, "Kuşatma altındaki Blair, umutsuzca aradığı desteği burada bulmaya çalışacak" denildi. 40 yıldır ısrarla AB üyeliği için uğraşan Türkiye'nin, daha fazla ciddiye alınmayı hak ettiği vurgulanan yazıda, "Blair, AB'nin sözünü tutması için ısrarlı olmalı. Türkiye 'imtiyazlı ortaklık' gibi vaatlerle kenara itilmemeli" ifadesi kullanıldı. 

Kahraman bakan heyette 

İngiltere Başbakanı Tony Blair'in Ankara ziyarette kendisine eşlik eden heyetteki tek kadın, Uluslararası ve Organize Suçlar, Uyuşturucuyla Mücadele, Avrupa ve Uluslarası İlişkiler'den sorumlu Devlet Bakanı Caroline Flint'dı. İşçi Partisi'nin önde gelen milletvekillerinden olan Flint'ın 1994'te evinin bulunduğu Sprotbrough Doncaster'de kocası Phil'le birlikte, silahlı bir banka soygununu önlediği ve suçluların yakalanarak 10 yıl hapis cezasına çarptırılmasını sağladığı belirtildi. 


</TEXT>
</DOC>
