<DOC>
<DOCNO> 234901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko23.html </URL>
<DATE> 2004/04/26/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tonlarca elma çürümeyi bekliyor... 
</HEADLINE>
<TEXT>

     Karaman Ziraat Odası KZO Başkanı Ercüment Yılmaz, elma satışının yılan hikayesine döndüğünü belirterek, ''Ne öğrencilere yedirdik, ne de Irak'a ihraç edebildik'' dedi. 
     Yılmaz, elmasıyla ünlü Karaman'ın yanı sıra çok sayıda ilde tonlarca elmanın depolarda beklediğini anlattı. 
     Geçen yıl uygulanan yanlış tarım politikaları nedeniyle tonlarca elmanın çürüyüp çöpe gittiğini ifade eden Yılmaz, bu yüzden çiftçinin büyük oranda zarar ettiğini bildirdi. 
     Bu yıl aynı sorunların yaşanmaması için gereken uyarıları yapmaya hasat döneminde başladıklarını vurgulayan Yılmaz, şunları söyledi 
     ''Hasat sezonunda elmaya ihracat için teşvik verileceği söylendi. Bu yılın elması toplanacak, ortada teşvik veren yok. Sadece Karaman'da 30 bin ton elma depolarda bekliyor. Türkiye genelinde ise yüzlerce ton elma kaderine terk edildi. Sağlıklı yaşam için öğrencilere dağıtılsın denildi, olmadı. Irak'a ihraç edilecek denildi bundan da ses çıkmadı. Elmanın satışı yılan hikayesine döndü. Ne öğrencilere yedirdik ne de Irak'a ihraç edebildik.'' Geçen yılın bir benzerini bu yıl da yaşadıklarını, elma çiftçisinin yanlış tarım politikalarına adeta kurban edildiğini savunan Yılmaz, ''Depo sahipleri 5 gün sonra fişlerini çekecek. Zaten yaz meyveleri de çıktı. Erik, kayısı, yeni dünya, kiraz ve vişne dururken kışın tüketilen elmayı kim ne yapsın. Elmaları yine çöpe atacağız'' dedi. 
     
</TEXT>
</DOC>
