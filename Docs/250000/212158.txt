<DOC>
<DOCNO> 212158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun24.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos, Prodi ile görüştü "Müzakereye hazırız" 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, Kıbrıs sorununun 1 Mayıs'a kadar çözülememesi halinde ciddi sorunlar yaşanacağını söyledi. 
     AB Komisyonu Başkanı Romano Prodi ile görüşen Papadopulos, gazetecilere yaptığı açıklamada, müzakerelere tekrar ve koşulsuz olarak başlamaya hazır olduklarını, adanın bölünmüşlüğüne son vermek istediklerini belirtti. 
     Papadopulos, AB Komisyonu ile temaslarında, Kıbrıs Rum kesiminin AB'ye soruna çözüm bulunmadan girmesi halinde, AB müktesebatı alanında yaşanacak teknik ve yasal sorunlara dikkat çekildiğini belirtti. 
     Romano Prodi ise Kıbrıs sorununun çözümü için BM Genel Sekreteri'nin çabalarına desteği sürdüreceklerini, çözüm halinde kuzeye maddi yardım sağlayacaklarını tekrarladı. Prodi, zamanın daraldığını, çözüm fırsatı bulunduğuna inandığını söyledi. 
     
</TEXT>
</DOC>
