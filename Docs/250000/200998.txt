<DOC>
<DOCNO> 200998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/dunya/dun02.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
58 asker yaralı 
</HEADLINE>
<TEXT>
   ABD üssüne kamikaze 
   DIŞ HABERLER SERVİSİ 

   
   Irak'ın kuzeyinde, Musul yakınındaki Tel Afar'da dün sabaha karşı Amerikan askeri üssüne bombalı araçla düzenlenen intihar saldırısında, 58 Amerikan askeri ve 3 Iraklı yaralandı. Bir gün içinde meydana gelen ikinci intihar saldırısı ise, Bağdat'ın kuzeyindeki bir ABD üssünü hedef aldı, 2 Amerikan askeri hafif yaralandı. 
   Musul'un batısındaki Tel Afar'da meydana gelen intihar saldırısı, 101. Hava İndirme Tümeni'nin 3. Tugayı'na mensup askerlerin üssünü hedef aldı. Tugay komutanı Albay Michael Linnington, bomba yüklü aracın sabah yerel saatle 04.45'te üssün içine girmeye çalıştığını, ancak kapıdaki askerler ateş açınca intihar komandosunun araçtaki bombaları erken patlatmak zorunda kaldığını anlattı. Saldırıda 4'ü ağır olmak üzere 58 ABD askeri ve 3 Iraklı yaralandı. Saldırganın ceset parçaları etrafa saçıldı, üssün girişinde büyük bir krater oluştu. 
   
   Amerikan helikopteri vuruldu    Irak'ta Felluce yakınında dün OH - 58 tipi bir Amerikan helikopteri, omuzdan ateşlenen roketle vuruldu. Görgü tanıkları, iki helikopterin Felluce üzerinde uçtukları sırada, helikopterlerden birinin saldırıya hedef olduğunu ve isabet alarak düştüğünü anlattı. ABD ordu sözcüsü ise, 82. Hava İndirme Tümeni'ne bağlı gözlem helikopterinin açılan ateş sonucu "acil iniş" yaptığını, 2 kişilik mürettebatın kurtulduğunu bildirdi. 
   
   
   
</TEXT>
</DOC>
