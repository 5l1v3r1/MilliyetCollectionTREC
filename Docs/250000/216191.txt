<DOC>
<DOCNO> 216191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun07.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "AB'nin de müzakerelerde oynayacağı bir rol var" 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, ABD'nin Kıbrıs müzakere sürecini en üst düzeyde desteklediğini bildirdi. 
     Boucher, BM gözetiminde Kıbrıs müzakerelerinin bugün başlayacak olması nedeniyle, ABD'nin nasıl bir rol oynayacağının sorulması üzerine, ''BM Genel Sekreteri Kofi Annan'ın çabaları için çok güçlü, olumlu ve destekleyici bir rol oynayacağız'' dedi. 
     ABD'nin müzakerelerde taraf olmadığını hatırlatan Boucher, buna karşın başarılı bir sonuca ulaşmaya yardım edecek müzakereleri desteklemek için gerekli bütün diplomatik desteği vermeyi sürdüreceklerini söyledi. 
     ABD Dışişleri Bakanı Colin Powell'ın, Türk, Yunan ve Kıbrıslı liderlerle yakın temasta olduğunu belirten Boucher, ''ABD bu süreci her düzeyde, en yukarıdan aşağıya kadar destekledi. Lefkoşa'daki büyükelçimiz Michael Klosson, görüşmeler başlarken, müzakerelere bizim desteğimizi sağlıyor. ABD'nin Kıbrıs Özel Koordinatörü Büyükelçi Tom Weston, şu sırada Washington'da, ancak sürece diplomatik girişim gerektiğinde bölgeye seyahat etmeye hazırlıklı'' dedi. 
     ABD'nin, Avrupa Birliği'nin bu görüşmelerde bir rolü olmasını destekleyip desteklemediği sorusuna karşılık Boucher, ''Bütün bu soruların cevabını geçen hafta verdik. New York'taki görüşmelerin sonunda yapılan açıklamalarla durum tanımlanmıştı. Biz, AB'nin oynayacağı bir rol olduğunu düşünüyoruz. Bu zaten müzakerelerde incelenmiş ve tanımlanmış bir konuydu ve bizim için de sorun değil'' diye konuştu. 
     
</TEXT>
</DOC>
