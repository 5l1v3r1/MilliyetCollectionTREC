<DOC>
<DOCNO> 246618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur22.html </URL>
<DATE> 2004/06/09/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bar fotoğrafları cinayet davasında ''delil'' oldu... 
</HEADLINE>
<TEXT>

     Adana'da, sevgilisini boğarak öldürdüğü ve cesedini yarı çıplak durumda inşaat çukuruna attığı iddiasıyla tutuklanan sanığın yargılanmasına başlandı. 
     Adana 2. Ağır Ceza Mahkemesi'nde görülen davada, tutuklu sanık Bedir Haskaya ile öldürülen Yıldız Kurt'un annesi Türkan Batır hazır bulundu. 
     Sanık Bedir Haskaya, olayın, genç kadının ailesine küfür ederek taşla saldırması üzerine meydana geldiğini öne sürdü. Ölen kadınla yaklaşık 1 yıl önce barda tanıştıklarını ve aralarında duygusal ilişki oluştuğunu belirten Bedir Haskaya, ''İkimiz de barda çalışıyorduk. Oğlunun ameliyat olması için para gerekiyordu. Ben de aileme, çocuğun benden olduğu yalanını söylemiştim. Bu yüzden ailemle aram açıldı'' dedi. 
     Bedir Haskaya, ailesiyle tartışmasını Yıldız Kurt'a da anlattığını belirterek, ifadesini şöyle sürdürdü 
     ''Olay günü para vermek için kendisiyle buluştum. Aileme küfür ederek onlarla görüşmememi istedi. Kendisine verdiğim parayı da yüzüme attı. Hakaret etmeyi sürdürdü ve tokat atmaya çalıştı. Birlikte yere düştükten sonra bağırmaya başladı. Bağırmamasını söyledim ve boğazını sıktım. Olay yerine 2 kişi geldi. Bunun üzerine kaçtım. Pantolonu ise yerde sürüklenme sırasında çıkmış olabilir. Ben çıkarmadım ve çukura atmadım. Bu olay istemeyerek meydana gelmiştir.'' Türkan Batır ise sanığın yalan söylediğini, sürekli eve telefon ederek kızını sorduğunu belirterek, ''Kızım, rahatsız etmemesi için defalarca kızmıştı. Sanığın, kızıma para vermek istediği iddiası da yalan. Bizim paraya ihtiyacımız yok. Kızımı kötü emellerine alet olmadığı için öldürdü. Cezalandırılmasını istiyorum'' dedi. 
     
     BAR FOTOĞRAFLARINI DELİL OLARAK SUNDU... 

     Sanık avukatı Hacı Ali Işık, müştekinin, sanık tarafından kızının sürekli rahatsız edildiği iddiası üzerine, müvekkiliyle öldürülen genç kadının barda eğlenirken çekilen fotoğraflarını mahkemeye delil olarak sundu. Işık, ''Aralarındaki ilişki, iddia edildiği gibi kısa süreli ve isteksiz değildir. Fotoğraflar, her ikisinin arasındaki samimiyeti göstermektedir'' dedi. 
     Mahkeme heyeti, dosyadaki eksiklerin tamamlanmasına karar vererek duruşmayı erteledi. 
     Sanık Haskaya, Yıldız Kurt'u, 28 Nisan'da Yüreğir İlçesi Mustafa Kemal Paşa Bulvarı'nda boğazını sıkarak öldürdükten sonra pantolonunu çıkarak cesedini bir inşaatın çukuruna attığı iddiasıyla tutuklanmıştı. 

     
</TEXT>
</DOC>
