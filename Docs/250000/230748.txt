<DOC>
<DOCNO> 230748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur48.html </URL>
<DATE> 2004/04/12/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
Diyarbakır Valisi "Şimdiye kadar 476 bin 386 kişiye yeşil kart verildi" 
</HEADLINE>
<TEXT>

     Diyarbakır Valisi Nusret Miroğlu, yeşil kart uygulamasının başladığı 1992 yılından 2003 yılına kadar İl'de 476 bin 386 kişiye yeşil kart verildiğini söyledi. 
     Miroğlu, düzenlediği basın toplantısında, 2001 yılında yaşanan ekonomik krizin olumsuz etkilerinin kentte hissedilmeye devam edildiğini belirterek, 2004 yılında yatırımların artarak devam edeceğine inandığını bildirdi. 
     27 kuruluşa ait 458 proje için geçen yıl yaklaşık 195 trilyon lira harcama yapıldığını ifade eden Miroğlu, Özel İdare kaynakları ve Köylere Hizmet Götürme Birliklerine de 11 trilyon lira ödenek aktarıldığını kaydetti. 
     Yeşil kart uygulamasına değinen Vali Miroğlu, Diyarbakır'da nüfusun yüzde 35'inin yeşil kart sahibi olduğunu belirterek ''Şimdiye kadar 476 bin 386 kişiye yeşil kart verildi. Türkiye genelinde yeşil kart sahiplerinin genel nüfusa oranı yüzde 20 iken, Diyarbakır'da bu oran yüzde 35'tir'' dedi. 
     
     ''SINIF ÖĞRETMENİNE İHTİYAÇ KALMADI'' 
     Miroğlu, Diyarbakır'a 2003 ve 2004 yılında 338'i sınıf, 952'si de branş olmak üzere toplam bin 290 öğretmen ataması yapıldığını belirterek şöyle konuştu 
     ''Ayrıca 222 üniversite mezunu kadrosuz ücretli öğretmen olarak görevlendirilmiştir. Bu atamalarla ilimizde sınıf öğretmeni ihtiyacı kalmamıştır. Ancak sınıf mevcutlarının 30'a indirilmesi için ek olarak ilköğretimde 4 bin 486 dersliğe, ortaöğretimde ise 458 dersliğe ihtiyaç bulunmaktadır. 2003 yılında 18 bin 554 öğrencimizi taşımalı eğitimden yararlandırdık. Ayrıca halk eğitim merkezlerinde açılan kurslarda 19 bin 115 kursiyer okuma yazma öğrenmiştir.'' 
     
</TEXT>
</DOC>
