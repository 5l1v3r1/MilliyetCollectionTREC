<DOC>
<DOCNO> 249966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy04.html </URL>
<DATE> 2004/06/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Asgari ücret tespit komisyonu yarın toplanıyor... 
</HEADLINE>
<TEXT>

     Asgari Ücret Tespit Komisyonu, 1 Temmuz 2004'ten geçerli olacak asgari ücreti belirleme çalışmaları çerçevesinde, yarın üçüncü kez bir araya gelecek. 
     Çalışma ve Sosyal Güvenlik Bakanlığı'nda, Çalışma Genel Müdürü Cengiz Delibaş başkanlığında gerçekleştirilecek toplantı, saat 11.00'de başlayacak. 
     Toplantıya, Devlet İstatistik Enstitüsü'nün DİE asgari ücret belirlenirken baz alınmak üzere bir rakam getirmesi bekleniyor. 
     DİE, yılın ilk 6 ayında geçerli olan asgari ücreti belirleme çalışmaları sırasında, komisyona, besin içi ve besin dışı harcamalar doğrultusunda net 396 milyon 994 bin 971 liralık bir rakam sunmuştu. 
     Asgari ücret, halen 16 yaşından büyük işçiler için brüt 423 milyon, net 303 milyon 79 bin 500 lira olarak uygulanıyor. Asgari ücretin işverene maliyeti ise 513 milyon 945 bin lira düzeyinde. 
     Halen 549 milyon 618 bin 984 lira olan SSK primine esas kazancın alt sınırı ile brüt asgari ücret olan 423 milyon lira arasındaki farka ilişkin işçi ile işveren, sigorta ve işsizlik sigortası primi olan 46 milyon 215 bin 929 lira, devlet tarafından karşılanıyor. 
     Ancak, halen TBMM'de bulunan 506 sayılı SSK Kanunu'nda değişiklik içeren tasarının yasalaşması halinde, 1 Temmuz 2004'ten itibaren, SSK primine esas kazancın alt sınırı, asgari ücretin brütü düzeyinde olacak. 
     
</TEXT>
</DOC>
