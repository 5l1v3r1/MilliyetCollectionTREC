<DOC>
<DOCNO> 210570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/spor/spo04.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener bizi korkutmaz 
</HEADLINE>
<TEXT>

   Trabzon'un Kaptanı Fatih Tekke, Sarı-Lacivertli ekibin ligde ikinci sırayı almasının önemsiz olduğunu savundu, "Onları geçeceğimizi biliyoruz" dedi 
      
   'Ağırlığımızı koyacağız' 
   BORDO-MAVİLİ takımda sakatlığı nedeniyle takımdan ayrı olarak çalışan Fatih Tekke, zorlu yarışta Fenerbahçe'yi rakip olarak görmediklerini söyledi. Konyaspor maçına yetişmesi zor olan Trabzonspor Kaptanı, Çaykur Rizespor'u yenerek ikinciliğe çıkan Fenerbahçe'ye göndermede bulunarak, "Onların ikinciliği bizi korkutmuyor. Yeniden zirve yarışına ağırlığımızı koyacağız" diye konuştu. 
   
   'Telaş içinde değiliz' 
   FENERBAHÇE'DEN ikinciliği devralacaklarını ileri süren tecrübeli golcü, "Öyle çok çok iyi bir kadroları yok. Onları yakalama telaşı içinde değiliz. Çünkü geçeceğimize net bir şekilde inanıyoruz" diyerek, ikinci haftada karşılaşacakları rakiplerine gözdağı verdi. Fatih Tekke, ligdeki Konyaspor ve kupadaki Diyarbakırspor maçlarını kazanarak, Fenerbahçe karşısına moralli çıkmak istediklerini sözlerine ekledi. 
   
   Hami'ye jübile    TRABZONSPOR Futbol Şube Sorumlusu Süleyman Atal, Hami'den jübile talebi gelmesi halinde kendisine olumlu cevap vereceklerini söyledi. Hami'den bugüne kadar bu yönde bir istek gelmediğini belirten Atal, "Talep gelirse, ona jübile yaparız. Çünkü o bizim evladımız ve jübileyi de sonuna kadar hak etmiştir" dedi. 
   
   Volkan yedek    KARADENİZ ekibinin Adanaspor'dan transfer ettiği Volkan Bekiroğlu'nun, idman eksiği nedeniyle Konyaspor maçında forma giymesinin zor olduğu bildirildi. Teknik Direktör Turgay Semercioğlu, "Volkan çok iyi bir futbolcu. İyi niyetle çalışıyor. Kısa sürede uyum sağladı. Ancak eksiklerini kapatması şart" diye konuştu. Öte yandan yönetimin bugünkü toplantısında Turgay Semercioğlu, yardımcı antrenörler İhsan Derelioğlu, Orhan Çıkırıkçı ve Bilal Çetinkaya'nın maaşının görüşülüp, karara bağlanacağı öğrenildi. 
   
   
</TEXT>
</DOC>
