<DOC>
<DOCNO> 206872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur24.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sinemasının usta yönetmeni Pekmezoğlu öldü... 
</HEADLINE>
<TEXT>

     Türk sinemasının usta yönetmenlerinden Oksal Pekmezoğlu 66 , yakalandığı hastalık sonucu vefat etti. 
     Film Sanayii ve Tüm Sanatçılar Güçlendirme Vakfı'ndan Film-San yapılan yazılı açıklamaya göre, Pekmezoğlu'nun cenazesi, yarın Şişli Camii'nde kılınacak öğle namazının ardından Sarıyer Çayırbaşı Mezarlığı'ndaki aile kabristanında toprağa verilecek. 
     İstanbul'da 1938'de doğan Oksal Pekmezoğlu, Mimar Sinan Üniversitesi Güzel Sanatlar Akademisi Resim Bölümü'nü bitirdi. 
     Başta Tercüman olmak üzere birçok gazetede sayfa ressamlığı yapan Pekmezoğlu, sinema dünyasına, 1958'de afiş ressamı olarak girdi. 
     Pekmezoğlu, 1959'da Memduh Ün'ün yönettiği ''Ölüm Peşimizde'' filminde asistanlık yaptı ve sonraki yıllarda da Nejat Saydam, Ülkü Erakalın, Arşavir Alyanak, Hüsnü Cantürk ile Hulki Saner gibi yönetmenlerin asistanlığını üstlendi. 
     ''Aşkım ve Günahım'' filmi ile 1963'te ilk yönetmenlik denemesini yapan Pekmezoğlu, aynı yıl ''Turist Ömer'' filmlerinde yönetmen Hulki Saner'in yanında ikinci yönetmen olarak büyük başarı kazandı. Hulki Saner-Oksal Pekmezoğlu işbirliği, 10 yıl aralıksız sürdü. 
     Ünlü türkücü İbrahim Tatlıses'i de sinemaya kazandıran ve 1958'de başlayan sinema yaşamına 100'ü aşkın film ve televizyon dizisi sığdıran Pekmezoğlu, ayrıca usta bir ressamdı. 
     Film-San üyesi olan Oksal Pekmezoğlu'nun yönetmenliğini yaptığı filmler arasında ''Nemli Gözler'', ''Son Kurban'', Çingene Güzeli'', ''Aşk Sepeti'', ''Ah Koca Dünya'', ''Almanya'da Bir Türk Kızı'', ''Yansın Bu Dünya'', ''Ayağında Kundura'' ve ''Fadile'' de yer alıyor. 
     
</TEXT>
</DOC>
