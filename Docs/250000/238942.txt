<DOC>
<DOCNO> 238942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/siyaset/siy03.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocaların AKP isyanı 
</HEADLINE>
<TEXT>


TBMM'de AKP grubunu ziyaret eden öğretim üyeleri, "AKP bizi aldattı" dedi 

ANKARA Milliyet 


TBMM'de AKP ve CHP gruplarını ziyaret eden öğretim üyeleri adına ODTÜ Öğretim Elemanları Derneği Başkanı İnci Gökmen'in okuduğu bildiride imam hatipler için "Truva atı" benzetmesi yapıldı. Bildiride, "8 yıllık eğitimin rövanşının, imam hatipler özelinde alınması sağlanmış olacaktır. Bugün türbanı üniversiteye taşıma idealiyle gündeme gelen yapısal müdahaleler, laik cumhuriyet okullarını medreseleştirmeyi amaçlayan gizli niyeti açığa çıkarır niteliktedir" denildi. AKP Grup Başkan Vekili Faruk Çelik'le öğretim üyeleri arasında da şu diyalog yaşandı 
Mustafa Altıntaş Gazi AKP bizi aldattı, kullandı. Asıl amaç YÖK'ü ele geçirmekmiş. Toplumu germe yaklaşımından vazgeçilsin. 
Melih Ersoy ODTÜ İmam hatipleri kapatabilecek tek parti AKP'dir. Çünkü tabanını ikna etme gücü var. 
Ural Akbulut ODTÜ Rektörü Önerilerimiz gerçekleşseydi, Genelkurmay işin içine girmek zorunda kalmayacak, hükümet zor duruma düşmeyecekti. Bir şekilde bu gerginliğin, iki tarafın da onuru kırılmadan çözülmesi gerekir. Bunun yarasını kapatamayız, büyük patlamalar olabilir. 
Melek Yücel ODTÜ Seçimde söz verdiniz, çocukların hayatlarıyla oynuyorsunuz. Medrese eğitimi isteniyor. Kutsal kitap sorgulamaz, sorgulayamayan kafa üretemez. 
Çağatay Keskinok ODTÜ Cumhuriyetin temel niteliklerine, kuruluş yasalarına aykırı yasa çıkarılırsa, bize de yasaları çiğneme hakkı doğar. 
Çelik Başbakan'ın talimatı, 'Bir taslak getirin' oldu. Ancak YÖK'ün görüşmelerden çekilmesi ipleri kopardı. 7 - 8 ayda bir taslak getirmeyi beceremeyen bir konuma düştük. İmam hatip okullarını kapatalım, o zaman Anayasa'daki din eğitimi görevini nasıl yerine getireceğiz AKP'nin ideolojik ısrarı yok. İmam hatiplerdeki çocukların da psikolojisini düşünün. 
Meral Kence ODTÜ O okullarda çocukların beyni yıkanıyor. 
Çelik Materyalist bir yaklaşımla 'Bunları taca atalım' diyorsanız ona da saygı duyarım. Bu zamana kadar Türkiye'nin bugüne gelmesine vesile olan insanlara bir şey söylemiyorsunuz. İdeolojik yaklaşımlar olduğunu görmekten üzüntü duyuyorum. 'İmam hatiplere söz verildi' baskısı doğru değil. 



</TEXT>
</DOC>
