<DOC>
<DOCNO> 243466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/spo15.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Emik'te doping 
DOPİNG illeti bu kez Güreş'i vurdu. Nisan ayında İsveç'in Haparanda kentinde yapılan Avrupa Grekoromen Güreş Şampiyonası'nda bronz madalya kazanan Bünyamin Emik'in dopingli çıktığı belirlendi. 60 kiloda üçüncü olan milli sporcunun idrar örneğinde Efamivan isimli yasaklı maddeye rastlandığı öğrenilirken, Emik'in Atina olimpiyatında yarışma şansının da ortadan kalktığı bildirildi. 

Ümitler'den işbaşı 
FRANSA'DA 1-10 Haziran'daki Toulon Turnuvası'na katılacak Ümit Milli Futbol Takımı dün İstanbul'da toplandı. Teknik Direktör Raşit Çetiner tarafından belirlenen aday kadro, 30 Mayıs'ta Fransa'ya gidecek. Turnuvada Fransa'nın yanı sıra Kolombiya ve Çin Halk Cumhuriyeti yer alıyor. 

Beykent zirvede 
İSTANBUL Kültür Üniversitesi'nin 10 - 18 Mayıs tarihlerindeki 2. Bahar Şenliği Basketbol Turnuvası'nda mutlu sona Beykent ulaştı. Kültür, Haliç ve Işık üniversiteleri arasından sıyrılan coach İbrahim Duru'nun yönetimindeki Beykent namağlup şampiyon oldu. 

Şenoğlu koşuyor 
ÇİN'DE düzenlenen ITF Tongliao Tianyuan Manifanshi Cup Tenis Turnuvası'nda, İpek Şenoğlu çiftlerde yarı finale yükseldi. Temsilcimiz, Litvanyalı Dekmeijere ile birlikte Çinli rakipleri Du Rui ve Liu Nannan'ı 6-2 ve 6-4'lük setlerle 2-0 yendi. 

Kocaeli'den ödeme sözü FIFA sorunu çözülüyor 
YABANCI futbolculara olan borcu nedeniyle Türk Kulüpleri'ni Avrupa Kupaları'na, Milli Takım'ı ise Dünya Kupası Elemeleri'ne katılamama riskine sokan Kocaelispor, en geç pazartesi gününe kadar bu sorunu çözeceğini açıkladı. Kulüp Başkanı İbrahim Saral, "Kimse merak etmesin. Türkiye'yi sıkıntıya sokmayız. FIFA'ya gereken parayı yatıracağız" dedi. 

Ercan Güven'e ödül 
2003 Türkiye Fair - Play Ödülleri dün gece Olimpiyat Evi'nde düzenlenen törenle sahiplerine verildi. Tanıtım Dalı Büyük Ödülü'nü arkadaşımız Ercan Güven kazandı. Güven, ödülünü TMOK Fair - Play Konseyi Başkanı Erdoğan Arıpınar'ın elinden aldı. Fanatik Gazetesi Spor Yazarı Zeki Kuban da Kariyer Dalında Şeref Diplaması'na layık göründü. 



</TEXT>
</DOC>
