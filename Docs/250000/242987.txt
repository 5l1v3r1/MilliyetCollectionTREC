<DOC>
<DOCNO> 242987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy19.html </URL>
<DATE> 2004/05/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Adalet Bakanı'ndan Aksoy yorumu Kimse ipe un sermeye kalkmasın 
</HEADLINE>
<TEXT>

     Adalet Bakanı Cemil Çiçek, TMSF tarafından şirketlerine el konulan işadamı Erol Aksoy hakkında "İpe un serme gayreti içinde olanlar varsa kimse buna kalkmasın. 
     Devlete borcu olan varsa, gelsin TMSF ile anlaşsın" dedi. 
     Türk Ticaret Yasası komisyonu tarafından hazırlanan "Türk Ticaret Yasası taslağının sunumu"na katılan Adalet Bakanı Çiçek, işadamı Erol Aksoy'un şirketlerine el konulmasını değerlendirdi. Çiçek, hükümetin iş başına geldiği günden bu yana bu dönemin farklı olacağının altını çizdiğini ifade etti. "Biz böylelerini çok gördük" anlayışının "bu işin takip edilmeyeceği" gibi anlayışların yanlış olduğunu her platformda dile getirdiklerini vurgulayan Çiçek, 26 Aralık 2003'de Bankalar Yasası'nın yürürlüğe girdiğini anımsatarak, "İpe un serme gayreti varsa, bu kanun bunlara imkan vermiyor. Devlete borcu olanlar varsa, gelsinler. TMSF ile anlaşsınlar. Bu yasaya uygun bir karardır" dedi. 
     
</TEXT>
</DOC>
