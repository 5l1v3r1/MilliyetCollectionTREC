<DOC>
<DOCNO> 221965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/yazar/kohen.html </URL>
<DATE> 2004/03/13/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Bu bela nasıl biter .. 
</HEADLINE>
<TEXT>

   
   MADRİD'deki katliamın ETA'nın mı, El Kaide'nin mi işi olduğu herhalde önümüzdeki günlerde daha çok tartışılacak. Bir üçüncü ihtimal olarak da, belki bu menfur saldırının, iki terörist örgütün işbirliği ile gerçekleştirilmiş olabileceği üzerinde de durulacak. 
   Doğrusu bir İspanyol diplomatının bize dediği gibi "bu karmaşık durumda akla her şey gelebilir." Her iki veya üç ihtimalin lehinde veya aleyhinde öne sürülen tahminler ve argümanlar, gerçekten akılları karıştırıyor... 
   
   AVRUPA'nın şimdiye kadar tanık olduğu bu en büyük ve kanlı saldırının bir nevi Avrupa'nın "11 Mart facia"sının ETA'nın eseri olması ihtimalini akla yakın getiren argümanlar şöyle Bask bölgesinin bağımsızlığını isteyen bu örgüt, son zamanlarda marjinal hale gelmekle beraber, faaliyetini zaman zaman ülke çapında sürdürüyor. Son zamanlarda eylem hazırlayan ETA militanları yakalandı. Bunların trenlere karşı da saldırı planladıkları saptandı... 
   Saldırının "El Kaide" veya ona bağlı bir grubun işi olduğu lehindeki argümanlara gelince Bir kere, örgütün "bunu biz yaptık" demesi ve bunu söylerken gerekçelerini sıralaması, önemli bir "gösterge" sayılıyor... Ayrıca bu türden çok kanlı ve büyük terör saldırılarına sadece El Kaide girişiyor. ETA'nın böyle bir "sicili" yok ... 
   
   ARTIK terör belası dünya çapında zamanımızın en büyük tehlikelerinin başında yer alıyor. 
   Gerçekten bugün yeryüzünde terörizmin hedefi olmayan ülke yok gibi. 
   Kimisi, "yerel" milli, etnik, ayrılıkçı niteliktedir... Kimisi, daha "uluslararası" kökenli, dinsel, ideolojik amaçlıdır... 
   ABD'ye karşı 11 Eylül'de girişilen büyük saldırıdan sonra, ikinci kategorideki eylemlerin, El Kaide ve ona bağlı "yerli veya yabancı" teröristler tarafından "küresel" çapta yürütüldüğü görülüyor. Türkiye'deki son olaylarda görüldüğü gibi, yerli gruplar bu uluslararası hareketin içinde yer alıyorlar ve faaliyetlerini bu çerçevede ortak bir anlayışla yürütüyorlar. 
   
   MADRİD'deki saldırının hangi kategoriye dahil olduğu herhalde önümüzdeki günlerde daha net anlaşılacak. Ancak "El Kaide"nin bu vesile ile bu tür eylemlerin tek tek saydığı başka ülkelerde de gerçekleştirileceğini açıklaması, böyle faciaların yer yer daha çok tekrarlanacağını gösteriyor. 
   Tüm insanlık için büyük bir kabus bu... 
   Ve en kötüsü de, kimin başına nereden, ne zaman ve ne şekilde geleceği belli olmayan bu büyük bela karşısında, uluslararası camianın çaresiz kalmasıdır... 
   Bu küresel belaya karşı, küresel bir çare ne zaman bulunabilecek acaba .. 
   
      
   
</TEXT>
</DOC>
