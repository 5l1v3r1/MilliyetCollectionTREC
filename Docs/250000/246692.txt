<DOC>
<DOCNO> 246692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/guncel/gun01.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Barış istiyoruz' 
</HEADLINE>
<TEXT>


Eski DEP'lilerin aileleri, "Yapılan hatalar bir daha tekrarlanmasın, bu vatanı biz de çok severiz" dedi 


Eski DEP Milletvekili Hatip Dicle'nin babası Mehmet Emin Dicle 85 , "Bu vatanı biz de çok severiz" dedi. Oğlunun tahliyesine çok sevinen Dicle, "Hep kardeşlik içinde yaşamak istiyoruz. Ben bu vatana dört yıl gönüllü askerlik yaptım. Yapılan hataların tekrarlanmamasını istiyorum" diye konuştu. Selim Sadak'ın Şırnak İdil'de yaşayan eşi Fatma Sadak, "Onlar kimseyi öldürmedi. Ancak verdikleri kimlik mücadelesi nedeniyle yıllarca tutuklu kaldılar. 20 sene daha kalsalar yine başımız dik, alnımız açık olacaktı. Barış ve kardeşlik istiyoruz" dedi. Türk vatandaşı olduklarını vurgulayan Sadak, "Tek isteğimiz barış ve kardeşlik. Kan akmasın. Genel af çıkarılmasını istiyoruz" diye konuştu. Leyla Zana'nın annesi Hediye Dağlı, "Yıllardır bunu bekliyoruz" derken, kızı Ruken "Yıllarca birbirimize hasret kaldık. Umutla bekliyorduk" ifadesini kullandı. Orhan Doğan'ın kızı Ayşegül de "Babam cezaevine girdiğinde 16 yaşındaydım. Şimdi 27 yaşında, kendimi yaşlanmış hissediyorum. Bunu anlatmak mümkün değil" diye konuştu. 

NOTLAR 
İzdiham yaşandı Zana yere düştü 

Ulucanlar Cezaevi önünde yaşanan izdiham nedeniyle Sadak, Zana, Dicle ve Doğan ezilme tehlikesi yaşadı. Travesti Okşan'ın çıkışta koluna girdiği Zana, izdiham yüzünden yere düştü.Zana, "Tahliye sürpriz oldu. 11 yıl içeride kaldık, yaşlandık. Çoğu insanı tanıyamıyorum" diye konuştu.Eski DEP'li Sırrı Sakık, "10 yıldır cezaevinde olmaları hukuk ve demokrasi için çok büyük ayıp. Geç kalmış adalet. 10 yıl önce taleplerimizi belirttiğimiz için hain ilan edildik. Ancak bugün Kürtlerin varlığı açık şekilde tartışılır hale geldi. TRT'de Kürtçe yayın yapıldı" diye konuştu.Kararı, "Hukukun zaferi" diye değerlendiren avukat Yusuf Alataş, "TRT'den Kürtçe yayınla tahliyenin aynı gün olmasına" ilişkin soru üzerine, "Kürtçe yayını izledim. Yasak savma. Ama her şeye rağmen atılan adımları olumlu buluyorum" dedi. 

Erdoğan Hayırlı uğurlu olsun 

Başbakan Recep Tayyip Erdoğan "Beklentimizdi. Ülkemizin barışı ve huzuru için hayırlı olsun" TBMM Başkanı Bülent Arınç Hukuka uygun, doğru, makul bir karar. Karar siyasi değil, hukukidir. Dışişleri Bakanı Abdullah Gül Türkiye'de işleyen, güvenilir bir yargı var. CHP Genel Başkanı Deniz Baykal Karar Türkiye'de toplumsal barışın, uyumun gerçekleşmesine katkı yapacaktır. Umudum o ki artık böyle olayların bir daha yaşanmayacağı bir noktaya toplumumuz ulaşmıştır. 

</TEXT>
</DOC>
