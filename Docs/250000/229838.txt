<DOC>
<DOCNO> 229838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/pulur.html </URL>
<DATE> 2004/04/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Parayı veren düdüğü çalamaz 
</HEADLINE>
<TEXT>

   
   ASKERLERİN savaşla ilgili bir tespiti vardır "Yığınıkta yapılan hata, ileride telafi edilemez" derler. 
   Siyasette de böyledir, eğer tartışmaya yanlış bir yerden girmişsen, ya da yanlışını düzeltme gibi bir huyun yoksa, daha önemlisi, yanlışı doğru kabul etmişsen, bu tartışma iflah olmaz. 
   Seçim, Kıbrıs gürültüsü için de böyle bir tartışma oldu, cılız, bir saman alevi gibi patlayıp söndü... 
   
   BİZE göre, AKP iktidarının aklını taktığı konuların başında üniversiteler gelir, türban ve imam hatip okulları bunun tamamlayıcı unsurlarıdır. 
   Bu çatışma YÖK yasasında odaklanır. AKP iktidarı bu işin sürüncemede kalmasından rahatsızdır... 
   
   BAŞBAKAN geçenlerde parladı 
   "Yeni yıla yeni yasayla girelim, derken üç ay oldu, bir oyalamadır gidiyor. Hükümet parayı versin, biz kullanalım, diyorlar. Her şeyini vereceğiz, sonra oranın idaresinde söz sahibi olmayacağız. Dünyanın hiçbir yerinde böyle şey olmaz." 
   Nasıl, ne kadar ikna edici değil mi 
   
   TÜRKİYE'de kaç bin mahalle kahvesi varsa, o kahvedekilerin çoğu da böyle düşünür ve konuşur çünkü devletle hükümet kavramlarını birbirine karıştırırlar da ondan. 
   Evet, hükümetin hazırladığı bütçede üniversitelere verilecek para vardır ama, o para hükümetin değil, devlet'in parasıdır, vatandaşın vergilerinden alınan paradır. 
   
   YÖK Başkanı Sayın Prof. Dr. Erdoğan Teziç'in Başbakan'a cevabı sanırız, konuyu hiç bilmeyeni de aydınlatacak biçimdeydi. 
   Sayın Teziç şöyle diyordu 
   "Bütçedeki para, Başbakan'ın, ya da Maliye Bakanı'nın kendi parası değildir, devletin parasıdır. 
   Yargıya da, yargıçlara da parayı hükümet veriyor. O zaman parayı biz veriyoruz, diye oradan da istediği kararı çıkaracak mı Muhalefet milletvekilleri de devletin bütçesinden para alıyorlar. Başbakan para veriyorum, deyip parlamenterlere istedi kararı aldırabiliyor mu Başbakan, parlamenterlere, şu kararı alın, diyemeyeceği gibi, üniversiteler için de söyleyemez, söyleme yetkisi yoktur, bunu da gayet iyi bilir." 
   Her halde "bilir" de, kafasındakini, ağzından kaçırmış olmalı... 
   Devlet yönetiminde "parayı veren, düdüğü çalar " diye bir kural yoktur, böyle bir kuralı koymaya çalışanlar hep yanılmışlardır. 
   
   VE bir haber... 
   Marmara Araştırmalar Merkezi Başkanı Prof. Dr. Naci Görür, hükümet tarafından atanan TÜBİTAK yönetiminin, kendisini görev yapamaz duruma düşürdüğünü belirterek istifa etti. 
   Ve kıssadan hisse... 
   Okullarda "Lavoisier Kanunları" okutulur ama, çok kişi onun siyasi yanını bilmez. "Lavoiser" kimya bilginidir, 1789 devriminde yer alır, milletvekili seçilir. Giderek, devrimin yöneticileri ile ters düşer, yargılanır. Lavoisier, yargılandığı sırada önemli deneylerinden birini bitirmek için yargıçtan süre ister. 
   İhtilal Mahkemesi yargıcının cevabı tarihe geçmiştir 
   "Cumhuriyet'in bilginlere ihtiyacı yoktur." 
   Lavoisier, deneyini tamamlayamadan idam edilir. 
   
      
   
</TEXT>
</DOC>
