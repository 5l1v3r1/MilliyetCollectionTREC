<DOC>
<DOCNO> 236904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko41.html </URL>
<DATE> 2004/05/03/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Mazot desteğinde ikinci taksit ödemeler yapılıyor... 
</HEADLINE>
<TEXT>

     Çiftçi kayıt sistemine ÇKS dahil olan çiftçilere, 2003 yılına ilişkin mazot desteğini ikinci taksidi ödeniyor. 
     Tarım ve Köyişleri Bakanlığı, mazot desteğinin ikinci taksidinin ödenmesi için 322 trilyon liralık kaynağın 30 Nisan itibariyle Hazine Müsteşarlığı tarafından Ziraat Bankası'na aktarıldığını, 3 Mayıs itibariyle de ödemelerin yapılacağını açıklamıştı. 
     Mazot desteğinin ikinci taksidi, doğrudan gelir desteğinden yararlanmak için ÇKS'ye kayıt yaptıran 2.77 milyon çiftçiye veriliyor. Mazot desteğinin ilk taksidi olarak, geçen yıl Haziran'da 330 trilyon lira ödenmişti. İlçelerin sosyo-ekonomik gelişmişlik sırasına göre yapılan ödemelerin bu hafta içinde tamamlanması öngörülüyor. 
     Çiftçilere, 500 dekara kadar olan ekili alanları için dekar başına 3 milyon 900 bin lira mazot desteği, iki eşit taksitte veriliyor. Bu durumda bir çiftçi en fazla 1 milyar 950 milyon liralık mazot desteği alabiliyor. 
     İlk dilim ödemeden 2002 yılı ÇKS'ye kayıt olan çiftçiler yararlandı. 2002 ve 2003 yılı ÇKS'ye kayıt olan çiftçiler desteğin tamamından, sadece 2003 yılı ÇKS'ye kayıt olan çiftçiler ise sadece ikinci dilim destekten yararlanıyor. 
     Mazot desteği ödemesinde, dekara ortalama 8 lt. mazot kullanıldığı dikkate alınıyor. 
     
</TEXT>
</DOC>
