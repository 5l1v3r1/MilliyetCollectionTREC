<DOC>
<DOCNO> 229388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur12.html </URL>
<DATE> 2004/04/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Ankara'da sahte rakı alarmı .. 
</HEADLINE>
<TEXT>

     Ankara Büyükşehir Belediyesi Sağlık Dairesi Başkanlığı, sahte rakı şikayetleri nedeniyle sıkı denetim başlattı. 
     AA muhabirinin Sağlık Dairesi yetkililerinden edindiği bilgiye göre, başkentin içkili restoranlarında sahte rakı verildiği şikayetleri yoğunlaştı. 
     Yetkililer, vatandaşların kanlarında metil alkol bulunduğunu belgeleyen tahlil sonuçlarıyla Sağlık Dairesi'ne şikayette bulunduklarını belirterek, sahte rakı şikayetlerinde büyük artış olduğunu ifade ettiler. 
     İçkili lokantalarda sıkı denetim başlattıklarını bildiren yetkililer, vatandaşları sahte içkilere karşı uyararak dikkatli olmalarını istediler. Yetkililer, sahte rakının, boş rakı şişelerinin toplanarak, kapağının ve etiketinin taklit edilerek hazırlandığına dikkati çekerek, anason kokusu katılıp, ucuz olması için de metil alkol kullanıldığını kaydettiler. 
     Sağlık Dairesi yetkilileri, metil alkolün öldürücü olduğunu vurgulayarak, vatandaşın şişedeki etiket ve kapağa dikkat etmelerini, açık şişe ya da sürahi kabul etmemelerini istediler. 
     Metil alkol zehirlenmelerinin ölümle dahi sonuçlandığını kaydeden yetkililer, sahte rakı zehirlenmelerinde, baş ağrısı, baş dönmesi, bulantı, kusma, şiddetli karın ve bel ağrısı, solunum yetmezliği, geçici veya tam körlük, ödem, ense sertliği gibi klinik bulgulara rastlandığını hatırlattılar. 

     
</TEXT>
</DOC>
