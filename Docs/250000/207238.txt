<DOC>
<DOCNO> 207238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun08.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyet yerine sağlıklı yemek... 
</HEADLINE>
<TEXT>

     Nüfusunun önemli bir bölümünü aşırı kiloluların oluşturduğu ve ''fast food''un bir yaşam biçimi olduğu ABD'de, doktor ve diyetisyenler, yeni yılda ayrıntılı bir diyet yerine sağlıklı yemek önerisinde bulunuyorlar. 
     Amerikalı doktorlar, yazılı ve görsel basında yaptıkları çağrılarda, yeni yılda halkı yemek biçimlerini değiştirmeye davet ederek, lif açısından zengin besinlerin tüketilmesinin önemine işaret ediyorlar. 
     Çok sayıda kişinin karbonhidratı kesmek için makarna ve rafine şekerden uzak durduğuna, ancak kepekli undan üretilen makarnanın zengin lifli bir besin olduğuna dikkati çeken doktorlar, lifli gıdaların kalp hastalığı ve kanser riskinin yanı sıra diyabet bağlantılı komplikasyonları azalttığını ve sindirim sağlığı için yararlı olduğunu belirtiyorlar. 
     Amerikalılar'ın özellikle ''atıştırma'' alışkanlığına işaret eden doktorlar, atıştırmak için yine aynı tür kepekli undan üretilen krakerler veya cipslerin, sabahları ise bir kase yulaf veya kepekli buğdaydan yapılan ekmeklerin tercih edilmesi gerektiğini kaydediyorlar. 
     Yeni yılın bir diğer favori besininin, kalp krizi riskini azaltan, kandaki kolesterol oranını düşüren ve Omega-3 yağ asitleri açısından zengin somon balığı olduğunu belirten Amerikalı doktorlar, bu balıkta bol miktarda bulunan A vitamini ve karotenin kanseri önleyebildiğine, ayrıca bu balığın etindeki doymuş yağ oranının, kırmızı et ve tavuktan düşük olduğuna dikkat çekiyorlar. 
     Baklagillerin de protein, demir, folik asit ve lif açısından zengin olduğu belirtilirken, et, tavuk, yumurta ve diğer protein kaynaklarının yerini alabilecek bu gıdaların kalp hastalıkları ve kanser riskini de azaltabileceği vurgulanıyor. 
     Amerikalılar için yeni yılda önerilen bir başka sağlıklı besin de tatlı patates. 
     Tatlı patatesin en yararlı sebzelerden biri olduğunu kaydeden doktor ve diyetisyenler, bu besinde göz sağlığı, kemik ve diş gelişimi ile sağlıklı cilt ve saç için gerekli günlük karoten gereksiniminin 4 katının bulunduğunu belirtiyorlar. Tatlı patatesin, protein ağırlıklı Atkins diyeti uygulayanlar için de uygun olduğu ifade ediliyor. 
     
</TEXT>
</DOC>
