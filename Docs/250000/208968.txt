<DOC>
<DOCNO> 208968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/siyaset/siy06.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İlahiyatçılar da denetçi olabilecek 
</HEADLINE>
<TEXT>

   Kamu Yönetimi Temel Kanunu Tasarısı, CHP'nin yokluğunda Anayasa Komisyonu'nda kabul edildi 
   ANKARA Milliyet 

   
   Kamu Yönetimi Temel Kanunu Tasarısı, CHP'nin yokluğunda Anayasa Komisyonu'nda, AKP'nin yaptığı değişiklikler doğrultusunda kabul edildi. Mahalli İdareler ve bağlı kuruluşların işlemlerini ve bunlardan doğan anlaşmazlıkları çözmekle görevli, "Halk Denetçileri" konusunda değişiklik yapılarak, ilahiyat mezunlarına yol açıldı. Komisyonda "Mahalli İdareler Halk Denetçisi"ne ilişkin 42. madde görüşülürken halk denetçilerinin, "hukuk, iktisat, işletme, maliye, kamu yönetimi ve çalışma ekonomisi alanlarında en az 4 yıllık yükseköğretim kurumlarından mezun olma" koşuluna itiraz edildi. 
   AKP İstanbul milletvekili Nimet Çubukçu'nun önergesi kabul edilerek halk denetçiliği için herhangi bir 4 yıllık yüksekokul mezuniyeti yeterli sayıldı. Bu arada komisyonda, Başbakan Yardımcısı Şahin'in tam üzerindeki avizeden su akmaya başladı. Işık kapatılarak toplantıya ara verilirken, AKP'liler, CHP'nin engelleme girişimlerini anımsatarak, "Kemal Anadol çatıda olabilir" diye espri yaptı. 
   
   
</TEXT>
</DOC>
