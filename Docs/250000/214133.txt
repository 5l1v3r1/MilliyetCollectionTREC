<DOC>
<DOCNO> 214133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur20.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale, 20 gün sonra elektriğe kavuştu... 
</HEADLINE>
<TEXT>

     Çanakkale ve ilçelerinde, yaklaşık 20 gün önce etkili olan olumsuz hava koşulları nedeniyle yaşanan elektrik sorununun büyük ölçüde çözüldüğü bildirildi. 
     Çanakkale Valisi Süleyman Kamçı yaptığı yazılı açıklamada, dün itibariyle tüm ilçe merkezlerine elektrik verildiğini belirtti. 
     Kamçı, açıklamasında şu bilgileri verdi 
     ''Geçtiğimiz günlerde Gökçeada merkezine elektrik verilmesinin ardından, ilçenin Eşelek, Bademli, Şahinkaya, Şirinköy ve Dereköy köyleri de elektriğe kavuşmuştur. Elektrik bulunmayan Ayvacık ilçemizin Gülpınar beldesine de enerji verilmiştir. İlçe merkezi ve beldelerimiz haricinde kırsal yerleşim birimi olarak 663 köy ve mahalleden 518 yerleşim birimine elektrik verilerek, kırsal yerleşim birimlerinde enerji oranı yüzde 78'e ulaşmıştır.'' Vali Süleyman Kamçı, hafta sonuna kadar köylerin tamamına elektrik verilmesinin planlandığını da kaydetti. 
     
</TEXT>
</DOC>
