<DOC>
<DOCNO> 219284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo42.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Capello Turu geçmek zorundayız, mazeretimiz olamaz 
</HEADLINE>
<TEXT>

     UEFA Kupası 3. tur rövanş maçında yarın Gaziantepspor ile karşılaşacak AS Roma'nın teknik direktörü Fabio Capello, ''Turu geçmek zorundayız, mazeretimiz olamaz'' dedi. 
     Sarı-kırmızılı takımın teknik direktörü, düzenlediği basın toplantısında, konuk ekibin önemli bir avantajla İtalya'ya geldiğini belirterek, ''Parma karşısında elde ettiğimiz zafer bizim için iyi bir moral oldu. Ama şimdi Gaziantepspor ile oynayacağımız maçı düşünmeliyiz. İşimiz kolay olmayacak. Elimizdeki kadro ile turu geçmek zorundayız. Yarın turu geçmek için oynayacağız. Kendi seyircimiz önünde hata yapamayız'' diye konuştu. 
     Fabio Capello, Gaziantepspor'u kesinlikle küçümsemediklerini de bildirerek, Gaziantepspor'un dikkat edilmesi gereken bir ekip olduğunu vurguladı. Capello, ''Markaj yeteneği güçlü ve dikkatli bir takım. Kanatları iyi kullanıyorlar. Ceza alanına girdiklerinde tehlikeli olabiliyorlar. Saygı göstermemiz gereken bir rakip'' ifadelerini kullandı. 
     Gaziantep'teki maçta 1-0 yenilmelerinin rakibi küçümsemelerinden kaynaklandığı şeklindeki eleştirilere katılmadığını kaydeden Capello, ''Futbolda sonucu belirleyici pek çok faktör vardır. Orada biz fırsatları gole dönüştüremedik. Ama rakibimiz gol atmayı başardı. Johnson'ın vuruşu direkten dönmeseydi maçı 2-0 kazanabilirlerdi. Futbol sürprizlere açık bir spor'' diye konuştu. 
     
     MUHTEMEL 11 
     Yarınki karşılaşmanın ilk 11'ini henüz belirlemediğini belirten Capello, kadroya çağrılan oyuncuların genel durumu hakkında ise şu değerlendirmeyi yaptı 
     ''Totti ve Cassano'nun da aralarında bulunduğu bazı oyuncularımızın fiziki kondisyonlarını yeniden değerlendirmemiz gerekecek. Kalecimiz Zotti bugün küçük bir sorun yaşadı. Onun durumu da yarın netleşecek. Candela'nın gayet iyi olduğunu söyleyebilirim. Parma karşısında da iyi bir maç çıkardı.'' AS Roma'nın yarınki maça şu 11'le çıkması bekleniyor 
     ''Zotti, Zebina, Dellas, Samuel, Candela, Mancini, D'agostino, Emerson, Lima, Delvecchio, Cassano.'' 
     
     İNTER MAÇI 
     Roma Teknik Direktörü Capello, hafta sonunda İnter ile oynayacakları lig maçının, Gaziantepspor karşılaşmasındaki performansı olumsuz etkileyip etkilemeyeceği sorusunu, ''Bunun yarınki maça bir etkisi olmaz. Kazanmak için oynayacağımız kesin'' diye yanıtladı. 
     Gelecek sezon İnter'in başına geçeceği yönündeki sorulara ise İtalyan teknik adam, ''Bu sorunun yeri ve zamanı değil. Önümüzde lig şampiyonluğu ve UEFA'da turu geçmek gibi somut meseleler varken, varsayımlarla bunlara yeni sorunlar eklemenin anlamı yok'' karşılığını verdi. 
     Sarı-kırmızlı takımın teknik direktörü, basın mensuplarının ısrarlı bir şekilde kulübün içinde bulunduğu ekonomik krizle ilgili soruları üzerine ise şu anda sadece önlerindeki önemli maçları düşündüklerini, mali sorunların kulüp yöneticilerini ilgilendirdiğini ifade etti. 
     
</TEXT>
</DOC>
