<DOC>
<DOCNO> 237038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/dunya/dun03.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Acaristan'da savaş korkusu 
</HEADLINE>
<TEXT>


Abaşidze yönetiminin köprüleri imha etmesi ve Tiflis'in ültimatomunun ardından halk Batum'u terk ediyor 

CENK BAŞLAMIŞ Moskova 


Gürcistan yönetiminin, Türkiye'nin kuzeydoğu komşusu Acaristan Özerk Cumhuriyeti'ne ültimatom vermesinin ardından savaş çıkacağı korkusuyla halk başkent Batum'u terk etmeye başladı. 
Rus ajansları, Acaralıların evlerini terk ederek dağlık kesime ulaşmaya çalıştığını, oluşan panik havasıyla Batum'da ekmek sıkıntısının baş gösterdiğini bildirdi. Kentte önceki gece silah sesleri duyulması paniği daha da artırdı, ancak yetkililer çatışmanın mafya grupları arasında meydana geldiğini duyurdu. Yerel kaynaklar, Batum sokaklarında silahlı grupların devriye gezdiğini bildiriyor. 
Gürcü ordusunun sınırdaki büyük tatbikatının ardından Acaristan yönetimi, Gürcistan'la kara ve demiryolu bağlantısını sağlayan 3 köprüyü havaya uçurmuştu. Bu gelişmenin ardından Gürcistan Devlet Başkanı Mihail Saakaşvili, Acaristan'da anayasal düzenin sağlanması ve yasadışı silahlı grupların dağıtılması için Acar lideri Aslan Abaşidze'ye 10 gün süre verdiklerini açıkladı. Bunun Abaşidze için "son şans" olduğunu belirten Saakaşvili, Gürcistan'ın taleplerinin yerine getirilmemesi halinde Acaristan Parlamentosu'nu feshederek erken seçim kararı alacağını söyledi. Gürcü yetkililer, patlamalarla ilgili olarak emekli bir Rus albay hakkında tutuklama kararı çıkardı. 



</TEXT>
</DOC>
