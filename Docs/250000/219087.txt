<DOC>
<DOCNO> 219087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/magazin/mag01.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve 'Kral taçlandı' 
</HEADLINE>
<TEXT>

   Akademi sürpriz yapmadı, Oscarlar'ı favorilere verdi. Ve 'Kral'ın Dönüşü', 'Yüzüklerin Efendisi' üçlemesine verilmesi gereken tüm ödülleri birden aldı 
      Alin Taşçıyan 
   
   Bir sıçradı, iki sıçradı, üçüncüde Oscar'ı yakaladı "Yüzüklerin Efendisi." 
   Hepsi bir arada çekilen, ama birer yıl arayla gösterime sokulan üçleme, son bölümüyle nihayet Akademi üyelerinin "tam anlamıyla" takdirini kazandı. Hem de aday gösterildiği her dalda Oscar kazanarak. Akademi'nin ABD'nin dört bir yanına dağılmış 5 bin 800 üyesi olmasa, üç yıldır görevde olan bir jürinin özel bir strateji izleyip "Yüzüklerin Efendisi"ni Oscarlar'a boğmak için Kral'ın taç giymesini beklediğini düşünebilirdik. Çünkü bu ödülleri baştan verseler, üç yıl üst üste tekrarlamaları gerekebilirdi. 
   İki yıldır çok güçlü, çok hak etmiş rakipleri vardı da, "Yüzüklerin Efendisi" onların gerisinde mi kaldı diye düşünüyor insan 
   
   'Geç intibak' 
   "Akıl Oyunları" ve "Chicago"ya bugünden bakınca öyle olmadığını biliyoruz. Birdenbire bu kadar iddialı bir projeyle karşı karşıya kalan ve çoğunluğu orta yaş ve üzerinde olan Akademi üyelerinin filme intibak etmesi uzun sürdü. Sinema tarihinde bütün fantastik sinemanın kabul görmesi, romanın siyasi içeriğe sahip olduğu, gençlere masal anlatmadığı gerçeği nihayet kabul edildi. 
   "Kralın Dönüşü"nün kazandıklarından arta kalan ödüller de her kategorinin favorisine gitti. En İyi Görüntü dalında çok favori vardı ama en sağlam hareketli kamera kullanımına sahip "Dünyanın Uzak Ucu" rakiplerini atlattı. 
   
   Adaylar sürprizdi.. 
   Akademi tarihinde uzun süredir ilk kez bu kadar sürprizli bir aday listesinden sonra bu kadar sürprizsiz bir ödüllendirmeye tanık olduk. 
   Oyuncuların hepsi adım adım yaklaştı Oscar'a. Son anda Johnny Depp'in Oyuncular Birliği Ödülü'nü kazanması herkesi şaşırttıysa da Sean Penn beklendiği gibi aldı Oscarı'nı. En iyi Canlandırma Film'de "Kayıp Balık Nemo", Yabancı Dilde En İyi Film'de "Barbarların İstilası", En İyi Belgesel'de "The Fog of War" kategorilerinin favorisiydi ve beklendiği gibi heykelciği yapımcılarına kazandırdı. Bütün önemli filmleri İstanbul Film Festivali'nde gösterilmiş olan ünlü Amerikalı belgeselci Errol Morris'in imzasını taşıyan "The Fog of War" 19 Mart'ta Ankara'da, 16 Nisan'da İstanbul'da "100 Yılın İtirafları" adıyla gösterime girecek. Eski Amerikan Savunma Bakanı Robert S. McNamara'nın İkinci Dünya ve Vietnam savaşlarındaki büyük hatalara da değinen olağanüstü tanıklığı, hepsini izlediğimiz diğer filmlerin üstüne acı kahve gibi gelecek. 
   
   Rekora üçüncü ortak geldi...    1929'da düzenlenen ilk törenden bu yana 2 binden fazla Oscar heykelciği dağıtıldı.Meryl Streep 13 kez Oscar'a aday gösterilerek en fazla aday gösterilen oyuncu oldu. Streep ödülü 2 kez kucakladı.Oscar'a 12 kez aday gösterilen Katherine Hepburn, 4 kez ödül alarak en fazla ödül alan oyuncu unvanını kazandı. Hepburn, ödül törenine hiç katılmadı.1960'ta "Ben Hur", daha sonra "Titanik" ve bu sene de "Yüzüklerin Efendisi Kralın Dönüşü", 11 dalda ödül alarak Oscar rekortmenleri oldular. 
   
</TEXT>
</DOC>
