<DOC>
<DOCNO> 217404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun39.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Pen, güneyde seçimi kazanamazsa Danıştay'a gidecek 
</HEADLINE>
<TEXT>

     Fransa'daki aşırı sağcı Ulusal Cephe FN partisinin lideri Jean-Marie Le Pen, partisinin gelecek ay yapılacak bölgesel seçimlerde, Provence-Alpes-Cote-d'Azur bölgesinde seçimi kazanamaması halinde Danıştay'a itiraz edeceğini söyledi. 
     Le Pen, gazetecilere yaptığı açıklamada, ''Bu bölgede FN seçimi kazandığı takdirde Danıştay'a gitme zorunluluğum yok. Ancak seçimi kaybedersek, seçimin iptali talebiyle itiraz edeceğim'' dedi. 
     Vergi dairesinin ihmalkarlığı yüzünden bu bölgeden adaylığının iptal edildiğini öne süren Le Pen, ''Bu, benim suçum değil. Valilik ve İdari Mahkeme beni safdışı etmek için bu tür bir karar aldılar'' dedi. 
     Marsilya Valiliği, bölgede oturduğunu vergi kayıtlarında kanıtlayamadığı gerekçesiyle, Le Pen'in adaylık başvurusunu kabul etmemişti. Bu karar, Le Pen'in itirazına rağmen geçen Pazar günü İdari Mahkeme tarafından da onanmıştı. 
     Fransa'da 22 bölgenin meclis üyelerinin belirleneceği seçimlerin ilk turu 21 Mart, ikinci turu ise 28 Mart'ta yapılacak. 
     Seçmenlerin çok fazla ilgi göstermediği bölgesel seçimlere, katılım oranının düşük olması bekleniyor. 
     
</TEXT>
</DOC>
