<DOC>
<DOCNO> 227433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/siyaset/siy03.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Değişmeyen geri kalır' 
</HEADLINE>
<TEXT>

   Başbakan Erdoğan, halkı dikkate almadan siyaset yapmaya çalışanların tasfiye edildiğini belirterek, "Değişimi gerçekleştiremeyen marjinal konuma itilir" dedi 
      Abdullah Karakuş 

   
   Başbakan Recep Tayyip Erdoğan, başarısının sırrının "değişim" olduğunu belirtirken, diğer partilere de "değişin" çağrısında bulundu. 
   Başbakanlığın "Hükümetin bir yıllık icraatı" adıyla yayımladığı kitabın giriş bölümünü yazan Erdoğan, "Değişimi gerçekleştiremeyen geri kalır, marjinal bir konuma itilir. Değişim sadece parti ismi yenilenmesi değil, köklü bir yenilenmedir" dedi. 
   Erdoğan'ın görüş ve değerlendirmeleri kitapta şöyle yer aldı 
   DEĞİŞİME KAPALI OLMAK RİSK İdeolojilerin ve çatışmaya dayalı siyaset yapma anlayışının h kim olduğu 20. yüzyıl iki kutuplu dünyanın sona ermesiyle birlikte tarihe mal olmuştur. Paradigma değişimini gerektiği şekilde algılayan, uygun cevaplar üreterek yeni koşullara uyum sağlayabilen toplumlar ve devletler geleceğin dünyasında saygın bir yer edinecek, aksine davrananlar zaman içinde göreceli olarak geri kalacak ve marjinal bir konuma itilecektir. Değişimin hızlandığı bu yeni ortamda değişime kapalı anlayışların oluşturduğu risk yükselmektedir. 
   ERBAKAN'A MESAJ Bu dönem, siyasette sadece partilerin ve isimlerin değişmesi anlamına gelmemekte, siyasetin anlamı ve üslubu bakımından da köklü bir yenilenme talebini ifade etmektedir. Halkı dikkate almadan siyaset yapmaya çalışanlar tasfiye edilmiş, çatışmacı siyaset anlayışlarına itibar edilmemiştir. 
   ÇATIŞMACI SİYASET OLAMAZ 20. yüzyılın çatışmacı siyaset tarzını yeniden üretmeye dönük çabalar da başarısız kalmaya mahk mdur. Soğuk savaş dönemi alışkanlıklarını devam ettirme olarak bu kabil yaklaşımlar insanlık ailesini birbirine yabancılaşmış alt kültürlere bölerek, çeşitli dar çıkarlara ve iktidar odaklarına hizmet etmeyi hedeflemektedir. 
   SİYASETİN ÇITASIYIZ Hükümetimizin ciddi bir ön hazırlıkla ortaya koyduğu sistemli program, bundan böyle halkın karşısına çıkarak destek isteyecek bütün siyasi oluşumlar içinde yeni bir çıta niteliğindedir. Halkın refah ve mutluluğunu her şeyin üzerinde tutan anlayışımız, muhaliflerimizin bizden ileri giderek daha yüksek bir siyaset çıtası oluşturmalarını memnuniyetle karşılamamızı gerektirmektedir. 
   
   
   
   
</TEXT>
</DOC>
