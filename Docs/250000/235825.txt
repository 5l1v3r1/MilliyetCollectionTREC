<DOC>
<DOCNO> 235825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun24.html </URL>
<DATE> 2004/04/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Irak'taki İtalyan rehineler için Roma'da barış gösterisi... 
</HEADLINE>
<TEXT>

     Lütfullah Göktaş bildiriyor 

Irak'taki 3 İtalyan rehinenin serbest bırakılmasını sağlamak için bugün Roma'da barış gösterisi düzenlenecek. 
     Akşama doğru Sant Angelo Şatosu'ndan Vatikan'ın en çok ziyaret edilen mekanı Aziz Petrus Meydanı'na kadar yürüyecek olan göstericiler, Irak'taki İtalyan rehinelerin serbest bırakılmasına katkıda bulunmayı amaçlıyorlar. 
     Rehinelerin ailelerinin inisiyatifiyle yapılan gösteriye sendikalar ve muhalefet partileri tarafından da destek verileceği açıklandı. 
     Rehinelerin aileleri, yayımladıkları bildiride, ''Gözyaşlarının ve acı çeken çocukların feryatlarının durmasını, annelerin figanlarının dinmesini, eşlerinin desteğini yitiren kadınların yalnızlığının son bulmasını isteyen herkesi, bizimle birlikte barış için yürümeye çağırıyoruz'' ifadesini kullandı. 
     Göstericiler, Aziz Petrus Meydanı'na ulaştıklarında Papa İkinci Jean Paul'ün pencereye çıkarak, kısa bir konuşma yapabileceği kaydedildi. 
     İtalyan rehinelerden Salvatore'nin babası Angelo Stefio, ''Papa hazretlerine baskı yapamayız. Kendisi belki meşgul olabilir. Ama pencereye yaklaşıp görünmesi bile bizleri mutlu edecektir'' dedi. 
     Irak'ta bir Amerikan güvenlik şirketinde özel koruma görevlisi olarak çalışan 4 İtalyan vatandaşı, 13 Nisan 2004'te silahlı milisler tarafından rehin alınmıştı. 
     Maurizo Quattrocchi adlı rehine 14 Nisan'da, kendilerini ''Yeşil Tugay'' olarak adlandıran milisler tarafından öldürülmüştü. 
     Maurizio Agliana, Umberto Cupertino ve Salvatore Stefio'ya ait son görüntüler 26 Nisan'da El-Arabiye televizyonu tarafından yayınlanmıştı. 
     Silahlı milisler, söz konusu görüntüler eşliğinde yayınladıkları bildiride, 25 Nisan'dan itibaren 5 günlük süre içerisinde İtalya'da barış yanlısı bir gösteri yapılmaması durumunda rehineleri öldüreceklerini belirtmişlerdi. 
     
</TEXT>
</DOC>
