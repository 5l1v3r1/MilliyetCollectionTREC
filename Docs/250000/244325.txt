<DOC>
<DOCNO> 244325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/guncel/axgun01.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkını ağaca kazıdı 
</HEADLINE>
<TEXT>


Eşi Naciye Sultan'ın fotoğrafını ancak nişandan iki yıl sonra görebilen Enver Paşa, sürgün yıllarındaki özlemini geride bıraktığı mektuplarda dile getiriyor 

CAN DÜNDAR 

CNN Türk için hazırladığımız "Yüzyılın Aşkları" belgeselinin bu gece yayınlanacak bölümü için "Enver Paşa-Naciye Sultan" aşkını seçtiğimizde bunun yüzyılın en tuhaf ve en hüzünlü aşk hik yelerinden biri olduğunu düşünüyorduk. 
İkili, birbirinin yüzünü görmeden tanışmış, nişanlanmış ve evlenmişti. 
Enver Paşa, annesiyle istettiğinde Naciye Sultan henüz 12 yaşındaydı ve Paşa, kısmetlisinin bir fotoğrafını dahi görmüş değildi. Eşinin -yüzünü değil- fotoğrafını ancak nişandan 2 yıl sonra görebildi. Fotoğraf, eşinin ona Edirne'yi kurtarmasına mukabil gönderdiği hediyeydi. Enver Paşa'nın, o gün yazdığı bir mektupta "Sizi gördüğüm zaman ne hisse kapılacağımı tahmin dahi edemiyorum" diyor ve ekliyor "Resminizi ne yaptığımı biliyor musunuz Büyük yazı masamın ön gözüne koydum. Günde bilmem kaç defa açarak, kalbim çarparak seyrediyor, sonra öpüp kilitliyorum. Fakat en meşgul zamanlarımda bile fasılaların on dakikadan fazla olmadığını söylersem gülmezsiniz değil mi ruhum " 

Şehitler ve bebekler 
1911'de evlendiler, nihayet buluştuklarında ise yıl 1913'tü. Önce Sultan'ına, sonra Paşalığa kavuştu Harbiye Nazırı oldu, Erkan-ı Harbiye'nin başına geçti. Lakin 1. Dünya savaşının patlamasıyla her şey tersine döndü. Sarıkamış faciası, Enver Paşa'nın sonunu hazırladı. Faciayı hazırlayan komutan ve ailesi için acılı sürgün yılları başladı. Osman Mayatepek, Enver Paşa'nın, küçük kızı Türkan'dan olma torunu... Müzeyi andıran evinin kapılarını güvenle açıp dedesinden kalan madalyaları, kılıçları, mektupları, fotoğrafları gösteriyor. Sonra çerçeveli Enver Paşa fotoğrafını alıyor. Çerçevenin arkasını çıkarıyor. Fotoğrafla camın arasına sıkışıp kalmış bir k ğıt parçası düşüyor avucuna... Eski Türkçe satırlar var k ğıtta... 
"Yavrum Türkan'ım" diye başlıyor not... "İşte sana Moskova oyuncakları gönderiyorum. Güle güle oyna ve beni unutma. Bilirim Mahpeyker sana çok bırakmaz. Fakat o da benim cici kızımdır. Herhalde seni de oynamak için bırakır. Hepsinden ikişer tane gönderdim. Gözlerinizden çok çok öpen baban. Enver..." 
Enver Paşa'nın Savunma Vek leti'nde kullandığı çalışma masası, halen torunu Osman Mayatepek tarafından kullanılıyor. Mayatepek, o masanın karşısındaki kilitli dolaptan bir dosya çıkarıyor. Bizzat Enver Paşa'nın isteğiyle tasnif edilip saklanmış mektupların bulunduğu dosyanın içinde Paşa'ya ait küçük bir not defteri var. O deftere, esir düştüğünde kendini tutamayıp ağladığından, tutuklu bulunduğu toprak damın penceresinden, kendisi için mezar çukuru kazılışını izlediğine kadar bin bir ayrıntıyı yazıyor Enver Paşa... 
Son mektup yaprağını ise, sanki ölümün eşiğinde bir asker değil, bir romantik Valentino yazmış 
"İşte efendiciğim, şu son satırlarımı yazarak mektubumu kapatıyorum. İçine her gün sana topladığım buranın yabani çiçeklerinin dışında, kaç gecedir altında yattığım karaağaçtan kopardığım ufak bir dalı da gönderiyorum. Karaağaca çakımla ismini yazdım. Seni, Huda'nın birliğine, yavrularımla beraber emanet ederim, ruhum efendiciğim. İmza Enver." 

Oğlunun resmiyle öldü 
Birkaç ay sonra Pamir Dağı eteklerinde elinde kılıcıyla Rusların mitralyöz ateşine karşı saldırırken vuruldu Enver Paşa... Cebinden, yüzünü hiç göremediği oğlu Ali'nin resmi çıktı.Abıderya köyünde, bir pınar başındaki ceviz ağacının altına gömüldü. Osmanlı Hanedanı'nın sürgünü 1952'de bitti ve Naciye Sultan 4 Ağustos 1952'de yurda döndü. O gün, Enver Paşa'nın ölümünün 30. yıldönümüydü. 



</TEXT>
</DOC>
