<DOC>
<DOCNO> 206504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/yazar/akyol.html </URL>
<DATE> 2004/01/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Asker ve modernleşme 
</HEADLINE>
<TEXT>

   
   SAMUEL Huntington'un "Değişen Toplumda Siyasi Düzen" adlı kitabı, sosyoloji klasikleri arasına girmiştir. 1968, Yale Üniversity Press. 
   Huntignton kitabında "modernleşme" sürecini, özellikle de "siyasi modernleşme" konusunda askerlerin "ilerici" ve "tutucu" rolünü inceler. 
   Huntingon'un vardığı sonuç şu 
   "Bir toplum ne kadar az gelişmişse ordunun rolü o kadar ilericidir. Toplum daha gelişmiş düzeylere ulaştıkça ordunun rolü de tutucu ve reaksiyoner hale gelir." Sf. 220 
   Bu genel tespit her ülkenin ve ordunun özellikleri olabilir. 
   Modernleşme, "basit toplumdan karmaşık topluma doğru bir gelişme"dir. Köylü toplumları basittir, yalındır, idaresi, darbe yapılması kolaydır. Ama modernleşme sürecinde ekonomi, eğitim, sosyal katmanlar, kurumlar, ihtisaslar o kadar gelişir ki, böylesine karmaşıklaşmış toplumlarda ordunun işlevi zorunlu olarak sınırlı olur, askerler topluma eskisi gibi yön veremez. Sf. 228 - 231 
   
   ASKERİN pozitif rolü 
   "Siyasi modernleşmenin erken aşamalarında askerlerin modernleştirici ve ilerici rolü bir hayli önemlidir. Oligarşiye karşı çıkarlar, ekonomik ve sosyal reformları, milli bütünleşmeyi ve bir ölçüde de siyasal katılmayı savunurlar..." Sf. 203 
   Huntington Latin Amerika ve Ortadoğu'dan 'ilerici' örnekler veriyor. Kemalizmin pozitif rolünü özellikle vurguluyor. Sf. 401 
   Zamanla ekonomik ve kültürel gelişme, şehirleşme, ticarileşme gibi modernleşme dinamikleri geliştikçe girişimci orta sınıf güçlenir ve modernleşmenin öncülüğünü eline alır 
   "Bir defa politik hayatta şehirli orta sınıflar yön vereci hale geldi mi, artık, ordunun rolü de öcülük değil hakemlik ve istikrarı sağlamak yönünde değişir. Eğer orta sınıf toplumundan kitlevi siyasal katılmaya geçilebilmiş ve gelişmiş siyasi kurumlar oluşabilmişse, askerler artık politika dışı, profesyonel rol üstlenirler, sistemi 'objektif' olarak siviller kontrol eder..." Sf. 222 
   
   MODERNLEŞMENİN biraz daha ileri aşamalarında siyasal katılma artar. Eski 'ilerici' rejimin yasakladığı unsurlar da, şehirleşmiş ve okumuş sözcüleriyle siyasette ve kamusal alanda ortaya çıkarlar, ekonomik ilişkiler giriftleşir. 
   Böyle karmaşıklaşan toplumda siyaset esneklik gerektirir. Siyasetçi kitlelere seslenir, değişik kesimler arasında pazarlıklar yapmaya, dengeler aramaya, uzlaşmalar sağlamaya çalışır... Bu işler askerlerin dünyasından çok farklıdır. Sf. 229 
   "Askerler, siyasi partileri uzlaşmalarla birlik sağlayan mekanizmalar olmaktan ziyade, birliği bozucu unsurlar olarak görme eğilimindedir. Askerin amacı politikasız toplum ve kumandayla sağlanmış mutabakattır. Askerler, siyasetin rolünü eleştirirler, küçümserler..." Sf. 245 
   Ve, politikanın zaafa uğratılması, mesela partilerin kapatılması, uzun vadede olumsuz sonuçlar doğurur 
   "Askerlerin genelde politikadan, özelde partilerden hoşlanmaması, işleyen politik kurumları oluşturmalarını zorlaştırır..." 
   Öyle ya, siyaseti zaafa uğratınca ülke sorunlarını kim çözecek 
   
      
   
   
</TEXT>
</DOC>
