<DOC>
<DOCNO> 220835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/dunya/dun02.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te Kürtlerin anayasa terörü 3 ölü 
</HEADLINE>
<TEXT>

   DIŞ HABERLER SERVİSİ 

   
   Irak geçici anayasasının Geçici Yönetim Konseyi GYK tarafından oybirliğiyle dün onaylanmasından sonra, Kerkük kentinde sokağa dökülerek sevinç gösterileri yapan Kürtlerle, Arap ve Türkmenler arasında çıkan olaylarda 2'si Türkmen 3 kişi öldü, 20 kişi de yaralandı. 
   Kerkük Polis Şefi Turhan Yusuf, Fransız Basın Ajansı'na AFP yaptığı açıklamada, geçici anayasanın kabul edilmesinin ardından binlerce Kürt'ün sokaklarda sevinç gösterileri yaptığını ve bazılarının havaya ateş açtığını, daha sonra ise gösterilerin çığırından çıktığını söyledi. Polis şefi, meydana gelen çatışmalarda biri Arap kadın, 2'si Türkmen olmak üzere 3 kişinin öldüğünü, 12'sinin durumu ağır toplam 20 kişinin de yaralandığını belirtti. Turhan Yusuf, Kerkük'te dün gece sokağa çıkma yasağı uygulamasının başlatıldığını da sözlerine ekledi. 
   Görgü tanıkları, Kürt göstericilerin Kürdistan Yurtseverler Birliği KYB lideri Celal Talabani'nin posterlerini taşıdıklarını ve Irak bayrağını yaktıklarını söylerken, yerel bir KYB yetkilisi ise olaylarla ilgilerinin bulunmadığını savundu. 
   
   
   
</TEXT>
</DOC>
