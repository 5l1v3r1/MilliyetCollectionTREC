<DOC>
<DOCNO> 207101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur13.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun kar yağışı nedeniyle bin 687 köy yolu ulaşıma kapandı 
</HEADLINE>
<TEXT>

     Yurdun büyük bir bölümünde etkili olan kar yağışı nedeniyle bin 687 köy yolun ulaşıma kapandı. 
     Alınan bilgiye göre, Çorum'da gece başlayan ve aralıksız devam eden yoğun kar yağışı nedeniyle Uğurludağ ve İskilip İlçeleri'nin yolları ulaşıma kapandı. Karayollarına bağlı 4 ekip, kentin ilçe ve şehirlerarası ulaşımını sağlayan yollarda greyder, dozer, kar bıçaklı kamyon ve tuzlama kamyonu ile kar toplama, temizleme ve tuzlama çalışmalarını aralıksız sürdürüyor. 
     Köy Hizmetleri İl Müdürlüğü yetkilileri kar yağışı devam ettiği için henüz tam tespit yapamadıklarını, ancak Çorum merkez ve ilçelerine bağlı 750 köyün yollarının kapandığını belirttiler. 
     Belediye ise kar yağışı nedeniyle kent içi yollar ve yaya kaldırımlarında sorun yaşanmaması için Temizlik ve Fen İşleri Müdürlüğü'ne bağlı 80 işçi ile seferber oldu. 
     Belediye ekiplerinin 4 kamyon ile tuzlama, 2 greyder ve 4 kepçe ile de kar temizleme çalışması yaptığı, çalışmalarda ana caddeler ve okul çevrelerindeki yollara öncelik verildiği kaydedildi. 
     
     ÇANKIRI'DA 180 KÖY YOLU ULAŞIMA KAPANDI 
     Çankırı'da ise dün öğle saatlerinde başlayan yoğun kar yağışı sonrasında Çankırı merkezde 15, Atkaracalar 8, Bayramören 20, Çerkeş 33, Eldivan 7, Ilgaz 22, Kızılırmak 5, Korgun 4, Kurşunlu 17, Orta 18, Şabanözü 11 ve Yapraklı İlçeleri'nde 20 olmak üzere toplam 180 köy yolu ulaşıma kapandı. 
     
     DÜZCE'DE 200 KÖY YOLU ULAŞIMA KAPALI 
     Kar yağışı Düzce'de de etkili oldu. Köy Hizmetleri İl Müdürlüğü yetkilileri, Düzce'ye bağlı 302 köyden 200'ünün yollarının ulaşıma kapalı olduğunu açıkladı. 
     Kar kalınlığı Düzce'nin yüksek kesimlerinde 70 santimetre olurken şehir merkezinde 30 santimetre olarak ölçüldü. Düzce'de kar yağışının bugün de etkili olarak devam etmesi bekleniyor. 
     
     ORTA KARADENİZ'DE 503 KÖY YOLU ULAŞIMA KAPANDI 
     Yoğun kar yağışı sonucu Samsun, Ordu, Amasya ve Sinop'ta 503 köy yolunun ulaşıma kapandığı bildirildi. 
     Samsun'da özellikle Vezirköprü, Ladik, Havza ve Asarcık İlçeleri'nde etkili olan kar yağışı günlük yaşamı olumsuz etkilerken, İl genelinde 215 köy yolu ulaşıma kapandı. Ordu'da Akkuş, Mesudiye, Gölköy, Çamaş ve Çatalpınar İlçeleri'ne bağlı toplam 170 köyle ulaşım sağlanamıyor. 
     Amasya'da 103, Sinop'ta ise 15 köy yolu kar yağışı nedeniyle ulaşıma kapandı. 
     Yetkililer, kapalı köy yollarını açma çalışmalarının sürdürüldüğünü belirterek, kar yağışının yoğun olduğu bölgelerde çalışmalarda aksamalar meydana geldiğini kaydettiler. 
     
     KAYSERİ'DE UÇAK SEFERLERİ İPTAL 
     Kayseri'de kar yağışı nedeniyle THY'nin İstanbul-Kayseri ve Kayseri-İstanbul uçak seferleri yapılamadı. 
     Yetkililer, Erkilet Havaalanı pistinde kar temizleme çalışmalarının devam ettiğini kaydettiler. 
     Kar yağışı ve tipi nedeniyle, Pınarbaşı, Sarız, Yahyalı, Develi ve Sarıoğlan İlçeleri'ne bağlı 45 köy yolu ulaşıma kapandı. 
     Erciyes Kayak Merkezi'nde ise kar kalınlığı son yağışla birlikte 75 santimetreye ulaştı. 
     
</TEXT>
</DOC>
