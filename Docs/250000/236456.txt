<DOC>
<DOCNO> 236456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko04.html </URL>
<DATE> 2004/05/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hurda indirimi sorun oldu... 
</HEADLINE>
<TEXT>

     Gelirler Genel Müdür Vekili Osman Arıoğlu, hurdaya ayrılan araçlar karşılığı yeni taşıt alımında uygulanan 4.5 milyar liralık indirimin kötüye kullanıldığını belirterek, buna ilişkin tedbirleri biran önce uygulamaya koyacaklarını söyledi. 
     Arıoğlu, A.A muhabirine yaptığı açıklamada, geçen yıl 3.5 milyar, bu yıl ise 4.5 milyar lira olarak uygulanan hurda indirimiyle birlikte çeşitli suiistimal olaylarının da ortaya çıktığını söyledi. Uygulamayla ilgili olarak İçişleri Bakanlığı ile de temasta olduklarını kaydeden Arıoğlu, ''İndirimi kötüye kullanıyorlar. Otomasyonlu vergi dairelerinden hurda indirimlerini çıkartacağız. Bunları tek tek kontrol edeceğiz. Hurdaya ayrılan bu araçların trafikten çekilmesi lazım. Ama bakıyoruz, trafiğe çıkmaya devam ediyorlar'' dedi. 
     Bu araçların İzmir'de bulunan Hurda İşletmesinde toplanması üzerinde de durduklarını bildiren Arıoğlu, kesin çözüm için Emniyet, Gümrükler, TASİŞ ve Makina Kimya Endüstrisi Kurumu Kurumu'na MKEK bağlı Hurdasan yetkilileri ile biraraya geleceklerini ve alınacak tedbirleri tartışacaklarını ifade etti. Arıoğlu, ardından da buna ilişkin önlemleri acilen uygulamaya koyacaklarını belirtti. 
     
     NE YAPILIYOR 
     Bu arada Gelirler Genel Müdürlüğü, hurda indiriminin uygulamaya girdiği Ağustos 2003'den bu yana çok sayıda mevzuat dışı olayla karşı karşıya kalındığını belirledi. 
     Bu konudaki tespitlerden bazıları şöyle 
     -Aynı hurda araca birden fazla belge düzenleniyor. Bir hurda araç için 4-5 defa belge düzenlendiği ve bu sayıda hurda indiriminden yararlanıldığı tespit edildi. 
     Ana dağıtım şirketleri dahil, otomobil satan işletmeler de, araç satışında müşteriye ''Hurda aracını ben sağlarım. Sana da 4.5 yerine 2.5 milyar liralık indirimde bulunurum'' diyerek, tek bir hurda araca ait belge ile çok sayıda kişiye bu şekilde satış yapıyor. 
     -Hurda belgesi olmadan, vergi dairesinde işlem yapılıyor. Otomobili satan kişiler, vergi dairesine giderek, Hurda belgemi bir hafta, 10 gün sonra getireceğim diyerek menfaat karşılığı işlemini yaptırıyor. 
     -Hurdaya ayrılarak, trafik kaydı silinmiş çok sayıda araç, köylerde ruhsatsız, plakasız ya da sahte plaka ile kullanılıyor. Hatta kentlerde bile bu araçlarla trafiğe çıkıldığı saptandı. 
     
     YAZIŞMALARA KONU OLDU 
     Hurda indirimiyle ilgili suistimal olayları, Maliye ve İçişleri Bakanlıkları arasında çeşitli yazışmalara da konu oldu. 
     Maliye Bakanlığı, İçişleri Bakanlığı'na gönderdiği bir yazıda, hurda indiriminden yararlanan bazı şahısların daha sonra bu araçlara sahte plaka takarak yasa dışı eylemlerde kullandığı yönünde sözlü duyumlar aldıklarını belirtti. 
     Yazıda, ''Hurdaya çıkarılan araçların bu tür yasa dışı kullanımlarının önlenebilmesi amacıyla, karayolları Trafik Yönetmeliği'nin ilgili maddeleri uyarınca, hurdaya çıkarılan araçların preslenerek fiziki olarak bir daha araç şeklinde kullanılamayacak duruma getirilmesinin uygun olacağı düşünülmektedir'' denildi. 
     İçişleri Bakanlığı da, pres olayına sıcak baktığını bildirdi. Ancak, konuyla ilgili yeni bir düzenlemeye gidilmesine ihtiyaç duyulduğunun da altını çizdi. 
     Bu arada preslemeyi kimin yapacağı konusu açıklık kazanmadı. Bir Maliye yetkilisi, ''Preslemeye evet deniliyor ama bunu kim yapacak Aracı trafikten kaldıralım, depolara çekelim deniyor ama iş bunu kimin yapacağına gelince yine kimse sorumluluk almak istemiyor. Diğer yandan mevcut düzenleme ile araç trafikten silinse bile kişinin mülkiyetinde kalabiliyor. Bunlar hep sorun'' dedi. 
     
     YASA TASLAĞI HAZIRLANIYOR 
     Öte yandan Emniyet Genel Müdürlüğü Trafik Hizmetleri Başkanlığı, hurdaya ayrılan araçların trafiğe çıkmasının önlenmesi için il emniyet müdürlüklerine genelge gönderdi. Genelgeye göre, hurdaya ayrılan araçlardan trafiğe çıkanlar trafikten men edilerek parka çekilecek. 
     Yetkililer hurdaya çıkan araçların taşrada yoğun olarak kullanıldığını belirterek, trafik uygulamaları sırasında tespit edilenlerin trafikten men edilerek parka alındığını ifade ettiler. 
     İçişleri Bakanlığı'nın konuyla ilgili bir yasa taslağı hazırladığını kaydeden yetkililer, taslağın yasalaşması durumunda hurda araçlardan trafiğe çıkanların tespit edilmesi durumunda, bu araçların mahkeme kararıyla ''müsadere'' edilerek mal müdürlüklerine teslim edileceğini bildirdiler. 
     Avrupa'da hurdaya ayrılan araçların preslendikten sonra tescil kayıtlarından düştüğünü belirten yetkililer, Türkiye'de de hurda araçların preslendikten sonra buradan alınan belgelerle işlemlerinin yapılması gerektiğini söylediler. 
     
     24 BİN ARAÇ İÇİN İNDİRİM 
     Gelirler Genel Müdürlüğü verileri, hurda indiriminin ne kadar yaygın olduğunu da ortaya koydu. 
     1 Ağustos 2003'ten 31 Mart 2003'e kadar geçen sürede sadece Ankara'da 24 bin araca hurda indirimi uygulandığı öğrenildi. 
     2004 yılı başından Mart sonuna kadar başkentte satılan 17 bin taşıtın 11 bininde hurda indiriminden yararlanıldı. Böylece Ankara'da satılan her 100 aracın 65'i için hurda indirimine gidildiği belirlendi. 
     Türkiye genelinde de uygulamanın başladığı tarihten 31 Aralık 2003'e kadar yaklaşık 70 bin araç hurdaya çıkarıldı. 
     
</TEXT>
</DOC>
