<DOC>
<DOCNO> 218218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun20.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Denktaş, AB Bakanlığı istiyor" 
</HEADLINE>
<TEXT>

     KKTC Cumhurbaşkanı Rauf Denktaş'ın, Kıbrıs müzakereleri kapsamında, Annan planında yapılmasını istediği değişikliklere ilişkin Rum tarafına sunduğu önerileri madde madde yayımlamayı sürdüren Kıbrıs Rum basını, Denktaş'ın, dünkü görüşmede, ''Kıbrıs'ın Brüksel'de temsil edilmesi için Avrupa Konuları Bakanlığı kurulmasını'' istediğini yazdı. 
     Simerini gazetesi, Cumhurbaşkanı Denktaş'ın Avrupa Birliği'ne AB el atmaya çalıştığını, dünkü müzakereler sırasında çözüm sonrasında Kıbrıs'ın AB'de devlet başkanı tarafından değil, daimi olarak Avrupa Konuları Bakanı tarafından temsil edilmesini gündeme getirdiğini kaydetti. 
     Gazete, Denktaş'ın, görüşmede, ''madem ki dışişleri bakanı Rum olacak, Avrupa konuları bakanı neden Kıbrıslı Türk olmasın '' sorusunu sorduğunu ve Avrupa konuları bakanlığı binasının Kıbrıs Türk oluşturucu devletçiğinde bulunmasını istediğini belirtti. 
     Denktaş'ın bu tezinin, Rum yönetimi lideri Tasos Papadopulos'un, ''işleyebilir olması amacıyla Başkanlık Konseyi konusunda ortaya koyduğu teze karşılık'' olduğu yorumunu yapan gazete, konuyla ilgili haberine şöyle devam etti 
     ''Güvenilir kaynaklar, Başkan Papadopulos'un dün Başkanlık Konseyi'nin Annan planında öngörüldüğü gibi 4 Rum ve 2 Kıbrıslı Türk'ten değil, 6 Rum ve 3 Kıbrıslı Türk'ten oluşmasını ve de bir başkan ve bir başkan yardımcısı bulunmasını önerdiğini söylediler. Başkanlık 4 yıl Rumlara, 2 yıl Kıbrıslı Türklere ait olacak. Rum tarafının argümanlarından biri de, Başkanlık Konseyi'nin 6 üyeli kalması durumunda, başkanlık döneminin çok kısa sürede değişeceği ve bunun da Kıbrıs'ın AB'ye katılımını sorunlu kılacağıdır. 
     Denktaş bu konuya yanıtında, konunun, Kıbrıs'ın Avrupa konuları bakanlığı tarafından temsil edilmesi halinde çözülebileceğini, dışişleri bakanlığı Rumlara ait olduğu sürece Avrupa konuları bakanlığının daimi olarak Kıbrıslı Türklerin olabileceğini savundu.'' Cumhurbaşkanı Denktaş'ın dünkü görüşmede, ''egemenliğin ayrı olacağını'' yinelediğini ve ''iki federal meclisten biri olacak senatoda oranın, kesinlikle 24 Kıbrıslı Türk ve 24 Rum bulunması şeklinde tespitini'' istediğini belirten gazete, ''Böyle bir şey, geri dönecek Rumların federal seçimler sırasında Kıbrıs Türk oluşturucu devletinde oy kullanamamaları anlamına gelir'' yorumunu yaptı. 
     Dünkü görüşmelerde, Denktaş'ın Papadopulos'a verdiği ve Kıbrıs Türk tarafının Annan planında talep ettiği değişiklikleri içeren belgenin de gündeme geldiğini belirten ve Papadopulos'un, BM Genel Sekreteri'nin Kıbrıs Özel Temsilcisi Alvaro de Soto'ya ''Denktaş'ın tezlerinin çerçeve dışında olduğunu'' belirten bir mektup sunduğunu duyuran gazete, şunları yazdı 
     ''De Soto, Papadopulos'tan memnun değildi ve mektubunun yeterli olmadığını, Denktaş'ın görüşlerini yorumlaması gerektiğini söyledi. Papadopulos dün akşam üzeri, Denktaş'ın tezlerini kabul edilemez görerek, Denktaş'a yanıtlarını içeren ayrıntılı belgesini verdi.'' Gazete, Papadopulos tarafından ''kabul edilmez'' olarak nitelenen Denktaş'ın önerilerinin Başbakan Recep Tayyip Erdoğan tarafından desteklendiğini ve Erdoğan'ın ABD Başkanı'na yazdığı mektupta da aynı şeyleri istediğini kaydetti. 
     
     ''TÜRKİYE ABD'DEN RÜŞVET İSTİYOR'' 
     Fileleftheros, gazetesi de benzer konudaki haberinde, ''Ankara'nın, BM Genel Sekreteri Kofi Annan'ın hakemlik rolü oynayacağı Kıbrıs müzakerelerinin üçüncü aşamasında, Kıbrıs Türk tarafının endişelerinin tatmin edilmesini garanti altına almaya çalıştığını'' duyurdu. 
     ''Türkiye ABD'den rüşvet istiyor'' başlığıyla verdiği haberinde, Başbakan Erdoğan'dan Washington'a toprak ve egemenlik talepleriyle ilgili mesaj gönderdiğini savunan gazete, ''Başbakan Recep Tayyip Erdoğan'ın Amerikalılara, en üst seviyede, özellikle toprak ve egemenlikle ilgili konularda BM'ye baskı yapmaları gereğini ilettiğini'' savundu. 
     Gazete, Erdoğan'ın, ''nihai Annan belgesinde haritanın düz çizgiyle çizilmesini, Kıbrıs Türk devletçiğinin daha çok otonomiye sahip olması gerektiğini'' istediğini savunarak, ''Bilgi sahibi kaynaklar, Amerikalılarda Türk tarafının bazı taleplerini tatmin etme niyeti bulunduğunu, ancak aynı zamanda, Rum tarafının talep ettiği bazı değişikliklerin de garanti altına alınması gerektiğini düşündüklerini başkanlık konseyi, asliye mahkemesi gibi söylediler. Genel Sekreter Annan, bu mantıkta hareket edecek. Annan'ın, boşlukları doldurmayı Kıbrıs Özel Temsilcisi Alvaro de Soto aracılığıyla ileri götürmesi bekleniyor'' diye yazdı. 
     Cumhurbaşkanı Rauf Denktaş ile Rum yönetimi lideri Tasos Papadopulos arasındaki dünkü görüşmeye de değinen gazete, dün kurumsal organların seçimi konusunun görüşüldüğünü belirtti. 
     Gazete, Türk tarafının, Kıbrıslı Türkleri Kıbrıslı Türklerin, Rumları ise Rumların seçmesi mantığında ısrar ettiğini, ancak Rum tarafının, böyle bir gelişmenin ulusal açıdan saf net bölgeleri gündeme getireceğini düşündüğü için bu tutuma karşı çıktığını bildirdi. 
     ''Denktaş'ın belgesini açıklıyoruz'' başlıklı başka bir haberindeyse gazete, Cumhurbaşkanı Rauf Denktaş'ın, Papadopulos ve Alvaro de Soto'ya verdiği belgeyle, ''iki devlet ittifakı yaratılmasını talep ettiğini, istediği değişikliklerle yalnız Kıbrıs Türk idaresi altında geri dönecek Rum sayısını kısıtlamayı değil, bu kişilerin elerinden siyasi haklarını da almak istediğini'' yazdı. 
     Gazete, Denktaş'ın belgesini, bir tam sayfasına yayarak yayımladı ve belgenin fotokopisine de yer verdi. 
     
</TEXT>
</DOC>
