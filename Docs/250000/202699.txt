<DOC>
<DOCNO> 202699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun27.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam yakalandı... Peki, ABD'liler ne düşünüyor 
</HEADLINE>
<TEXT>

     Irak'ın devrik Devlet Başkanı Saddam Hüseyin'in yakalanması, ABD Başkanı George Walker Bush'un popülaritesini artırdı. 
     Saddam'ın yakalanmasından sadece 4 gün önce yapılan anketlerde popülaritesi yüzde 52 çıkan Bush, Saddam'ın ele geçirilmesinden sonra bu oranı yüzde 58'e yükseltebildi. 
     ABD'de 2004 yılı Kasım ayında yapılacak başkanlık seçimi öncesinde ise Cumhuriyetçi Partili Bush'a rakip olmak için Demokrat Parti içinde birbiriyle yarışan adaylar arasındaki mücadele de kızıştı. 
     CBS televizyonu ve New York Times gazetesi tarafından ortak düzenlenen son ankete göre, halk, Saddam'ın yakalanmasıyla savaşın bittiğine inanmıyor ve Saddam tehdidinin kalkmasına karşılık terörizme karşı ABD'nin daha güvenli hale geldiğini düşünmüyor. Bush'un popülaritesinin yüzde 58'e çıkmasına karşılık, halen halkın yüzde 33'ünün, genel olarak Bush'u onaylamadığı belirtildi. 
     Aynı ankette, Saddam yakalanmadan önce Bush'un tavırlarını onaylayanların yüzde 52, onaylamayanların yüzde 40 olduğu belirtildi. 
     Amerikalıların yüzde 46'sı, ABD'nin Irak savaşını kazandığını, yüzde 47'si ise kazanmadığını söyledi. Ankete göre, her 10 Amerikalıdan 9'u, savaşın halen devam ettiğine, 1'i ise savaşın bittiğine inanıyor. Savaş halen devam ediyor diyenlerin oranı yüzde 86, bitti diyenlerin oranı ise yüzde 11. 
     
     IRAK SAVAŞININ DEĞERLENDİRİLMESİ 
     Saddam'ın yakalanması, ABD'nin Irak savaşı için kamuoyundan aldığı desteğin düştüğü bir zamana denk geldi. 
     Saddam'ın yakalanmasıyla birlikte kamuoyunun Bush yönetimine yaklaşımında da olumlu bir gelişme görüldü. 
     Saddam'ın yakalanmasından önce ''savaş Saddam'ın devrilmesine değer'' diyenlerin oranı yüzde 47, ''değmez'' diyenlerin oranı yüzde 43'ken, Saddam yakalandıktan sonra ''Saddam'ın devrilmesine değer'' diyenlerin oranı yüzde 54 ve ''değmez'' diyenlerin oranı yüzde 37 oldu. 
     Aynı ankette, ''Irak'ta savaşın sonuçları, bu savaşı başlatmaya değdiğini gösterdi mi '' sorusuna karşılık, katılımcılar Saddam yakalanmadan önce yüzde 39 ve Saddam yakalandıktan sonra yüzde 44 oranında ''evet değdi'' dedi. ''Değmedi'' diyenlerin oranı ise Saddam yakalanmadan önce yüzde 54, Saddam yakalandıktan sonra yüzde 49 oldu. 
     Saddam yakalanmadan önce ABD'nin, Irak'ın yeniden yapılandırılması çalışmalarının çok iyi gittiğine inananların oranı yüzde 6'ydı, Saddam'ın yakalanmasından sonra bu oran yüzde 12'ye yükseldi. 
     Aynı soruya ''fena değil'' yanıtını verenlerin oranı, Saddam yakalanmadan önce yüzde 41, Saddam yakalandıktan sonra yüzde oldu. Bu soruya, ''Çok parlak değil'' yanıtını verenlerin oranı Saddam'ın yakalanmasından önce yüzde 33, Saddam'ın yakalanmasından sonra yüzde 21 oldu. 
     ABD'nin Irak'ın yeniden yapılandırılması çalışmalarının ''çok kötü'' gittiğine inananların oranı ise Saddam yakalanmadan önce yüzde 18'ken, Saddam yakalandıktan sonra yüzde 10'a indi. 
     ABD'nin Irak'a askeri operasyon düzenleyerek doğru şeyi yaptığına inananların oranı, Saddam'ın yakalanmasından önce yüzde 64'ken, Saddam'ın yakalanmasından sonra yüzde 63 oldu. 
     ''ABD askeri operasyon yapmamalıydı'' diyenlerin oranı ise Saddam yakalanmadan önce yüzde 28'ken, yakalanmasından sonra yüzde 31'e yükseldi. 
     
     ABD NE KADAR KALMALI 
     Ankete katılanların yüzde 15'i, ABD'nin Irak'ta 1 yıldan az, yüzde 34'ü 1 ila 2 yıl, yüzde 31'i 2 ila 5 yıl ve yüzde 12'si 5 yıldan fazla kalması gerektiğini söyledi. 
     Amerikan askerlerinin, Irak'ta istikrar sağlanıncaya kadar bölgede kalmasını destekleyenlerin oranı yüzde 56, ''mümkün olduğunca çabuk bölgeden ayrılalım'' diyenlerin oranı yüzde 35 oldu. 
     Saddam'ın Irak'ta Amerikan askerlerine saldırılara karıştığına inananların oranı yüzde 68, inanmayanların oranı yüzde 24 oldu. 
     Saddam yakalanmadan önce Irak'ın devrik liderinin saldırılardaki rolüne inananların oranı yüzde 72 ve rolü olmadığına inananların oranı yüzde 17'ydi. 
     Ankete katılanların yüzde 19'u, Saddam'ın yakalanmasından sonra Amerikan askerlerine saldırılarda artış, yüzde 24'ü azalma beklerken, yüzde 54'ü, mevcut durumun aynen devam edeceğini düşünüyor. 
     ABD'ye karşı terörist tehditlerde artış bekleyenlerin oranı ise yüzde 18, azalma bekleyenlerin oranı yüzde 19 ve ''durum aynı'' diyenlerin oranı yüzde 60. 
     
     BUSH'UN POPÜLARİTESİ 
     Ankete katılanlar, Bush'a çeşitli alanlarda, Saddam'ın yakalanması öncesi ve sonrasında olumluya doğru değişen bir destek sergilediler. 
     Bush'un terörizm konusundaki tutumunu onaylayanların oranı, Saddam'ın yakalanmasından önce yüzde 64'ken, bu oran daha sonra yüzde 68'e yükseldi. 
     Saddam yakalanmadan önce yüzde 45 olan Bush'un Irak konusundaki politikasının beğenilirliği de yüzde 59'a, dış politika beğenilirlik oranı yüzde 45'ten yüzde 52'ye, ekonomi politikaları beğenilirliği yüzde 44'ten yüzde 49'a ve genel politikalarının beğenilirliği yüzde 52'den yüzde 58'e yükseldi. 
     Demokrat Parti'nin 2004 seçiminde Bush'un karşısına çıkaracağı aday belli olmadan, gelecek başkanlık seçiminde kime oy verileceği sorusu yöneltilen katılımcılar, Saddam'ın yakalanmasından önce, yüzde 42 Bush, yüzde 41 Demokrat Parti yanıtını verdi. 
     Saddam yakalandıktan sonra ise bu oran, yüzde 44 Bush, yüzde 40 Demokrat Parti oldu. 
     ABD yönetiminin Irak'a savaş açmakta biraz ''fazla aceleci'' davrandığına inananların oranı yüzde 43, ''çok yavaş kaldığına'' inananların oranı yüzde 12 ve ''zamanlama doğruydu'' diyenlerin oranı yüzde 42 oldu. 
     Savaştan önce Bush yönetiminin Irak konusunda bildiklerinin hemen hemen tümünü halka anlattığına inananların oranı yüzde 29, ''önemli unsurları sakladığına'' inananların oranı yüzde 45 ve ''kitle imha silahları konusunda yalan söylediğine'' inananların oranı yüzde 16 oldu. 
     ABD yönetiminin Irak'ın yeniden yapılanmasında ''açık bir planı'' olduğuna inananların oranı yüzde 34, inanmayanların oranı yüzde oldu. Terörizme karşı savaşta yönetimin ''açık bir planı'' olduğunu söyleyenler yüzde 43, olmadığını söyleyenler yüzde 46 oldu. 
     Ekonominin iyi olduğunu söyleyenler yüzde 55, kötü olduğunu söyleyenler yüzde 41 oldu. 
     
     BUSH VE AMERİKAN ASKERLERİNİN CENAZELERİ 
     Ankete katılanların çoğunluğunun, ABD Başkanı George W. Bush'un, Irak'ta ölen Amerikalı askerlerin cenazelerine katılmadığını bilmediği görüldü. 
     Bush'un, cenaze törenlerine katılması gerektiğini söyleyenlerin oranı yüzde 66, katılmaması gerektiğini söyleyenlerin oranı yüzde 27 oldu. 
     Amerikalı yetkililer, Irak'ta ölen Amerikan askerlerinin cenazeleri gibi görüntülerin yayınlanmasına izin vermiyor. Ancak ankete katılanların yüzde 62'si, bu görüntülerin kamuoyundan gizlenmemesi gerektiğini, yüzde 27'si ise mevcut uygulamanın doğru olduğunu savundu. 
     Öte yandan, Saddam'ın yakalanmasıyla birlikte terörizme karşı savaşta bir numaralı isim olan Usame Bin Ladin'in yakalanması konusu da kamuoyunun gündemine yerleşti. Ankete katılanların yüzde 62'si, El Kaide terör örgütü lideri Usame Bin Ladin yakalanmadan veya öldürülmeden Afganistan'daki savaşın kazanılamayacağını söyledi. 
     Ankete katılanların sadece yüzde 25'i, ''Bin Ladin yakalanmadan da Afganistan'da savaşı kazanmış oluruz'' dedi. 
     Anketin, Saddam yakalanmadan önceki kısmının 10-13 Aralık tarihleri arasında ve yakalandıktan sonraki kısmının ise 14-15 Aralık tarihlerinde yapıldığı ve yüzde 3'lük bir yanılma payı verildiği belirtildi. 
     
</TEXT>
</DOC>
