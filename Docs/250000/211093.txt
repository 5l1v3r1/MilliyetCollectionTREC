<DOC>
<DOCNO> 211093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur26.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Baykal, 5 bin kere ''kardolaşma var'' desin, umurumda değil 
</HEADLINE>
<TEXT>

     Milli Eğitim Bakanı Hüseyin Çelik, özel okul yöneticilerine destek vereceğini belirterek, ''Size açık çek veriyorum, eğer Milli Eğitim bürokrasisi önünüze taş koyarsa, o bürokrat oturduğu koltukta oturamaz'' dedi. 
     Bakan Hüseyin Çelik, Özel Okullar Derneği tarafından Antalya Sheraton Otel'de düzenlenen ''Özel Okullar ve Eğitim Yönetimi Sempozyumu''na katıldı. Eğitim kurumlarını kamu okulları ve özel okullar şeklinde ayrı ayrı değerlendirmeyi ''bölücülük'' olarak gördüklerini ifade eden Bakan Çelik, herkesi bulunduğu yerden eğitim sistemine hizmet eden kurumlar olarak gördüklerini söyledi. 
     Türkiye'de özel okulların genel öğretim içindeki payının yüzde 2'ler düzeyinde olduğuna dikkati çeken Çelik, şunları söyledi 
     ''9 ilimizde hiçbir özel okul bulunmamakta. 24 ilimizde de ilköğretim düzeyinde özel okulumuz var, ama orta öğretim düzeyinde henüz okulumuz yok. Toplam bin 399 olan özel okullarımızın neredeyse 3'te birinden fazlası İstanbul'da. 438 bin kapasitesi olan özel okullarımızda ne yazık ki 222 bin gencimiz eğitim görmekte. Yani özel okullarımız yüzde 50 kapasiteyle çalışmakta.'' 
     
     ''625 SAYILI YASADA DEĞİŞİKLİK'' 

     İktidara geldikleri günden bu yana Türkiye'de özel eğitim kurumlarının teşvik edilmesi gerektiğini söylediklerini vurgulayan Bakan Çelik, özel okulların önündeki birçok engeli kaldırdıklarına dikkati çekti. 
     625 sayılı Özel Öğretim Kurumları Yasası'nda değişiklik yaparak, ihtiyaçlara cevap verecek bir düzenlemeye gideceklerini ifade eden Çelik, ''Yeni yasa tasarısının bu yıl içinde TBMM gündemine geleceğini ve özel okullarımızın bundan sonraki ihtiyacını karşılayacak şekilde yeni bir düzenlemeye kavuşacağını ifade etmek isterim'' dedi. 
     7'inci ve 8'inci 5 yıllık kalkınma programlarının özel kesimin eğitime yatırım yapmasının teşvik edilmesi, özel okullarda okuyan öğrencilerin eğitim harcamalarının bir kısmını vergi iadesi, burs ve muafiyetle sübvanse etmek gibi maddeleri içerdiğini belirterek, şöyle devam etti 
     ''Bunlar yapılamadı. Peki niçin Yapılması gereği halde, yapılması aklın gereği, rasyonalitenin gereği olduğu halde bazı şeyler niçin yapılamıyor Yapılamamasının sebebi şudur Türkiye'de yerleşik olan bir statükocu anlayış var. Değişmek istemeyen, değişime direnen, tabiri caizse ipek böceği politikasıyla kendisini kozasının içine hapsetmiş olan bir anlayış vardır.'' 
     
     ''HEDEF 500 OKUL'' 

     Hükümet olarak okulların satışını gündeme getirmelerinin ardından çok tepki aldıklarını hatırlatan Bakan Çelik, kendisinin ''Okul satan bakan'' ilan edildiğini söyledi. 11 Eylül'de başlatılan ''Eğitime Yüzde Yüz Destek Kampanyası'' çerçevesinde 11 Eylül'den bugüne kadar 200'en fazla okul yaptırma projesi geliştirdiklerini kaydeden Çelik, bu yılın sonuna kadar Türkiye genelinde 500 okula ulaşmayı hedeflediklerini vurguladı. 
     Şu ana kadar okul satışı yapılmadığını dile getiren Çelik, şehir merkezinde kalan ve arsası çok kıymetli olan okulları satmak istediklerini kaydetti. 
     
     ''MÜFREDAT AYNI'' 

     Özel okulların Milli Eğitim Bakanlığı'nca denetlendiğini, standartlarının ve müfredatının bakanlık tarafından belirlendiğini kaydeden Bakan Çelik, özel eğitim kurumlarından korkulmaması gerektiğini söyledi. Çelik, ''Bir müfettiş devlet okuluna nasıl yaklaşıyorsa özel okula o şekilde yaklaşmıyorsa, görevini hakkıyla yapmıyor demektir'' diye konuştu. 
     Cumhuriyeti ''Binlerce yıllık tarihimiz içinde elde ettiğimiz en büyük kazanç'' olarak değerlendirerek Çelik, ''Ama size şunu söyleyeyim, Cumhuriyet tek başına yetmez. Anayasa'da Cumhuriyetimizin özellikleri sayılırken, demokratik, laik, sosyal devlet demişiz. Dünyada birçok cumhuriyet var, Küba da cumhuriyet, İran da cumhuriyet. Ama İngiltere, Hollanda, İsveç, Norveç, bunlar da krallık. Şimdi hangisi cumhuriyet, hangisi krallık soruyoruz size. Bizim Cumhuriyeti demokrasiyle taçlandırmak gibi bir sorumluluğumuz var'' şeklinde konuştu. 
     
     ''KADROLAŞMA İDDİALARI'' 

     Milli Eğitim Bakanlığı'nda kadrolaşma olduğu yönündeki iddialara da yanıt veren Bakan Çelik, ''Bana bir tek insan gösterin, Milli Eğitim Bakanlığı'na bir öğretmen, bir memur, tarafımdan devlet memuru sıfatıyla bir hademe bile atanmışsa, ben meclisin huzurunda, sizlerin huzurunda herkesten özür dilerim. Yok böyle bir şey'' dedi. 
     Bakan Çelik, özel okul yöneticilerine de seslenerek, ''Size açık çek veriyorum, eğer Milli Eğitim bürokrasisi önümüze taş koyarsa, eğer bürokratik engeller sizi çıkmaza sokar, işlerinizi kolaylaştırmak yerine zorlaştırırsa o bürokrasi o şekilde kalmaz, o bürokrat da oturduğu koltukta oturamaz. İsterse CHP Genel Başkanı mecliste 5 bin kere Kadrolaşma vardır desin. Hiç umurumda değil'' diye konuştu. 

     
</TEXT>
</DOC>
