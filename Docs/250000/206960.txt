<DOC>
<DOCNO> 206960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yazar/cemal.html </URL>
<DATE> 2004/01/07/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Barikat Kıbrıs'ta kuruldu 
</HEADLINE>
<TEXT>

   
   Dışişleri'nden üst düzeyde bir diplomatla geçen gün sohbet ederken, "Barikat Kıbrıs'ta kuruldu " dedi. Belki daha doğru deyişle barikatlar Ankara'da kuruldu. Örneğin, Genelkurmay Başkanlığı'nda Kıbrıs'la ilgili yapılan yazılı bir çalışmadaki şu satırlar ilginç 
   "Dışişleri Bakanlığı'nın sürdürmekte olduğu yaklaşımın Türkiye'yi Kıbrıs'ta kalıcı ve yaşayabilir bir çözüme değil, teslimiyete götüreceği açıktır. Dışişleri'nin bu yaklaşımının düzeltilmesi gerekir." 
   Böyle mi düşünüyor asker .. 
   Cumhuriyet'in bu haberiyle ilgili olarak ertesi gün Genelkurmay'dan çıkan 'yalanlama'ya rağmen yukarıdaki satırlar, öyle anlaşılıyor ki, bir gerçeği yansıtıyor. 
   Genelkurmay'ın resmi görüşü bu olmayabilir. Ama gerek Genelkurmay, gerek Dışişleri koridorlarının bugünlerdeki havası, 'Annan planı'ndan kaynaklanan bir çatlağın varlığını ortaya koyuyor. 
   Dışişleri'nde de Genelkurmay koridorlarında esen havayı paylaşanlar var tabii. Ama bugün için Dışişleri'ndeki gelişmelere damgasını vuran eğilim daha farklı. Kıbrıs'ta çözüm için çerçeve olarak Annan planının alınması ve bu çerçevede mümkün olan en az değişiklik önerisiyle müzakere masasına oturulması yönünde... 
   Teslimiyetçilik mi bu 
   Sanmıyorum. 
   Tersine pozitif bir yaklaşım bu. İstemezükçü bir tavır değil. Kıbrıs'ta makul, kalıcı bir çözüm istiyorsak ve Türkiye'nin 'Avrupa yolu'nda mesafe almasından yanaysak, Annan planının çerçevesinde bazı düzeltmelerle yola çıkmalıyız. Çözümü içtenlikle isteyen taraf olduğumuzu göstermeliyiz. 
   Bu da ciddi bir 'zihniyet değişimi'ni gerektiriyor. Dünyaya hala soğuk savaş gözlükleriyle bakan, Annan planını genel olarak olumlu bulan herkesi neredeyse vatan hainliği ile suçlayan Denktaş çizgisiyle, "Denktaşçılık"la bir yere gidemeyiz. 
   Askerlik ayrı, diplomatlık ayrı. 
   Askerlik mesleğinin doğasında siyah - beyaz ağır basar. Dost - düşman tahlilleri ister istemez ön plana çıkar. Çünkü askerlikte düşmanı yenmektir temel hedef. Buna karşılık diplomasi nüanslar, ince ayrımlar mesleğidir. Diplomaside oyun daha çok gri alanlarda oynanır. 
   Genelkurmay'da kimilerinin bir an fren yapıp soğukkanlı durum muhakemesine geçmelerinde yarar var. Bir kısmını çok uzun yıllardır yakından tanıdığım değerli diplomatları 'teslimiyetçik'le suçlayabilen zihniyetin artık değişmesi gerekiyor. Sanmıyorum ki bu, askerin resmi görüşü olsun. 
   Avrupa Birliği eğer Türkiye'ye düşman bir blok değilse... Yunanistan'la Güney Kıbrıs da artık düşman sayılmıyorlarsa... Onları eğer geleceğin ortakları olarak görüyorsak, o zaman bir zihniyet değişimini yaşamak zorundayız. 
   Yok, Rumlar düşmansa... 
   Kıbrıs'ta çözüm istemiyorsak... 
   AB'ye karşıysak... 
   Avrupa bizi böler diyorsak... 
   O zaman ne duruyoruz Barikatlar kurmak yerine, Kıbrıs'ta çözümsüzlüğün arkasına saklanmak yerine, çıkıp açık açık söyleyelim bütün bunları... 
   Peki ya hükümet nerede 
   Kıbrıs'ta ne yapacak 
   Çankaya zirvesi niye gecikiyor 
   Genelkurmay - Dışişleri çatlağı mı, yoksa hükümetin kararsızlığı mı .. Yoksa perde arkasında işler yolunda mı 
   
      
   
   
</TEXT>
</DOC>
