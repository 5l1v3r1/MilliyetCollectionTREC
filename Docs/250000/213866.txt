<DOC>
<DOCNO> 213866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun07.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Güvenlik Konseyi'ni Kıbrıs konusunda bilgilendirecek 
</HEADLINE>
<TEXT>

     BM Genel Sekreteri Kofi Annan, Kıbrıs müzakerelerinin yeniden başlatılması ve taraflara gönderdiği mektuplar konusunda BM Güvenlik Konseyi'ni bilgilendirecek. 
     BM kaynakları, Kofi Annan'ın Salı günü KKTC Cumhurbaşkanı Rauf Denktaş ve Rum Yönetimi lideri Tasos Papadopulos'la yapması beklenen görüşme öncesinde yarın Güvenlik Konseyi'nin 15 üyesini bilgilendireceğini belirttiler. 
     Aynı kaynaklar, Güvenlik Konseyi'nin 1475 sayılı kararının BM Genel Sekreteri'ne kapsamlı destek vermesinden ötürü Konsey'in toplantıda yeni bir karar almasının beklenmediğini kaydettiler. 
     BM Genel Sekreteri'nin Kıbrıs Özel Temsilcisi Alvaro de Soto da, Cuma günü, Konsey'in 5 daimi üyesini Kıbrıs konusundaki son görüşmeler hakkında bilgilendirmişti. 
     BM kaynakları, Annan'ın yarın Konsey'le yapacağı toplantının bunun devamı niteliğinde olacağını belirttiler. 
     
     KKTC MÜZAKERE HEYETİ 
     Öte yandan, BM diplomatik kaynakları, KKTC Cumhurbaşkanı Rauf Denktaş'ın müzakere heyetinde ''sert çıkışlarıyla tanınan Mümtaz Soysal'a yer vermesinin sıkıntı yaratabileceğini'' ifade ettiler. 
     Aynı kaynaklar, önceki müzakerelerde ''sert çıkışlarıyla bilinen Soysal'ın yeni tur görüşmelerde takınacağı tavrın da merakla beklendiğini'' belirttiler. 
     BM kaynakları, ayrıca heyette yer alan KKTC Başbakanı Mehmet Ali Talat ve Başbakan Yardımcısı Serdar Denktaş'ın Annan'la yapılacak görüşmede yer alıp almayacaklarının da merak konusu olduğunu kaydettiler. 
     Kofi Annan'ın Salı günü KKTC ve Rum Yönetimi heyetleriyle biraraya gelmesi bekleniyor. 
     
</TEXT>
</DOC>
