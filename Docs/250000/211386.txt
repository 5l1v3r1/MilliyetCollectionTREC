<DOC>
<DOCNO> 211386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yasam/yas02.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sevgili günlük' yazar yapabilir 
</HEADLINE>
<TEXT>

   Küçük yaşlarda günlük tutan çocuklar, hayal dünyaları geniş olduğu için büyüyünce daha kolay kitap yazabiliyor 
      
   SELÇUK Üniversitesi Eğitim Fakültesi Dekanı Prof. Dr. Ömer Üre, çocukların günlük tutmasının, onların gelişimini olumlu yönde etkilediğini söyledi. Üre, şöyle konuştu "Çocuklar çevresindekilerle duygularını genellikle çok fazla paylaşmaz. Daha çok ego - santrik ben merkezci olur. Tuttukları günlüklerle, duygularını sadece kendilerine anlatır. Kendilerini ifade edebilme yetenekleri fark etmeden gelişir. Dili kullanma yetenekleri güçlenir." 
   GÜNLÜK tutan çocukların ileride kitap yazmalarının daha kolay olduğunu kaydeden Üre, "Çünkü, günlük tutma alışkanlığı zamanla güzel yazı yazmayı da sağlayacaktır. Bazı çocuklar, üzerine düşüldüğünde ünlü bir yazar bile olabilir" diye konuştu. Anne ve babaların, kesinlikle çocuklarının tuttuğu günlüğü gizlice okumaya çalışmaması gerektiğini vurgulayan Üre, okunuyorsa bile ailelerin bunu çocuğa belli etmemeleri konusunda uyardı. 
   
   
</TEXT>
</DOC>
