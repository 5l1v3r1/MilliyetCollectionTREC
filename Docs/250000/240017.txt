<DOC>
<DOCNO> 240017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy14.html </URL>
<DATE> 2004/05/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Erdoğan ile Baykal atıştı, Sezer açık vermedi.. 
</HEADLINE>
<TEXT>

     YÖK yasasına karşı olanları sert bir dille eleştiren Başbakan Recep Tayyip Erdoğan, Cumhurbaşkanı Ahmet Necdet Sezer ile Türkiye Ziraat Odaları Birliği'nde TZOB bir araya geldi. Tasarı nedeniyle gergin geçen haftanın ardından yan yana oturan Sezer ve Erdoğan'ın iki kez sohbet etmesi dikkat çekti. Sezer, törene katılan CHP Genel Başkanı Deniz Baykal ile sadece tokalaştı. 
     Toplantıda, Başbakan Recep Tayyip Erdoğan ile CHP lideri Deniz Baykal ise kürsüde tarımın sorunları ve ekonomi ekseninde atıştı. 
     Karayolları Konferans Salonu'nda düzenlenen toplantıda, Başbakan Erdoğan Baykal'ın ardından söz aldı. Erdoğan, Baykal'ın tarımda enerji fiyatının yüksek olduğu, cari açık ve dış ticaret açığının tehlikeli bir düzeyde yükseldiği ve hükümetin çiftçi sorunlarını görmezden geldiği yönündeki eleştirilerine yanıt verdi. Tarımda enerji fiyatlarının sanayiden daha pahalı olmadığını belirten Erdoğan, Türkiye'nin kaliteli buğday ithal ettiğini vurguladı. 
     Erdoğan, Türkiye'deki buğdayın ithal edilen buğday kalitesinde olmadığını savunarak, ithalat rakamının 13-14 milyon ton düzeyinde bulunduğunu söyledi. 
     Baykal'ın çiftçi sorunlarıyla ilgilenilmediği eleştirileriyle ilgili olarak da Erdoğan, şöyle konuştu 
     "Sayın Genel Başkan hiç üzülmesin. Biz hassasiyetimizi birinci derecede hangi kategoride ve kanalda göstereceğimizi hükümet olduğumuzda ortaya koyduk. Bunu ortaya koyarken ülkemizdeki diğer hassasiyetleri de görüyoruz. Güçlendikçe başta çiftçimiz, dargelirli, işçi ve memurumuz olmak üzere yaşam standartlarını yükseltmek bizim boynumuzun borcudur. 
     Ama yoksa ben bunları veririm havasına girmemizin de hiçbir anlamı yok." 
     
     YANLIŞ ANLADI 

     Erdoğan, Baykal'ın cari açığın arttığı, dış ticaret açığının 24 milyar dolara yükseldiğine ilişkin eleştirilerini ise yanlış anladı. Baykal'ın sözlerini cari açığın 24 milyar dolara yükseldiği şeklinde algılayan Erdoğan, bunun doğru olmadığını, cari açığın 8.6 milyar dolar olduğunu söyledi. 
     Bu sözler üzerine Baykal, oturduğu yerden müdahale ederek "Dış ticaret açığı rakamını söyledim" uyarısında bulundu. 
     Erdoğan, bunun üzerine "Bu oldu şimdi. Ancak dış ticaret açığı korkulacak bir mesele değil, ihracatımız artıyor. Yılsonu itibariyle 50 milyar doları aşacağız" dedi. 
     
     "KREDİ PLANLARINA BAKABİLİRLER" 

     Başbakan Erdoğan, Baykal'ın hükümetin çiftçi kredilerinin geri ödenmesinde gösterdiği ilgiyi batık bankaların ödemelerine de göstermesi yönündeki eleştirisini yanıtlarken de bankaların kredi planlarının herkese açık olduğunu belirtti. Erdoğan, "Sayın Genel Başkan ve diğer dostlarımız, bu planları görürse o zaman bundan önce Fon'a devrilen bankaların olduğu dönemdeki bir anlayış var mı, yok mu onu çok daha yakından görme fırsatını bulurlar" diye konuştu. 

     
</TEXT>
</DOC>
