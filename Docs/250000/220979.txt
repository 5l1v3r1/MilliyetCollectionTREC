<DOC>
<DOCNO> 220979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko15.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel'e 30 milyon dolarlık sendikasyon kredisi 
</HEADLINE>
<TEXT>

     Vestel Beyaz Eşya Sanayi A.Ş., HSBC Bank liderliğindeki konsorsiyumdan 30 milyon dolar tutarında murabaha sendikasyonu almak üzere anlaşmaya vardı. 
     Sendikasyon kredisinin, Vestel'in beyaz eşya üretimini daha üst düzeye taşımak ve hizmet kalitesini sürdürmek için uygulamakta olduğu program kapsamında ihtiyaç duyduğu donanımların satın alınmasının finansmanında kullanılacağı bildirildi. 
     HSBC Bank'tan yapılan açıklamaya göre, başlangıçta 25 milyon dolar tutarında genel bir sendikasyon olarak tasarlanan ve 6 aylık geri ödeme süresi olan kısa vadeli finansman, anlaşmaya piyasadan çok güçlü bir destek gelmesiyle 30 milyon doların üzerine çıktı. 
     HSBC Bank A.Ş., murabaha sendikasyonu ile sağlanan bu finansmana 5.5 milyon dolar katkıda bulunacak. 
     Dubai Islamic Bank, Kuwait Finance House, Banque du Bosphore, Melli Bank plc, Family Finans Kurumu A.Ş., Union de Banques Arabes et Francaise ve Kuveyt Türk Evkaf Finans Kurumu A.Ş. finansmana katılan diğer kuruluşlar oldu. 
     Vestel Şirketler Grubu CEO'su Ömer Yüngül, yaptığı açıklamada, şirketin, söz konusu banka ve finans kuruluşlarıyla bir murabaha sendikasyonunda birlikte çalışmaktan onur duyduğunu bildirdi. 
     Yüngül, sendikasyon sürecinde elde edilecek fonların, müşteri memnuniyetinin artırılması yönünde kapasite artışının getirdiği işletme sermayesinin finansmanında kullanılacağını belirterek, ''Bu sendikasyon anlaşmasının, hem Türk ekonomisine, hem de Vestel'e duyulan güvenin bir işareti olduğu inancındayız'' dedi. 
     
     İSLAMİ FİNANS TOPLULUĞUNUN DESTEĞİ 
     HSBC Bank A.Ş. Genel Müdürü Piraye Antika da, Vestel'in uluslararası finans piyasalarındaki saygınlığının, Vestel Şirketler Grubu lehine düzenlenen söz konusu murabaha sendikasyonu ile kanıtlandığını belirtti. 
     Antika, ''HSBC'nin katkılarıyla gerçekleşen sendikasyon, yüksek katılım ve yatırımcı topluluğunun kalitesi, İslami finans topluluğunun Türkiye'ye ve önder şirketlerine verdiği desteğin devam ettiğine işaret etmektedir'' dedi. 
     Turkcell de Ocak ayında mal satımına dayalı bir sendikasyon türü olan murabaha sendikasyonu ile HSBC ve İslam Kalkınma Bankası önderliğindeki konsorsiyumdan 100 milyon dolarlık kaynak sağlamıştı. 
     Murabaha kredisi, finansör kurumun, kredi sağladığı şirket adına mal alıp, vadeli olarak o kuruluşa belli bir kar marjıyla malı satması olarak açıklanıyor. 
     
</TEXT>
</DOC>
