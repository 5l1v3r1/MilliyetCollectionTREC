<DOC>
<DOCNO> 201321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun03.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk eğitimine İsveç modeli... 
</HEADLINE>
<TEXT>

     Milli Eğitim Bakanı Hüseyin Çelik, okullara kurulması planlanan internet ve bilişim sistemi konusunda, İsveç'te Sisko sistem firma yetkilileriyle görüştü. 
     Çelik, Stockholm'de Türk öğrencilerin öğrenim gördüğü bir okulu ziyaret edip, akşam da Nobel ödüllerinin verildiği yemeğe katıldı. 
     Bakan Çelik, Çankırı Milletvekili Hikmet Özdemir ile bir günlük İsveç ziyaretine Stockholm'de Türk öğrencilerin devam ettiği Rinkebyskolan okulunu ziyaretle başladı. Türk öğrencilerin folklor gösterisini izleyen Çelik, Türkçe derslerine giren öğretmenlerin ve velilerin sorunlarını dinledi. Öğrencilerin sorularını da yanıtlayan Bakan Çelik, bir öğrencinin ''Neden buradasınız'' sorusuna, ''Ulaştırma Bakanlığı ile anlaşma yaptık. Türkiye'de de, burada olduğu gibi okullarda internet sistemini kuracağız. Bunu burada inceleyeceğiz. Bu konuda buradaki Sisko firması yetkilileriyle görüşeceğiz'' dedi. 
     
     GENÇ NÜFUS AVANTAJIMIZ 
     İsveç'te yaşayan vatandaşlardan Türkiye ile ilgili düşüncelerinde karamsar olmamalarını isteyen Çelik, ''Türkiye 5 yıl içinde AB ülkelerinin standartlarını sağlayabilir. Bu konuda en büyük avantajımız, genç nüfusumuzdur. Genç nüfusumuzu eğitebilirsek, bu bizim avantajımız olur'' diye konuştu. 
     Konuşmasının bir bölümünde Kemalettin Kamu'nun ''Bingöl Çobanları'' şiirini okuyan Çelik, öğrencilere de Türkçe şiir okutmak istedi, ancak şiir bilen öğrenci çıkmadı. 
     
     GÜRÜZ İLE YILDIZIMIZ BARIŞMADI 
     Milli Eğitim Bakanı Çelik, yeni YÖK Başkanı hakkındaki düşüncelerinin sorulması üzerine ise, ''Yeni YÖK Başkanı ile ilgili düşünce söylemek için icraatini görmek lazım. Eski Başkan Gürüz ile yıldızımız barışmadı'' dedi. 
     Türkçe ders veren bir öğretmenin, ''en büyük sorunumuz, çocukların burada açılan Kuran kurslarına gitmeleri. Çocukların burada beyni yıkanıyor, çocukların buralara devam etmesini sağlamak için büyük hediyeler veriliyor'' diye şikayette bulunması üzerine Bakan Çelik, ''Din duygusu insan varlığının ayrılmaz parçasıdır. İnsanları standart haline getiremezsiniz. Tek tip insan olmaz. Önemli olan ortak tek bir noktada birleşmektir'' dedi. Konuşmayı dinleyenler ise İsveç'teki Türklerin ortak nokta olarak sadece futbolda buluştuklarını kaydettiler. 
     Bakan Çelik, daha sonra öğrencilere, Türkiye ile ilgili en çok merak ettikleri konuyu sordu. Öğrenciler de Türkiye'nin ekonomisini merak ettiklerini söyledi. 
     Çelik, okuldan sonra Türkiye'nin Stockholm Büyükelçiliği'nde İsveç Radyosu'nun Türkçe yayınlar bölümünün konuğu olduktan sonra Nobel ödüllerinin verildiği akşam yemeğine katıldı. 
     
</TEXT>
</DOC>
