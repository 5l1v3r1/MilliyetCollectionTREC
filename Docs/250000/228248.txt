<DOC>
<DOCNO> 228248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy13.html </URL>
<DATE> 2004/04/03/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
CHP kurultay delegelerinden olağanüstü kurultay istemi... 
</HEADLINE>
<TEXT>

     Gaziantep'te 20 CHP kurultay delegesi, parti kurultayının olağanüstü toplanması isteminde bulundu. 
     Kurultay delegeleri, yaptıkları ortak açıklamada, CHP'nin 28 Mart yerel seçimlerinden başarısız çıktığını kaydetti. 
     Yerel seçimlerde CHP'nin yaşadığı başarısızlığı, Genel Başkan Deniz Baykal'ın açıklamaları da dahil hiçbir gerekçenin örtbas edemeyeceği belirtilen açıklamada, sağ siyasal partilerin eksiksiz uygulanan yanlış politikaları sonucu kitleleri yoksulluğa ve umutsuzluğa mahkum ettiği bir dönemde, CHP yönetiminin, yoksullaşan umutsuz kitleleri kendisine çekebilecekken, güven verici ve somut politikalar üretemediğinin öne sürüldüğü açıklamada, şu görüşlere yer verildi 
     ''CHP'de erime ve yok oluş süreci yaşanmaktadır. Bu süreçte temel sorun, ideoloji sorunu değil, 6 okta somutlaşan Ulusalcı-Kemalist ideolojiden ve sosyal demokrasinin evrensel ilkelerinden kopuştur. Biz Gaziantep kurultay delegeleri bu durum karşısında suskun kalamazdık. Bu başarısızlığın sebeplerini araştırmak, analiz etmek, tartışmak ve gerekecek tüzüksel, yönetsel tedbirleri oluşturmak için CHP Kurultayı'nın olağanüstü toplanması gerektiği görüşündeyiz.'' Olağanüstü kurultayın, delegelerden imza toplanarak gerçekleştirilmesi yerine, Genel Başkanlıkça çağrı yapılarak toplanmasının, parti bütünlüğü yönünden daha uygun olacağı belir7tilen açıklamada, ''Olağanüstü Kurultay gündeminin, tüzük değişiklikleri ve organlar seçimlerini de kapsaması gerekmektedir. Bu görüş ve isteklerimizin herhangi bir kişi veya grupla bağlantısı veya ilgisi bulunmamaktadır. Ülkemizin içinde bulunduğu tarihsel koşullarda CHP'ye her zamankinden daha çok gereksinim bulunmaktadır'' denildi. 
     
</TEXT>
</DOC>
