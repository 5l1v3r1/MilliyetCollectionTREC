<DOC>
<DOCNO> 245479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/magazin/amag.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz makyajında 'Türk işi' moda 
</HEADLINE>
<TEXT>


Bu yaz, göz altına yapılan 'beyazlatıcı' makyaj, kadınlarda çok 'moda'... Ünlü makyözlerse, "Hem çok çirkin hem de dünyada böyle bir moda yok" diyor 

BİRSEN ALTUNTAŞ İLKNUR GÜLMEZ 

Yaz aylarıyla hareketlenen gece yaşamında kadınlar bol dekolteli kıyafetleri, balyajlı ve fönlü saçları kadar, makyajlarıyla da dikkat çekiyor. Makyajlarda özellikle göz altlarına sürülen aşırı beyaz pudra ve kapatıcılar, yeni moda. Önceki gün Reina'nın açılışında da kadınların çoğu, bu göz makyajı ile geceyi renklendirdi. Türkiye'nin ünlü makyözleriyse, bu 'modayı' şöyle değerlendirdi 
Oya Tolga "Beyaz pudra ve kapatıcılar, göz makyajına aydınlık vermek için yapılır. Ancak aşırıya kaçınca ortaya son derece kötü bir görüntü çıkıyor. Bu tarz göz makyajı yapanlar sanal gözlük takmış gibi görünüyor." 
Suzan Kardeş "Bu tür makyaj bir alışkanlık haline dönüştü. Normalde gözaltına kendi ten renginde bir kapatıcı uygulamak lazım. Beyaz sürüldüğünde çok çirkin bir görüntü oluyor. Hatta gözlerinin altı mor kadınlar sürdüklerinde yeşilimsi bir renkle dolaşıyor. Çok amatörce bir şey. Biz o beyaz kapatıcıları surattaki çukur yerleri burun ve göz altlarını kapatmak için kullanırız. Ama bu kamerada görünmez. Gözlerinin altına beyaz sürünce kendini bronz zannedenler de var." 
Hakan Kültür "Makyajda böyle bir trend yok ama kadınların büyük kısmı bu makyajı yapmaya başladı. Yanlış bir makyaj stili. Üstelik yüzdeki makyajı daha ağır gösteriyor, doğallığı ortadan kaldırıyor. Göz altı kapatıcı ya da pudrası, ten tonunda olmalı ve belli olmayacak şekilde yapılmalı." 

Uygulayanlar memnun 
Reina'ya bu 'beyaz göz altı makyajıyla' gelenlerden Duygu Ulaş ise, halinden memnun olduğunu söyledi. Sürekli solaryuma gittiğini, bronzlaştığı zaman göz altlarında siyahlanmalar olduğunu belirten Ulaş, "Gece bir yere giderken daha aydınlık olsun ve hoş görünsün diye aydınlatıcı kullanıyorum. O gece de göz altıma makyözüm pudra uyguladı ve çok memnun kaldım" dedi. 

Göz altlarına beyaz kapatıcı uygulatma alışkanlığının 10 yıldır yaptığı mankenlikten geldiğini söyleyen manken İlgi Gövsa solda , şunları söyledi "Beyaz kapatıcı kullanmayı çok seviyorum. Beni rahatsız etmiyor. Mankenlik yaptığımda da hep ağır makyaj yapar, sürekli olarak göz altlarımıza beyaz kapatıcı sürerdik." 


</TEXT>
</DOC>
