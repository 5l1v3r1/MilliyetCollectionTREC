<DOC>
<DOCNO> 225867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo01.html </URL>
<DATE> 2004/03/26/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Yanal Avrupa'nın en iyi takımıyla oynadık ve elendik 
</HEADLINE>
<TEXT>

     Gençlerbirliği Teknik Direktörü Ersun Yanal, UEFA Kupası'ndaki en güçlü takıma yenildiklerini söyledi. 
     Teknik direktör Yanal, karşılaşma sonrasında düzenlediği basın toplantısında, Valencia maçını kazanabilmeleri için oyuncularının bireysel hatalarının az olması gerektiğine değinerek, ''Maç içinde çok hata yaptık. Golü yiyene kadar hatalarımızı telafi edebiliyorduk ve o ana kadar oyunu iyi götürdük. Golden sonra bir de 10 kişi kalınca Valencia'ya yenilmekten kurtulamadık. Sonuçta Avrupa'nın en formda ve en iyi takımlarından birine elendik. Bu durum oyuncularım ve kulübüm için iyi bir deneyim oldu. Bu tecrübemizden önümüzdeki yıllarda da yararlanacağız'' diye konuştu. 
     Yanal, bu yenilginin Türkiye Kupası finalinde takımı nasıl etkileyeceği sorusuna, ''Önümüzde çok zaman var. Ligden beklentimiz olmadığı için Türkiye Kupası'na takımı çok daha iyi hazırlarız'' diye yanıt verdi. 
     Kırmızı-siyahlı takımın kadrosunun Valencia karşısında yeterli olup olmadığı yönündeki bir soruya ise Yanal, ''Kadromuz kısıtlı. Türkiye Ligi ve diğer hedeflerimiz için önümüzdeki sezon kadromuzu zenginleştirmemiz lazım. Bunu yaparken İstanbul'un çekim alanından nasıl kurtulacağımızı bilemiyorum'' yanıtını verdi. 
     UEFA Kupası'nda en büyük favorinin Valencia olduğunu ifade eden Yanal, kupayı Valencia'nın alacağına inandığını sözlerine ekledi. 
     Valencia Teknik Direktörü Rafael Benitez ise ''Bizim için kolay bir maç olmayacağını biliyordum. İlk golü atana kadar zor anlar yaşadık. Golden sonra her şey bizim lehimize gelişti ve maçın kontrolünü tamamen elimize aldık'' diye konuştu. 
     
</TEXT>
</DOC>
