<DOC>
<DOCNO> 232041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy06.html </URL>
<DATE> 2004/04/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bumin "Anayasa Mahkeme üyelerinin bir kısmını TBMM seçebilir" 
</HEADLINE>
<TEXT>

     Anayasa Mahkemesi Başkanı Mustafa Bumin, Anayasa Mahkemesi üyelerinin bir kısmının TBMM tarafından seçilmesinden asla rahatsız olmayacağını söyledi. 
     Bumin, TBMM Başkanı Bülent Arınç'ı ziyaret ederek bir süre görüştü. Mustafa Bumin, yaptığı konuşmada, Anayasa Mahkemesi ve TBMM başkanlarının konumları gereği daha sık biraraya gelmeleri gerektiğini ancak her iki kurumun yoğun işleri nedeniyle bu ziyaretlerin istenilen düzeyde gerçekleşemediğini belirtti. 
     Bir gazetecinin, Anayasa değişikliği paketinin önümüzdeki hafta imzaya açılacağını ve bu paket içinde Anayasa Mahkemesi'nin yapısını değiştiren maddeler bulunduğunu belirterek, ''Pakette Mahkeme üyelerinin bir bölümünün TBMM tarafından seçilmesi öngörülüyor. Bundan rahatsızlık duyar mısınız '' şeklindeki sorusunu Bumin, ''Hayır asla rahatsız olmayız. Biraz sabırlı olursanız 26 Nisan'da yapacağım konuşmada bu konuda daha detaylı açıklamalarda bulunacağım'' diye yanıtladı. 
     Konuyla ilgili yaptıkları çalışmalarda, Avrupa ülkeleri ve Avrupa İnsan Hakları Mahkemesi'nin uygulamalarını da geniş biçimde incelediklerini bildiren Bumin, mahkeme üyelerinin üçte birinin meclisler tarafından seçilmediği ülkelerin yok denecek kadar az olduğunu söyledi. Hazırlanan pakette bu sayının daha az olarak öngörüldüğünü ifade eden Bumin, 1961 Anayasası'nda Anayasa Mahkemesi'nin 15 üyesinden 7'sinin TBMM tarafından seçildiğini anımsattı. Mustafa Bumin, yaptıkları çalışmalarda duygusallığa yer vermediklerini belirtti. 
     Yüce Divan görevinin Anayasa Mahkemesi'nden alınarak Yargıtay'a verilmesi konusundaki düşüncelerinin sorulması üzerine Bumin, konunun bir uzmanlık işi olduğunu ve uzun zamandır gündemde bulunduğunu söyledi. Bumin, Anayasa Mahkemesi'nde görev yapan en az 5 üyenin ceza davaları konusunda uzman olduğunu belirterek görevin Yargıtay'a devredilmesini yanlış bulduğunu sözlerine ekledi. 
     Bülent Arınç da Anayasa Mahkemesi üyelerinin TBMM tarafından seçilmesi konusundaki görüşlerini soran gazeteciye, ''Gelen düzenlemeyi görmek lazım. Ancak ben Anayasa Mahkemesi'nin üyelerinin bir kısmının TBMM tarafından seçilmesinde yarar görüyorum ve doğru buluyorum. Mahkemenin görev yükü fazlasıyla artmış durumda. Asıl üye yedek üye ayrımı kaldırılabilir veya üye sayısı artırılabilir. Teklif haline geldiğinde işin uzmanlarıyla görüşür ve işin doğrusunu yapmaya çalışırız'' yanıtını verdi. 
     
</TEXT>
</DOC>
