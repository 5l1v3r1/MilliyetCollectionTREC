<DOC>
<DOCNO> 211841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/spor/spo01.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'nin mazereti var 
</HEADLINE>
<TEXT>

   Beşiktaş Teknik Direktörü, futbolcuların motivasyon sorunu nedeniyle çok hata yaptığını söyledi, "Oyuncularımın şahsiyet ve imajıyla oynamamak lazım" dedi 
      
   'Hak edip kazandılar' 
   TÜRKİYE Kupası'ndan elenen Beşiktaş'ın Teknik Direktörü Mircea Lucescu, rakibi Gaziantepspor'u tebrik etti, hak ederek zafere ulaştıklarını belirtti. Maçta zaman zaman üstün olduklarını ama yaptıkları her hatanın golle sonuçlandığını ifade eden Rumen çalıştırıcı, motivasyon sorunları bulunduğuna dikkat çekerek, "Futbol çok hassas bir oyun. Bu yüzden oyuncularımın şahsiyet ve imajlarıyla oynamamak lazım" diye konuştu. 
   
   Sonradan çark etti 
   SAMSUNSPOR maçının ardından bir televizyonda yaptığı konuşmalar nedeniyle özür dileyen Lucescu, "Aslında programa katılmamam gerekiyordu. Ama çok ısrar ettiler, adeta yalvardılar. Sanki bir arkadaşım çay içmek için evine davet etti. Ancak daha sonra bana tokat atıp, küfür etti" dedi. Kartal'ın hocası, bu konuda son noktayı şöyle koydu Türkiye'yi ve Türk futbolunu çok seviyorum. Burada kalmak istiyorum." 
   
   Kupa kuraları yarın çekiliyor 
   TÜRKİYE Kupası'nda çeyrek final kuraları yarın çekilecek. Tur atlayan 7 takım dışında, bugün oynanacak Samsun - Fenerbahçe karşılaşmasından zaferle ayrılacak takım da torbaya dahil olacak. 
   
   Transfer çıkmazı 
   ARA transferde yeni isimler üzerinde duran Kartal'ın önüne sorunlar çıktı. Sağlık kontrolünden geçen Samsunsporlu Sinan'ın kasığında yırtık bulunduğu, bu nedenle 2 ay oynayamayacağı ortaya çıkınca transferden vazgeçildi. Hasan Özer'in transferi de, Antep Başkanı Celal Doğan'ın bonservisi için 300 milyar lira istemesiyle zora girdi. Kingston'un da dizindeki sorun da belirsizliğini koruyor. 
   
   Sağlamcı Sağlam 
   GAZİANTEPSPOR teknik direktörü Nurullah Sağlam, oyun stratejilerini Beşiktaş'ın etkili oyuncularını kilitlemek olduğunu, bunu da başardıklarını söyledi. 2-0'dan sonra biraz risk aldıklarını vurgulayan Sağlam, "Net bir skora rağmen zor maç oldu" ifadesini kullandı. 
   
   Destek istemedi 
   GAZİANTEPSPOR taraftarı tribünlere, "Türk futbolu cesur hakemlerle kurtulur" yazan bir pankart astı. Ancak maçtan önce yazıyı gören hakem Ali Aydın, bunun kaldırılmasını istedi. Uyarıyı dikkate alan görevliler, pankartı indirdi. 
   
   Yönetimin mazbata günü 
   ÜÇÜNCÜ kez Beşiktaş Başkanlığı koltuğuna oturan Serdar Bilgili ve yönetimi, bugün mazbatalarını alacak. Divan Kurulu Başkanı Şeref Nasır, yönetim dışında diğer kurulların mazbatalarını da teslim edecek. 
   
   
   
</TEXT>
</DOC>
