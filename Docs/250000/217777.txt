<DOC>
<DOCNO> 217777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo38.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst ısrarlı Derbi gündüz oynansın 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, hafta sonunda Fenerbahçe ile yapacakları derbi maçın gündüz oynanmasında ısrarlı olduklarını, yarınki İl Spor Güvenlik Kurulu toplantısında bu konuyu yetkililere ileteceklerini söyledi. 
     Dürüst, Ümit Karan'la sözleşme imzalanması sonrasında derbi maçla ilgili açıklamalarda bulunurken, ''Eşitlik ilkesine uygun olarak, Fenerbahçe maçının gündüz oynanmasını ve ilk maçta alınan önlemlerin aynısının alınmasını istiyoruz'' dedi. 
     İlk maçın gündüz oynanması konusunda inisiyatifin kendilerinde olmadığını ifade eden Dürüst, şöyle konuştu 
     ''Emniyet güçleri gerekli önlemleri alamayacaklarını belirterek, maçın gündüz oynanması gerektiğini bize söylediler. Fenerbahçeli taraftarların da gelebilmesi için buna uyduk. Bu, 60 bin taraftarımızın stada gelmesini engelledi. Fenerbahçeli taraftarlara ayırdığımız bölümde de önlemler aldık. Büyük yer boşlukları bırakarak rahat etmelerini sağladık. Biz de şimdi aynısını istiyoruz. Yarınki İl Spor Güvenlik Kurulu toplantısında konuyu dile getireceğiz. Geçen yıl Fenerbahçe ile yapılan maçta neler olduğunu hepimiz biliyoruz.'' 
     
     VILLARREAL 
     Galatasaray'ın, UEFA Kupası 3. turunda yarın yapacağı Villarreal maçıyla ilgili açıklamalarda da bulunan Dürüst, ''Ligdeki kötü performans, bu maçın durumunu etkilemez. Villarreal ile önemli bir maç yapacağız. Kupayı almak için bu maçı kazanmalıyız. Deneyimli bir takımız. Seyirci faktörü de çok önemli olacak'' dedi. 
     
     MURAT ÖZAYDINLI'YA CEVAP 
     Ali Dürüst, Fenerbahçeli yönetici Murat Özaydınlı'nın, geçen günlerde Galatasaray'la ilgili yaptığı açıklamalar konusunda da şu görüşlere yer verdi 
     ''Galatasaray'ın geçmişte aldığı başarılarla ortaya çıkan fark, Özaydınlı'nın böyle bir açıklama yapmasına neden olmuş. Üzüntüyle yapılan bir açıklama olarak değerlendiriyoruz. Üniversite çatısı altında böyle bir üslupla konuşmak yanlış. Seyircimiz konusunda yaptığı açıklamalar doğru değil. Biz Kopenhag'da da Almanya'da da statları doldurduk. Önemli olan buralara gidebilmektir. Villarreal maçında da seyircimize bu yönde görev düşüyor. Taraftarlarımız yarınki maçta stadı doldurarak Özaydınlı'ya en iyi cevabı verecektir.'' Dürüst, Galatasaray Kulübü'nün olağan genel kurul toplantısı konusunda da ''Galatasaray'da herkes başkan olabilir. Şu an 3 başkan adayı bulunuyor. Ama henüz renkler belli olmadı. Demokratik bir ortamda seçimin yapılacağına inanıyorum'' açıklamasını yaptı. 
     
</TEXT>
</DOC>
