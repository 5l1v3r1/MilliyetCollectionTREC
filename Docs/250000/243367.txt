<DOC>
<DOCNO> 243367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur15.html </URL>
<DATE> 2004/05/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Tatvan'da kaybolan 3 kız, arama ekiplerini uzaktan izlemiş .. 
</HEADLINE>
<TEXT>

     Bitlis'in Tatvan İlçesi'nde, Van Gölü'nün kenarında iki gün önce kaybolan ve dün akşam evlerine dönen 3 genç kız, ilçe sakinlerine ve yetkililere de zor saatler yaşattılar. 
     Önceki gün Tatvan'da bulunan Belediye Plajı'na, kardeşleriyle birlikte koyun otlatmaya giden Miyeser Beysülen 15 ile Elif Oran 14 ve Nurcan Baydur 14 , dün akşam saatlerinden evlerine dönmesinden sonra aileleriyle birlikte Tatvan İlçe Emniyet Müdürlüğü'ne getirildi. 
     Tatvan Emniyet Müdürü Can Ünal, AA muhabirine yaptığı açıklamada, 3 kızın, verdikleri ifadelerinde olayı uzaktan izlediklerini söylediklerini belirterek, olayın tek nedeninin korku ve cehalet olduğunu söyledi. 
     Kızların her gün gölün kenarına koyun otlatmaya gittiklerini ifade eden Can, şunları söyledi 
     ''Oradaki mahalle sakinleri bile onları tanıyormuş. Kızlardan Miyeser Beysülen'in ayağında bir yara varmış. Ayağına iyi gelir diye göle girmiş. Görgü şahidi de onlarla birlikteymiş. Bunların üçü üzerlerindeki elbiseyi tamamen çıkarmamışlar. Kızlardan biri eteği ve kazağı çıkarmış ve altta giydiği eşofmanla kalmış. Başlarına örttükleri başörtüleri çıkarmışlar. Biri de ayakkabısını gölün kenarına bırakmış. Bunlar göl kenarında oynarken kendi aralarında 'İmdat' diye bağırarak şakalar yapmışlar. Bu arada görgü şahidi Nursel Baydur'a 11 da koyunlara bakmasını söylemişler.'' 
     
     ''BİZ ARAMA ÇALIŞMASI YAPARKEN, KIZLAR BİZİ SEYRETMİŞ'' 
     Bir süre sonra göl kenarına gelen görgü şahidi Nursel'in, kızları orada göremeyince bağırarak diğer kardeşine haber verdiğini kaydeden Ünal, sözlerine şöyle devam etti 
     ''Üç kız kenarda oynadıktan sonra bitişikte bizim polis kampının bulunduğu sahil şeridinin üst kısımlarında dolaşma başlıyorlar. Nursel'in bağırışını da duyuyorlar. Bu kez küçük erkek kardeşlerinin boğulduğu düşüncesine kapılıyorlar ve kampın ara sokağından sahile bakınca kalabalığı görüyorlar. Onlarda korktukları için ne olay yerine, ne de evlerine gelemiyorlar. Ekipleri de olay yerinde görünce ailelerine nasıl hesap vereceklerini düşünüp olay yerine gelmiyorlar. Biz orda arama çalışması yaparken onlar bulundukları yerden bizi seyrediyorlar.'' Daha sonra bulundukları yerden uzaklaşmaya başlayan kızların Karşıyaka Mahallesi'ne gittiklerini dile getiren Ünal, orada bulunan bir vatandaşın kızlara gölde 3 çocuğun boğulduğunu söylediğini belirterek, ''Böylece bunlar kardeşlerinin kesin boğulduğunu düşünüyorlar. Okumayan ve çobanlık yapan Miyeser Beysülen ise o civardaki tepeleri iyi biliyor. Otların içinde yukarı çıkıyorlar. Çoban kız onları ahşap bir evin içine götürüyorlar. Gece orayı geçiriyorlar. Yani arama çalışmalarını yaptığımız alanın üst kısmındaki Yumurtatepe mevkiindeki tarlaya gidiyorlar'' dedi. 
     
     'PROFESYONEL SENARYO GİBİ...'' 
     Emniyet Müdürü Ünal, kızların bir geceyi aç, susuz geçirdiklerini ve eve dönmeye karar verdiklerini belirterek, ''Aileler kızlarını karşılarında görünce, hayalet gördüklerini düşünmüşler ve kapıyı kapatmaya bile çalışmışlar'' dedi. 
     Görgü şahidinin kendine göre onların boğulduğuna inandığını kaydeden Ünal, eşarpların suyun içinden çıkmasının, elbiselerin suyun kenarında olmasının ve görgü şahidinin anlattıklarının adeta ''profesyonel bir senaryo'' gibi olduğunu söyledi. 
     Van'dan gelen polis dalgıç ekibin yaklaşık iki gündür suda aramadıkları yer bırakmadıklarını ifade eden Ünal, ''Ekipler gece gündüz demeden çalıştılar. Dün Sabah 5'ten akşam 8'e kadar kızları aradılar. Ekipteki arkadaşlar bize Zap suyundan bile ceset çıkardıklarını, bu kadar aramalarına rağmen kızları bulamamalarının kendilerini de şaşırttığını söylediler. Yani Tatvan İlçe Emniyet Müdürlüğü olarak elimizden geleni yaptık. Sağolsun halk çok duyarlı davrandı. Tekneleri olanlar olay yerinden hiç ayrılmadan arama çalışmasına katıldı. Resmen gölün üstünü taradık. Van'daki polis dalgıçlarımız tatbikatlarını bırakıp geldiler'' diye konuştu. 
     Olaydan çıkarılması gereken dersler olduğunu belirten Ünal, ilçede kendilerinin de dalgıç ekibi oluşturması gerektiğini ve bu olay üzerine bu konunun gündeme geldiğini ifade etti. 
     
     ''SABAH HELVA, GECE TATLI DAĞITTILAR'' 
     Bu arada, dün sahilde gözyaşları içinde bekleyen ve aramaya katılan vatandaşlara helva getiren kızların ailelerinin, dün kızlarının bulunmasından sonra Tatvan İlçe Emniyet Müdürlüğü bahçesinde tatlı dağıttıkları gözlendi. 
     Aileler, kızlarını ölü beklerken diri bulduklarını, onları görünce şok olduklarını belirterek ve kızların bulunması nedeniyle çok mutlu olduklarını söylediler. Öte yandan, Van'dan arama ve kurtarma çalışmalarına katılmak üzere Tatvan'a gelen Van Emniyet Müdürlüğü Su Altı Arama ve Kurtarma ve Van Sivil Savunma ekipleri bugün Van'a döndü. 
     Arama çalışmalarına Van'dan gelen ekiplerin yanı sıra Ahlat İlçe Jandarma, Tatvan İlçe Emniyet, Yelken Okulları yetkilileri ve çok sayıda vatandaş katılmıştı. 
     
</TEXT>
</DOC>
