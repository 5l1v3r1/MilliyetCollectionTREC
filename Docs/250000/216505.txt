<DOC>
<DOCNO> 216505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko07.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da sarı lacivert bayrak 
</HEADLINE>
<TEXT>

     Fenerbahçe hisseleri, İMKB Ulusal Pazar'da işlem görmeye başladı. 
     Fenerbahçe Sportif Hizmetler Sanayi ve Ticaret A.Ş. hisse senetleri, açılıştan itibaren 11 bin 600 liraya çıkarak tavan yaptı. Seansın ilk 20 dakikası tamamlanırken Fenerbahçe hisseleri halka arz fiyatına göre yüzde 10.48'lik artışla tek fiyat 11 bin 600 liradan işlem görmeye devam ediyor. 
     Fenerbahçe hisselerinin İMKB Ulusal Pazar'da işlem görmeye başlaması brokerlar tarafından alkışlarla karşılandı. Brokerlerin masalarındaki sarı-lacivert Fenerbahçe bayrak, flama ve şapkaları da dikkat çekti. 
     Seansı izlemeye gelen Fenerbahçe Spor Kulübü Genel Mali Koordinatörü Abdülkadir Kuşin, buraya Fenerbahçe hisselerinin alıcılarının ilk seansta nasıl davranacağını izlemek üzere geldiklerini söyledi. 
     Kuşin, ''Piyasaları kandırmanın imkanı yok. Mutlaka doğrular satın alınıyor Borsa'da. Fenerbahçe hisseleri daha açılır açılmaz piyasanın izin verdiği yüzde 10 limitini kullanarak tavan fiyatları oluşturdu. Bu tablodan hem yatırımcılar hem kulüp adına mutluluk duyuyoruz'' dedi. 
     Kuşin, ikinci seansta ve önümüzdeki seanslarda da bu eğilimin devam edeceğini düşündüklerini, bunun en önemli ölçütünün arzın 6 katı talep gelmesi olduğunu bildirdi. 
     Fenerbahçe Sportif Hizmetler Sanayi ve Ticaret A.Ş.'nin yüzde 15 hissesi 10 bin 500 liradan halka arz edilmişti. 

     
</TEXT>
</DOC>
