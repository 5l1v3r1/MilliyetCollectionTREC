<DOC>
<DOCNO> 240783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur16.html </URL>
<DATE> 2004/05/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
KESK'ten "Blair" protestosu... 
</HEADLINE>
<TEXT>

     Kamu Emekçileri Sendikaları KESK Ankara Şubeler Platformu üyesi bir grup, İngiltere Başbakanı Tony Blair'in Türkiye'ye yapacağı ziyareti protesto etti. 
     Güvenpark'ta toplanan KESK üyesi grup, ''Eli kanlı Blair, Irak'tan elini çek'', ''Katiller defolun, bu ülke bizim'', ''Irak'taki işgale son'' sloganları attı. 
     Ellerinde ''Gelme Blair, istemiyoruz'' yazılı dövizler taşıyan gruba, bazı siyasi partiler ve sivil toplum örgütleri de destek verdi. 
     KESK Ankara Şubeler Platformu Dönem Sözcüsü İsmail Sağdıç, yağmura rağmen basın açıklamasını okudu. Sağdıç, Irak'ta ''insanlık dışı'' olayların yaşandığını ifade ederek, ''İnsanlık, halkların katili, işkenceci, işgalci Blair ve Bush'tan ve onların işbirlikçilerinden utanç duyuyor. Bizler bu utancı paylaşmamak, Blair'in ülkemizden defolmasını haykırmak için buradayız'' dedi. 
     ''İşgalcilerin Ortadoğu'dan ayrılmasını'' isteyen Sağdıç,''Eli kanlı katillerin, işkencecilerin kanlı postallarıyla ülkemiz topraklarını kirletmelerine, ellerindeki kanları bizlere de bulaştırmalarına seyirci kalmayacağız'' diye konuştu. 
     
</TEXT>
</DOC>
