<DOC>
<DOCNO> 209268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun11.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Başbakanı Blair'in eşi de kitap yazıyor... 
</HEADLINE>
<TEXT>

     İngiltere Başbakanı Tony Blair'in bir hukukçu olan eşi Cherie Blair'in, Kraliçe İkinci Elizabeth'in tahta çıkmasından bu yanaki başbakan eşleriyle ilgili kitap yazdığı açıklandı. 
     ''Japon Balığı Kavanozu'' adlı kitabında birçok başbakan eşiyle ilişkin bilgiler aktaracak olan Cherie'nin, bu arada 6 yıllık kendi deneyimlerinden de ipuçları vereceği tahmin ediliyor. 
     Cherie'nin Eylül ayında piyasaya çıkacak kitabında kızlık soyadı olan Booth'u kullanacağı ve kitabın yayıncılığını Chatto Windus adlı ünlü firmanın yapacağı belirtiliyor. 
     Eşinden önce başbakanlık yapmış pek çok siyasetçinin eşleriyle röportajlar yaptığı belirtilen Cherie'nin, bu çerçevede Margaret Thatcher'in geçen yıl ölen eşi Denis Thatcher ile de görüştüğü kaydediliyor. 
     Muhafazakar başbakanlardan John Major'ın eşi Norma Major da daha önce İngiliz başbakanlarının yazlık konutunun bulunduğu Checquers'daki yaşamı ve buranın tarihini anlatan bir kitap yazmıştı. 
     Cherie Blair'in kendi kitabını kaleme alırken Norma Major'ın kitabından büyük ölçüde yararlandığına işaret eden The Times gazetesi, ''Cherie böyle bir kitap yazma fikrine, Kraliçe'nin tahta çıkışının 50. yıldönümü dolayısıyla verilen davette bazı kişilerle yaptığı sohbet sırasında kapıldı'' diye yazdı. 
     Gazete, bu fikri Cherie'ye kimin verdiğine ise açıklık getirmedi. 
     
</TEXT>
</DOC>
