<DOC>
<DOCNO> 215400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/yasam/yas01.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
19 santime acı fatura 
</HEADLINE>
<TEXT>

   Boyunu uzatmak uğruna bacağını kırdırıp içine demir çubuklar yerleştirten 1.29'luk Christy Ruhe, iki yıl süren acılı bir tedavi sonunda 1.48 oldu... 
      DIŞ HABERLER SERVİSİ 
   
   ABD'nin Ohio eyaletindeki Pickerington kentinde bir klinik, boyundan şik yet edenlerin boylarını uzatıyor. Çoğunlukla cücelerin başvurduğu ve iki yıl süren 'boy uzatma tedavisi'nin bedeli 200 bin dolar yaklaşık 270 milyar lira . Bacakların kırılmasını, içlerine çubuklar yerleştirilmesini gerektiren tedaviyi yaptırmaya karar verenler, yıllarca süren şiddetli acıları da göze almak zorunda. 
   Ohio'daki kliniğe Eylül 2001'de 1 metre 29 santimetrelik boyunu uzatmak için başvuran Christy Ruhe, bu acıları göze alanlardan biri. Ruhe'nin ilk olarak sol bacağı kırılarak, içine bacağı uzatacak çubuklar yerleştirildi. Ardından da kasların ve sinir dokularının, uzayan kemiğe uyum sağlaması için acılı fizik tedavi süreci başladı. 
   Dokuların günde birer milimetre uzayarak kemiğin yeni boyuna uyması ve böylece acıların sona ermesi için sabırla bekleyen Ruhe, aylarca acı nedeniyle herkese sinirlendiğini, "Artık katlanamayacağım" dediğini anlatıyor. 
   
   Tedaviyi kesemedi 
   Ancak sol bacağı uzayıp sağ bacağı kısa kaldığı için Ruhe, mecburen tedaviye devam etti ve sağ bacağı için de aynı acılara katlandı. Bu arada sağ bacağına takılan çubuklarda oluşan bir enfeksiyon da işini iyice zorlaştırdı. 
   Ruhe'nin boyu, geçirdiği zorlu sürecin sonunda, 2003'te 1 metre 48 santimetreye ulaştı. Tedavinin bitişini kutlamak için düzenlenen partide, ailesi ve arkadaşları Christy'nin cesaretine hayran olduklarını söylerken, Christy de, artık her işini tek başına yapabildiği ve "acıyan" bakışlardan kurtulduğu için mutluydu. 
   
   
</TEXT>
</DOC>
