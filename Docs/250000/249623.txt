<DOC>
<DOCNO> 249623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko02.html </URL>
<DATE> 2004/06/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Borsada gözler IMF’de 
</HEADLINE>
<TEXT>

     Geçtiğimiz haftayı 17 bin puan sınırının hemen altından tamamlayan borsada bu hafta IMF heyetinden gelecek açıklamalar beklenecek. 
     Amerikan Merkez Bankası FED’in faiz artırım kararı almasının ardından gelişmekte olan diğer ülke piyasaları ile birlikte düşüş eğilimine giren bileşik endekste bu hafta gözler IMF heyetinde olacak. 
     Geçtiğimiz haftalarda IMF’nin temaslarından basına sızan Türkiye’nin borcunun ertelenmesi ile ilgili olasılıkların gerçeğe dönmesi halinde borsada tekrar bir yükseliş eğiliminin hakim olacağını ifade eden uzmanlar, bunun tersinin olması halinde ise yükseliş için AB üyeliği ile ilgili yaşanabilecek somut gelişmelerin ortaya çıkması gerektiğini düşünüyorlar. 
     Öte yandan Türkiye’nin IMF ile yolculuğunun ne şekilde devam edeceği ile ilgili gelişmelerin de borsanın yönünü etkileyeceği belirtiliyor. 
     Borsaya bu hafta damgasını vurması beklenen diğer gelişmeler ise, NATO zirvesi, petrol fiyatları ve alternatif piyasalardaki seyir olarak sıralanıyor. 
     Bu hafta için uzmanlar endeksin direnç seviyeleri olarak 17 bin ve 17 bin 500 seviyelerini telaffuz ediyorlar. Destek noktalarının ise 16 bin 700 ve 16 bin 400-500 aralığında olduğu kaydediliyor. 
     16 bin 100'e gerileme riski var 
     
     Gedik Yatırım'ın güne ilişkin teknik analiz beklentisi şöyle 
     17 bin seviyesinin altındaki kapanışın ardından 16 bin 700 desteğinin önemi artmış durumda. 16 bin 700 desteğinin kırılması durumunda 16 bin 100 civarına kadar gerileme riski olacağından bu hafta zayıf bir başlangıç olması halinde bir miktar pozisyon azaltılmasını öneriyoruz. 
     Piyasanın dirençleri sırasıyla 17 bin ve 17 bin 500 seviyesinde bulunmaktadır. Kısa vadeli göstergeler satışta olmasına karşın orta vadeli göstergeler alım konumunu sürdürüyor. 
     
</TEXT>
</DOC>
