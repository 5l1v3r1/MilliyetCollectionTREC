<DOC>
<DOCNO> 240003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko46.html </URL>
<DATE> 2004/05/14/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
TMSF Başkanı TMSF, morg ve mazarlığı da olan hastanedir... 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, TMSF'yi morg ve mezarlığı olan bir hastaneye benzetti. 
     Ahmet Ertürk, Bilkent Üniversitesi'nde düzenlenen ''Fon'a devredilen Bankaların Yarattığı Hukuki Sorunlar'' konulu panelde bir konuşma yaptı. 
     Ertürk, tedavi niteliğinde olan hastane TMSF bünyesinde hasta kalmayacağını belirterek, ''Bayındırbank'ı varlık yönetim şirketi şeklinde yapılandırmak istiyoruz, Pamukbank'ı hasta gibi görmüyoruz'' dedi. 
     Bankacılığın, sadece kendi sermaye riskini alan değil, mevduat riskini de alan bir yapıda olması gerektiğini belirten Ertürk, bankacılığın bir itibar müessesesi olduğunu kaydetti. 
     Fon'a alınan 20 bankadan 17 milyar dolar zarar devralındığını belirten Ertürk, hakim ortakların kendilerinin kullandıkları miktarın 11 milyar dolar, 3. kişilerin kullandıkları kaynağın 1.5 milyar dolar olduğunu söyledi ve geri kalan miktarın ise kur ve faiz zararından kaynaklandığını ifade etti. 
     Ertürk, Fon'a devredilen bankaların hakim ortaklarının bazılarının kötü niyetli davranmalarından, bazılarının ise kötü yönetim göstermelerinden dolayı bankaya el koyma işleminin gerçekleştiğini belirterek, ''Bankayı batıracak ölçüde risk almak yargılanma ile değerlendirilecek bir işadamı tercihidir. Bu konuda çok masum olunduğu düşüncesinde değilim'' diye konuştu. 
     5.5 milyar dolarlık tahsilata ilişkin olarak da Ertürk, Fon'un bütçesinin 50 trilyon lira olduğunu, bunun yarısının personel gideri olduğunu anlatarak, 3. şahıslardan her hafta 2.5 milyon dolar, ayda 10 milyon dolar topladıklarını belirtti ve bunun yılda 120 milyon dolara ulaşacağını kaydetti. 
     Ertürk, tahsilat için çalışmaya değdiğini belirterek, ''Amacımız bağcıyı dövmek değil üzüm yemek. 5.5 milyar dolar, protokole bağlanmış ve 15 yılda tahsil edilecek bir rakam'' dedi. 
     Galatasaray Üniversitesi Hukuk Fakültesi Dekanı Prof. Dr. Hamdi Yasaman da, geçmişte el konulan bankalara ilişkin kararlardan bahsederek, ''Hisarbank ve İstanbul Bankası'na el koyulduğu sırada sorumluluk davası açılmıştı. O sırada Bakanlar Kurulu, bankaların yönetim kurulunda bulunan generallerin bu sürecin dışında tutulması yönünde karar almıştı. Profesörler, öğretim görevlileri ise geceleri uyuyamamıştı'' dedi. 
     Toplantıda, Marmara Üniversitesi öğretim Üyesi Tevfik Altınok ile Bilkent Üniversitesi Hukuk Fakültesi Öğretim Üyesi Prof. Dr. Erden Kuntalp de birer konuşma yaptılar. 
     
</TEXT>
</DOC>
