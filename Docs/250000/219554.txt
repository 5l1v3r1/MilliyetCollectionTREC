<DOC>
<DOCNO> 219554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo36.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan ve İlhan Cavcav zafer için ne dedi 
</HEADLINE>
<TEXT>

     Başbakan Recep Tayyip Erdoğan, Gençlerbirliği-Parma maçı sonrasında yaptığı açıklamada, kırmızı-siyahlı takımın net bir skorla Avrupa'nın ilk 16 takımı arasına girdiğini söyledi. 
     Başbakan Erdoğan, başkent ekibinin gayet iyi bir performansla ve kontrollü bir oyunla turu atladığını belirterek, ''Turu geçmeyi hak eden taraf Gençlerbirliği takımıydı. Temennim, 4. turda da bu başarılarını devam ettirip, ilk 8 takım arasına girmeleridir'' diye konuştu. 
     
     FORMA HEDİYE EDİLDİ 

     Gençlerbirliği-Parma maçının devre arasında, Gençlerbirliği Kulübü Başkanı İlhan Cavcav, şeref tribününde Başbakan Erdoğan'a, üzerinde ''R. Tayyip'' yazılı Gençlerbirliği forması hediye etti. 
     CAVCAV PRİM ARTACAK, SIRA İSPANYADA 
     Gençlerbirliği Kulübü Başkanı İlhan Cavcav, İtalyan ekibi Parma'yı 3-0 yenerek UEFA Kupası'nda 4. tura çıkmalarının çok gurur verici bir olay olduğunu belirterek, ''Ancak bundan daha gurur verici bir olay, maça gelen centilmen seyircimizin maç boyunca bize verdiği destektir. Biz maçı bu destekle kazandık. Bundan sonraki maçlarda da seyircimizin desteğini bekliyoruz'' dedi. 
     İlhan Cavcav, İngiliz, Portekiz ve İtalyan ekiplerini kupanın dışında bıraktıklarını ifade ederek, şöyle konuştu 
     ''Futbolun 3 dev kulübünü UEFA Kupası'ndan eledik. Sıra İspanya'da. Bu turda bir İspanyol takımıyla eşleşip onları da elemek istiyoruz. 4. turda da Türkiye'yi en iyi şekilde temsil edeceğiz.'' Cavcav, sezon başında belirledikleri standart bir prim bulunduğunu, ancak bugün futbolcularının Türkiye'ye yaşattıkları bu mutlu olaydan dolayı istisnai bir durum olduğunu ve yönetim kuruluyla görüşerek tur priminde iyileştirme yapacaklarını söyledi. 
     Cavcav ayrıca, maça gelen Başbakan Recep Tayyip Erdoğan, Devlet Bakanı ve Başbakan Yardımcısı Mehmet Ali Şahin, Adalet Bakanı Cemil Çiçek ile milletvekillerine teşekkür ettiğini, Başbakan'ı 4. turda yapacakları maça davet ettiğini sözlerine ekledi. 
     
</TEXT>
</DOC>
