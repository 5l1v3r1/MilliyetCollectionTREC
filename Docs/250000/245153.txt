<DOC>
<DOCNO> 245153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/ekonomi/eko02.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
32 yıl sonra tüketici fiyatları tek haneyi gördü 
</HEADLINE>
<TEXT>


Mayısta yüzde 0.38 artan tüketici fiyatları endeksi yıllık bazda yüzde 8.88'e düştü. Böylece toptan eşya fiyatlarından sonra TÜFE de 32 yıl sonra ilk kez tek haneye indi 

EKONOMİ SERVİSİ 

Tüketici fiyatları endeksi TÜFE 32 yıl aradan sonra ilk kez tek haneye indi. Gıda fiyatlarının düşmesinin etkisiyle TÜFE mayıs ayında yıllık bazda yüzde 8.88'e geriledi. Böylece TEFE'den sonra TÜFE de yüzde 10'un altına düştü. Yılbaşından bu yana toptan eşya fiyatlarının yüksek çıkmasına neden olan toptan eşya fiyatları endeksi TEFE bu kez tarım fiyatlarındaki düşüşle inişe geçti. Devlet İstatistik Enstitüsü, 1972'den bu yana ilk kez TÜFE'de tek haneli enflasyon açıkladı. Aylık yüzde 0.38 çıkan TÜFE, yıllık bazda yüzde 8.88'e kadar düştü. Beş aylık TÜFE yüzde 3.18 oldu. 

Gıda düşürdü 
Aylık enflasyonun düşük çıkmasında en önemli unsur yüzde 2.3 düşen gıda fiyatları oldu. Puan olarak bakıldığında giyim enflasyonu TÜFE'ye 0.6 puan, konut 0.3 puan, ulaştırma ise 0.2 puan yükseltici yönde katkı yaptı. Gıda fiyatları ise 0.7 puan düşürdü. 
Yıllık bazda ise gıda ve içki fiyatları enflasyonu yüzde 5.1 ile yüzde 8.88 çıkan TÜFE'nin altında arttı. Merkez Bankası'nın her fırsatta uyardığı hizmet fiyatlarındaki yıllık enflasyon ise TÜFE'nin çok üzerinde gerçekleşti. Konut fiyatları yıllık bazda yüzde 15.5, sağlık yüzde 8.9, eğitim yüzde 22 ve lokanta, pastane ve otel fiyatları yüzde 21 arttı. 
Akaryakıta zam gelmesiyle düşük fiyatla uçan havayolu şirketlerinin fiyatlarını artırması mayısta uçak bileti fiyatlarını zam şampiyonu yaptı. Yüzde 18.2 artan uçak bileti fiyatlarını antep fıstığı ile fındık izledi. 

TEFE eksi çıktı 
TEFE ise Ağustos 2003'ten bu yana ilk kez eksi çıktı. Aylık bazda eksi yüzde 0.03 düşen fiyatların inmesi tarım fiyatlarından kaynaklandı. Ocak - nisan arasında enflasyonu artırıcı yönde etki yapan tarım fiyatları bu kez düşmesine katkıda bulundu. 
DİE verilerine göre tarım, ormancılık ve balıkçılık sektöründe fiyatlar aylık bazda yüzde 5.2 düşerken madencilik sektöründe yüzde 1.7, imalat sanayinde yüzde 2.1 ve elektrik, gaz ve su sektöründe yüzde 0.6 arttı. Puan olarak TEFE'deki yüzde 0.03'lük düşüşün yüzde 1.54'ü tarım fiyatlarındaki düşüşten, yüzde 1.51'i imalat sanayindeki artıştan kaynaklandı. 
2003 Mayıs'ında yüzde 33.7 olan yıllık TEFE ise bu yılın mayıs ayında yüzde 9.56'ya kadar gerilemesine karşın şubat, mart ve nisan ayı enflasyonuna göre arttı. 

İyi geçen ayın kötü gelen verisi Çekirdek enflasyon TÜFE ve TEFE'nin beklentilerin çok altında geldiği mayıs ayında, çekirdek enflasyonun özel imalat sanayi fiyat artışı yüzde 1.8 çıkması iyi gelen oranların kötü verisi oldu. 
Ocak 2003'te yüzde 3.6 artışından sonra hızla gerileyen çekirdek enflasyon bu tarihten sonraki en yüksek seviyesine ulaştı. Özel sektörün maliyet enflasyonu olarak değerlendirilen çekirdek enflasyonun alt kollarından tekstilde yüzde 5.2, son aylarda ithalatın arttığı elektrikli makine sektöründe yüzde 3.8 ve Çin'den gelen talep nedeniyle yüksek ihracatın yapıldığı ana metal sanayi sektöründeki yüzde 3.3'lük fiyat artışları ayın en dikkat çeken verileri oldu. 


Mayısta en fazla uçak bileti zamlandı Ürün adı Aylık Yıllık Uçak bileti 18.2 -14.7 Antep fıstığı 13.3 -22.7 Fındık 12.7 40.5 Er. t- shirt 10.4 1.2 Takım elbise 9.6 -4.4 Paket çay 9.2 31.9 Bluz 9.0 1.4 Kuru kayısı 8.2 -10.7 Tayyör 8.1 -6.3 Patates 6.8 -12.4 

TÜFE'yi giyim artırdı Altkollar Aylık enf. Enflasyonu kaç puan artırdı Gıda -2.3 -0.7 Giyim 5.8 0.6 Konut 1.1 0.3 Ulaştırma 1.7 0.2 TÜFE 0.4 0.4 

Tarım TEFE'yi düşürdü Altkollar Aylık enf. Enflasyonu kaç puan artırdı Tarım -5.2 -1.54 İmalat 2.1 1.51 TEFE -0.03 -0.03 


</TEXT>
</DOC>
