<DOC>
<DOCNO> 210713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur12.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de mahsur kalan 25 yolcu 12 saat sonra kurtarıldı... 
</HEADLINE>
<TEXT>

     Bingöl'de yola çığ düşmesi nedeniyle mahsur kalan 25 yolcu, Köy Hizmetleri ekiplerinin çalışmaları sonucu 12 saat sonra kurtarıldı. 
     AA muhabirinin aldığı bilgiye göre, dün akşam saatlerinde Bingöl'den Yelesen Köyü'ne yolcu götüren midibüste bulunan 25 yolcu, Dikme Köyü yakınlarına çığ düşmesi sonucu mahsur kaldı. 
     Cep telefonuyla yardım isteyen yolcular, yoğun kar yağışı ve tipiye rağmen, bölgeye ulaşan Köy Hizmetleri ekiplerinin yardımı ile 12 saatlik bir çalışmanın ardından kurtarıldılar. 
     Bu arada, Sancak Beldesi'nden Bingöl'e gelen Tarım İl Müdürlüğü'nde çalışan 3 kişilik ekip de Kartal Tepesi'nde yoğun kar yağışı ve tipi nedeniyle mahsur kaldı. 
     Mahsur kalan 3 kişi, Köy Hizmetleri'nin çalışması sonucu 3 saat sonra kurtarıldılar. 
     
</TEXT>
</DOC>
