<DOC>
<DOCNO> 231424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur32.html </URL>
<DATE> 2004/04/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
MAM'ı arayarak Bolu depremini 5 saat önceden haber verdi... 
</HEADLINE>
<TEXT>

     Düzce'nin Gölyaka İlçesi'ne bağlı Hamamüstü Köyü'nde kaplıca tesisi işleten Kazım Özgen, depremleri önceden tahmin ederek TÜBİTAK'a bağlı Marmara Araştırma Merkezi'ni MAM bilgilendirdiğini söyledi. 
     Kazım Özgen, Bolu'da en son dün gece yaşanan 4.6 şiddetindeki depremi MAM danışmanı Doç.Dr. Sedat İnan'ı telefonla arayarak 5 saat önceden haber verdiğini belirtti. 
     Doç. Dr. Sedat İnan da, Kazım Özgen'nin kendilerini aradığını belirterek, MAM'ın deprem tahmini çalışmalarında yeraltından çıkan radon gazı hareketlerini sürekli izlediğini bildirdi. 
     Kokusuz bir gaz olan radonun sadece gelişmiş cihazlarla ölçülebildiğini vurgulayan İnan, Kazım Özgen'in depremden önce kaplıca suyunun kaynağındaki koku değişikliklerinden şüphelenerek kendisini aradığını ifade etti. Kaplıca suyunda görünen ve güçlükle fark edilebilen ''koku değişiklikleri'' hakkında kesin verilere sahip olmadıklarına dikkat çeken İnan, kükürt dahil değişik ihtimaller üzerinde çalıştıklarını kaydetti. 
     Kazım Özgen ise sudaki küçük değişiklikleri hissedebildiğini belirterek, son yaşanan Bolu depremiyle birlikte İran depremi dahil birçok depremi önceden bildiğini iddia etti. 
     Özgen, ''Kaplıcadaki suların çamur nedeniyle renk ve koku değiştirmesi yakın bir bölgede deprem olabilme ihtimalinin güçlendiriyor. Tahminlerimin en büyük faydasını 12 Kasım Düzce depreminde gördüm. Şüphelerimi Düzce Valisi ile Gölyaka Kaymakamı ile defalarca paylaştım ama söylediklerim ciddiye alınmadı. Ben de son çare olarak köyümdeki evleri boşalttırdım. Depremde köyümdeki 12 ev yerle bir oldu, ancak hiç bir can kaybı olmadı'' dedi. 
     Özgen, çabaları karşılığında MAM tarafından verilen ve üzerinde ''Depreme yönelik verdiğiniz yerel katkı ve destek için teşekkür ederiz'' yazılı bir plaketle ödüllendirildiğini kaydetti. 

     
</TEXT>
</DOC>
