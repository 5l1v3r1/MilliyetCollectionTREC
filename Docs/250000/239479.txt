<DOC>
<DOCNO> 239479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur32.html </URL>
<DATE> 2004/05/12/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
İstanbul'da binaların deprem incelemesi kaç yıl sürer Şaşırtan sonuç... 
</HEADLINE>
<TEXT>

     İstanbul Teknik Üniversitesi İTÜ İnşaat Mühendisliği Bölümü Öğretim Üyesi Prof. Dr. İlhan Eren, ''İstanbul'daki binaların depreme dayanıklılığının incelenmesi, 100 yıldan önce tamamlanamaz'' dedi. 
     İnşaat Mühendisleri Odası Ankara Şubesi Bolu ve Düzce temsilcilikleri, Bolu Ticaret ve Sanayiciler Odası'nda, ''Depreme Dayanıklı Yapı Tasarımı'' konulu seminer düzenledi. 
     Prof. Dr. Eren, burada yaptığı konuşmada, betonarme binaların inşaatının çok önemli olduğunu belirterek, ''İnşaat aşamasında yapılacak küçük bir hata, olumsuz sonuçlara neden olabilir. Ülkemizde yaşanan depremler, küçük bir hatanın neden olacağı sonuçları ortaya koydu'' diye konuştu. 
     Binaların yıkılmasının nedenleri arasında belediyelerin yapı kontrollerinin yetersiz kalmasının da yer aldığını iddia eden Eren, şunları söyledi 
     ''Konya'da yıkılan Zümrüt Apartmanı, bunun en güzel örneği. İnşaatı yapanlar ve Belediye, sorumluluk kabul etmek istemiyor. Türkiye'de bu tür acı olayların yaşanmaması için belediyelerin yapı denetimlerine verdiği önemin, zemin etütleri konusundaki hassasiyetin artması lazım. Türkiye'nin büyük bölümünde hala inşaatlara elle beton dökülüyor. Bu uygulama mutlaka önlenmeli, kentlerde beton santralleri kurulmalı.'' İstanbul'un depremselliği konusundaki çalışmaları da anlatan Eren, şöyle konuştu 
     ''İstanbul'un çeşitli bölgelerinde 24 okulda yapı incelemesi yaptık. Bu okullardan birine, yeni yapı takviyesine gerek duyulmadı. Okulların birine yıkım kararı verildi. Diğer 22 okula ise yapı takviyesi yapılması yönünde rapor verildi. İstanbul'da yapılan depreme dayanıklılığının tespiti için yaptığımız çalışma kapsamında incelemelere öncelikle Zeytinburnu'ndan başladık. Bu bölgede 15 bin bina, depremsellik açısından incelenecek. İstanbul'daki binaların depreme dayanıklılıkları açısından incelenmesi, 100 yıldan önce tamamlanamaz. Buna benzer incelemeler, ABD ve Japonya tarafından da yaptırılıyor. Onlar da bu çalışmaları kısa sürede tamamlayamaz.'' 
     
</TEXT>
</DOC>
