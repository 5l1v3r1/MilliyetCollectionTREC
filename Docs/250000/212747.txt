<DOC>
<DOCNO> 212747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur06.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de 500 belde ve köy bayramda susuz ve karanlıkta 
</HEADLINE>
<TEXT>

     Çanakkale'de, 10 gün önce fırtına ve kar yağışının getirdiği olumsuzluklar sürüyor. 
     Fırtınanın yerlebir ettiği enerji hatlarındaki arızalar yüzünden Çanakkale'de 500'e yakın yerleşim birimine elektrik verilemiyor. 
     Kurban Bayramı'nı karanlıkta geçiren belde ve köylerde, su sıkıntısının da yaşandığı belirtildi. 
     Yetkililer, kendi açtıkları kuyulardan su temin eden belde ve köylerde elektrik olmaması nedeniyle su motorlarının çalışmadığını, bu yüzden 10 gündür bu belde ve köylere su verilemediğini bildirdiler. 
     
     ŞEHİTLER ABİDESİ DE ZARAR GÖRDÜ 
     Hızı saatte 120 kilometreye ulaşan fırtına ve kar yağışı Seddülbahir Köyü'ndeki Şehitler Abidesi'nde de zarara yol açtı. 
     Abidenin onarımı için kurulan iskele yıkıldı. Tavan kısmındaki bazı rölyefler yerinden çıkarken, çevresindeki ağaçlar da devrildi. 
     Yetkililer, enkaz kaldırma ve onarım çalışmalarının bayram sonrası başlatılacağını, enerji hatlarındaki arızaların giderilmesi için ekiplerin çalışmalarını sürdürdüklerini kaydettiler. 
     
</TEXT>
</DOC>
