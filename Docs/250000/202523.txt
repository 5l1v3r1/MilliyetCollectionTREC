<DOC>
<DOCNO> 202523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo17.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Barış 2 yıl daha Gençlerbirliği'nde.. 
</HEADLINE>
<TEXT>

     Gençlerbirliği Kulübü, genç ve başarılı futbolcusu Deniz Barış'ın sözleşmesini 2 yıl uzattı. 
     Beştepe İlhan Cavcav Tesisleri'ndeki imza törenine, Deniz'in yanı sıra genel menajer Cem Onuk ve kulüp basın sözcüsü Enis Safi de katıldı. 
     İmza töreninde bir konuşma yapan Cem Onuk, Serkan, Mustafa Özkan ve Youla'nın başka takımlara transfer olacaklarına ilişkin basında yer alan haberlerin gerçeği yansıtmadığını vurgulayarak, ''Ara transferde Gençlerbirliği'nin verecek oyuncusu yok'' dedi. 
     Thomas ve Ahmet Hassan'ın geçen sezonki transferlerinde kendi istekleri dışında hareket edildiğini belirten Onuk, şöyle konuştu 
     ''Bu iki futbolcu da bizim için önemli iki kayıptı. Ahmet Hassan'a rekor ücret önerdik, ancak olmadı. Deniz, üç büyük kulübün kendisini istemesine karşın Gençlerbirliği'ni tercih eden ilk futbolcudur. Kendisinin 2006 yılına kadar sözleşmesini uzattık. Bu yıl sonunda mukavelesi biten diğer oyuncularımızla da görüşmelerimiz sürüyor. O futbolcularla da ocak ayı içinde sözleşme imzalamayı düşünüyoruz.'' Ara transferde Gençlerbirliği olarak takıma takviye yapacaklarını ifade eden menajer Cem Onuk, ''Takıma genç ve tecrübeli oyuncular alacağız. Transferlerimiz arasında yerli de olabilir, yabancı futbolcu da.'' dedi. 
     Onuk ayrıca, Mustafa Gürsel, Bülent Karaman ve Uğur'un başka takımlara transferleri konusunda görüşmelerin sürdüğünü de sözlerine ekledi. 
     Gençlerbirliği'nde bu sezon sonunda Veysel, takım kaptanı Ümit ve M'Bayo'nun sözleşmelerinin sona erdiği, bu futbolcularla sezon sonuna kadar anlaşmaya varılacağı bildirildi. 
     Kırmızı-siyahlıların başarılı ve genç futbolcusu Deniz Barış ise Gençlerbirliği'nin ve kendisinin hedeflerinin bulunduğunu vurgulayarak, ''Beraberce onlara kavuşmak istiyoruz. Başarılarımı sürdürmek istiyorum. Bu sene ligde istediğimiz yerde değiliz. Ancak Avrupa'daki başarılarımızı ortada. İnşallah daha iyi olacak'' diye konuştu. 
     
</TEXT>
</DOC>
