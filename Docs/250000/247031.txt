<DOC>
<DOCNO> 247031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/siyaset/siy06.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Evren AB'ye girdiğimizi ben göremem 
</HEADLINE>
<TEXT>


KAAN KAYA Muğla DHA 


Yedinci Cumhurbaşkanı Kenan Evren, Türkiye'nin 10 - 15 yıldan önce AB'ye giremeyeceğini belirterek, "Ben göremem, o zaman sizi yukarıdan seyrederim" dedi. Marmaris Gazeteciler Derneği'nin Oya Dirikcan Sarıipek başkanlığındaki yeni yönetimi, ilk ziyaretini Evren'e yaptı. Yunanistan ile ilişkilere değinen Evren, her iki ülke halkının da düşmanlık istemediğini vurgulayarak, "Ama basın körüklüyor, politikacılar kahramanlık yapmak için bunu kullanıyor" dedi. Artık iki tarafın da yumuşadığını ifade eden Evren, şunları söyledi "Dünyada her şey değişti. Kimse bize adaları aldırmaz. Dünya karşımıza çıkar. Onlar da Türkiye'ye gelemez. Bir dönem Lions toplantısına Yunanistan'dan üyeler gelmişti. Onlara da bunu söyledim. Hatta vizeyi kaldırın ilk ben geleceğim dedim ama başaramadılar. Türkiye AB'ye girerse bu sorun ortadan kalkar ama, bunu ben göremem. Türkiye 10 - 15 yıldan önce AB'ye giremez. Onlar da bunu söylüyor. Ben o zaman sizi yukarıdan seyrederim" diye konuştu. 


</TEXT>
</DOC>
