<DOC>
<DOCNO> 237396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/yasam/axyas01.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da, 'Leonardo Vetra'nın şifresi 
</HEADLINE>
<TEXT>


'Da Vinci Şifresi'nin yazarı Dan Brown, son kitabında, 'yoktan var eden' bilim adamı Vetra'nın öldürülmesini işliyor 

Önay Yılmaz 

Yazdığı 'Da Vinci Şifresi' adlı kitapla Hıristiyan din adamlarını öfkelendiren ve dünyada en çok satanlar arasına giren Dan Brown, yeni kitabı 'Melekler ve Şeytanlar'la yarın yeniden Türk okurlarının karşısına çıkıyor. 
Altın Kitaplar Yayınevi'nden piyasaya çıkacak olan ve yine Hıristiyan dünyasını karıştıracak iddialar içeren kitap, şimdiden Türkiye'de 15 binin üzerinde sipariş aldı. Türkiye'de 6 ayda tam 80 bin kopya satarak rekor kıran ve h l baskı üstüne baskı yapan 'Da Vinci Şifresi'nin yazarı, yeni kitabında, din ile bilimi bir araya getirmeye çalışan ve yaptığı deneyle maddeyi yoktan var eden İsviçre'deki Nükleer Araştırma Merkezi'nin CERN başarılı fizikçisi Leonardo Vetra cinayetinin perde arkasındaki olayları konu alıyor. 

'Geleceğin enerjisi' 
'Melekler ve Şeytanlar' adlı kitapta, Galileo Galilei zamanından beri Katolik Kilisesi'nin bağnaz inançlarını lanetleyip bilimin yararlarını yücelten 'Illuminati' adlı gizli örgütle Vatikan'ın mücadelesi de anlatılıyor. 
Ayrıca Copernicus gibi bilim adamlarının bilimsel gerçekleri açıkladığı için kilise tarafından öldürüldüklerine, Galileo'nun da esrarengiz 'Illuminati' örgütünün üyesi olduğuna yer veriliyor. Kilisenin, bilim adamlarından oluşan 'Illuminati'yi dünyaya şeytan olarak ilan ettiği vurgulanan kitapta, örgütün satanist bir örgüt olduğu ve tarihte satanistlerin kiliseye düşman ve eğitimli kimseler olarak ortaya çıktığı da yer alıyor. 
Kilisenin bu örgüte karşı karalama kampanyası başlatıp en tehlikeli tek Hıristiyanlık karşıtı güç olarak gösterildiği de iddia edilen kitapta ayrıca, New York - Tokyo arasını bir saatte uçacak geleceğin uçağı X - 33 ve X - 34 ile, romandaki olayın geçtiği CERN laboratuvarlarında üretilen ve geleceğin enerjisi olarak nitelendirilen 'karşı madde'ye de geniş yer veriliyor. 

YARIN ÇIKIYOR Kitaptan iki iddia 
'Naziler gamalı haçı Hindulardan, Hıristiyanlar haç şeklini Mısır'dan aldı.Büyük patlama teorisi ilk olarak katolik bir keşiş olan Georges Lemaitre tarafından 1927'de önerildi. Hubble sadece büyük patlamanın bilimsel açıdan mümkün olduğunu kanıtlayacak deliller toplayarak fikri doğruladı. 

</TEXT>
</DOC>
