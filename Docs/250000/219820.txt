<DOC>
<DOCNO> 219820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo16.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen 3 oyuncuyla anlaştım 
</HEADLINE>
<TEXT>

     İkinci Futbol Ligi A Kategorisi ekibi Karşıyaka'da, teknik direktör Rıdvan Dilmen, son haftalarda uğradıkları yenilgiler nedeniyle takım olarak büyük üzüntü yaşadıklarını, ancak takımın geleceğinden umutlu olduğunu söyledi. 
     Rıdvan Dilmen, Çiğli Selçuk Yaşar Tesisleri'nde basın toplantısı düzenledi. Ligin ikinci yarısında üstüste aldıkları 3 galibiyetle hedeflerin büyüdüğünü kaydeden Rıdvan Dilmen, peşpeşe gelen Altay, Kayserispor ve Büyükşehir Belediyesi Ankaraspor yenilgileri nedeniyle takımın demoralize olduğunu söyledi. 
     Kulüpte gergin bir atmosfer oluştuğunu belirten Dilmen, sözlerini şöyle sürdürdü 
     ''Son hatalarda uğradığımız mağlubiyetler nedeniyle üzüntülüyüz ama gelecek için ümitliyiz. Bu seneyi böyle götüreceğiz. Şu anda 27 puanımız var. Adana Demirspor ve İstanbul Büyükşehir Belediyesi ile deplasmanda oynuyoruz. Ucundan da olsa düşme tehlikesi var. Ancak ben, düşme korkusu yaşayacağımıza inanmıyorum. Gelecek sezon için en fazla 4 oyuncuya daha ihtiyacımız olacak. 3 tane çok iyi oyuncuyla anlaştım. Bu oyuncuların sezon sonunda bonservis sorunları da olmayacak.'' Yönetimin yenilgiler nedeniyle futbolculara verdiği cezalara da değinen Dilmen, ''Çok iyi bir yönetimimiz var. Ceza verirken bile büyük üzüntü yaşıyorlar. Ancak her kötü gidişin bir bedeli olmalı. Takıma benim isteğim doğrultusunda ceza verildi'' dedi. 
     Hafta içinde bara gittikleri için fazladan ceza verilen oyuncuların kadro dışı bırakılmadığını, bu oyunculardan Sertan'ın Sivasspor maçının 18 kişilik takım kadrosuna alındığını da belirten Dilmen, ''Bazı oyunculara ayrı bir program uyguladık. Bara gittikleri gün biz 2 idman yapmıştık. Ben oyuncuların bara ya da eğlenceye gitmelerine karşı değilim. Yalnızca o gün olmaları gereken yerde değillerdi'' diye konuştu. 
     Eleştirilerin hedefi olan kaleci Muharrem'in İkinci Lig A Kategorisi'ndeki 2-3 iyi kaleciden biri olduğunu öne süren Dilmen, bu oyuncu üzerinde ısrar edeceğini de bildirdi. 
     Karşıyaka'nın eski teknik direktörü Kemal Kılıç'ın çalıştırdığı Sivasspor ile yapacakları karşılaşmada galibiyeti hedeflediklerini belirten Dilmen, ''Kemal Kılıç çok iyi bir dostum. Sivasspor'da iyi işler yapıyor'' dedi. 
     
</TEXT>
</DOC>
