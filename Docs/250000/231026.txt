<DOC>
<DOCNO> 231026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo13.html </URL>
<DATE> 2004/04/13/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Demirlek Kötü bir maçtan sonra ''dünyam karardı'' diyebilirim... 
</HEADLINE>
<TEXT>

     FIFA kokartlı hakem Bülent Demirlek, kötü yönettiği bir maçtan sonra ''dünyam karardı'' tabirinin kendisine çok uygun düştüğünü söyledi. 
     Beşiktaş-Gençlerbirliği maçından sonra özellikle siyah-beyazlıların eleştirilerine maruz kalan Demirlek, Türkiye Futbol Federasyonu'nun TFF resmi yayın organı TFF Futbol Dergisi'nin son sayısında yer alan röportajında, yönettiği maçları CD'ye alarak, eve geldiğinde televizyondan tekrar tekrar izleyip, yaptığı doğruları ve yanlışları bulduğunu belirtti. 
     Hakem Demirlek, şunları kaydetti 
     ''En büyük eleştiriyi kendi kendime yaparım. Bunları maç planı yaptığım defterime kayıt alarak, daha sonraki maçlarıma çıkmadan önce okuyup o hataları tekrar yapmamak üzere yenilemiş olurum. Hatalı kararlarımdaki duygularım halk dilinde kişinin başından geçen kötü bir olayın ifadesi 'Dünyam karardı' şeklinde bir tabir vardır. Bu tabirin kötü geçen maçımdan sonra kendime çok uygun düştüğünü düşünmüşümdür.'' 
     
     ''ELEŞTİRİ BİR SANATTIR'' 

     Eleştiri ve tenkitlerin yaşamlarının bir parçası olduğunu anlatan Demirlek, şöyle devam etti 
     ''Eleştiri bir sanattır. Ancak eleştirinin yapıcılık yönünün anlam ve değer ifade ettiğini, yıkıcılık yönünün ise faydanın yanında zarar verdiği kaçınılmaz bir olgudur. Bu kavramla yola çıkarak maç tebligatını aldıktan sonra her iki takımın yapılarını, karakterize futbol anlayışını, daha önceki maçlarını izleyerek kendi motivasyonumu ve konsantrasyonumu sağlarım. Psikolojik baskı ve eleştirilerden kendimi soyutlayarak maça daha gerçekçi şartlarda hazırlanma fırsatı bulurum. Maç sonrası ise kendime artı ve eksi tablosu yaparak, yapılan eleştirileri, eğer kendi mantığıma göre de kabul ediyorsam artı hanesine, eksi olarak kabul ediyorsam kişilerin fikrine sadece saygı duyarım.'' 
     
     DEVRE ARASI HAKEM SEMİNERİ 

     Bülent Demirlek, Kuşadası'ndaki devre arası hakem seminerinde kulüp başkanlarının hakemlere güvendiklerini belirtmelerinin kendilerinde nasıl bir duygu uyandırdığı ile ilgili bir soruya, şöyle yanıt verdi 
     ''Bu ifadeler kalben, isteyerek, içten söylendiğinde benim için büyük anlam ifade eder ve bu sözün arkasında durulduğu takdirde bizlerin o kişilere saygı ve sevgimiz eksik olmaz. Ama bununla birlikte hatalı bir maçımızdan sonra basın tarafından uzatılan mikrofonlara hakem aleyhine demeç veren, kitleyi tamamen hakemlere yönlendiren başkanların da sözünün arkasında durmayıp ve o günkü sözleri gönülden, samimi duygular içinde söylememiş olarak addederim.'' 
     
     ''BİRİ BİZİ GÖZETLİYOR'' 

     Hakemleri saha içinde ''Biri bizi gözetliyor'' televizyon programına benzettiğini belirten Demirlek, şunları kaydetti 
     ''Nedeni, herkes tarafından izleniyor ve eleştiriliyor olmasıdır. Futbol Federasyonu'na bağlı Merkez Hakem Kurulu tarafından verilen görevlerimizin toplumun denetimine açık olması gerektiğinin bilincinde olarak, tüm içtenliğimle, tüm saflığımla ve samimiyetimle insanların bizi yakından tanıyıp değerlendirmesini istiyorum.'' 

     
</TEXT>
</DOC>
