<DOC>
<DOCNO> 205545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/yazar/altan.html </URL>
<DATE> 2003/01/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İlk gün 
</HEADLINE>
<TEXT>

     Yeryüzünde kimbilir kaç milyon, belki de milyar aile, dün gece yeni yıla coşkulu girmeye çalıştı. Hatta bazıları, bir hayli de abartarak coşkularını... 
     Kuş uçmaz kervan geçmez yerlerde görevli militerler... Açık denizlerdeki gemiciler... Hastanelerdeki hastalar ve nöbetçi doktorlarla hemşireler... Emniyet görevlileri... İtfaiyeciler... 
     Onlar da, birbirlerinin yeni yıllarını kutlamakla yetinmiş olmalılar... 
     
     İnsanlar, kendi yaşamlarının dışındaki yaşamlarla pek ilgilenmezler. Hatta akıllarına bile gelmez, kendilerininkine hiç benzemeyen çeşit çeşit yaşam biçimleri olduğu. 
     Tam saat 24’te, yeni yıla girilirken, kendinden geçmiş trimola çeken bir bateristin o sırada havada uçmakta olan bir pilotu düşünme olanağı var mıdır 
     Nasıl ki pilotun da, o sırada doğum yapmakta olan kadınları düşünme olanağı yoktur. 
     Aynı Arz yuvarlağını paylaşsak da, her birimiz kendi dünyalarımızda ve kendi dünyalarımızın, pek de farkında olmadığımız hipnozları içinde yaşarız. 
     
     İşte bir yeni yıl daha... 
     Mümtaz Faik Fenik, hemen her yılbaşında akşamdan kalmalığın, sabah zarzor kalkılmasındaki tatsız ağırlığını ve madensularına nasıl uzanıldığını yazardı. 
     Burhan Felek, neşeli umut tomurcuklarını sulamaya çalışırdı yeni yıl yazılarında... 
     Mümkün olsa da, 80 yıllık yeni yıl yazılarından bir antoloji yapılsa. 
     Antolojiyi karıştıracaklar yıllar değişse de, pek fazla değişmeyen yeni yıl yazılarındaki monotonluğa bir hayli şaşırabilirler. 
     
     İnsan geçmişte kalmış kaç yılbaşını hatırlar ki 
     Ben diyeyim üç, siz deyin beş... 
     Örneğin bendeniz, 1936 yılı girerken, Çocuk Sesi dergisinin kapağını hatırlıyorum. 
     Küçük, tombul bir bebek, yumuk yumuk çıplak ayaklarıyla oturmuş bir borazan çalıyordu. Ve borazanın içinden 1936 yılı çıkıyordu. 
     Yatılı ilkokulda, ailem İstanbul’da olmadığı için hafta sonlarıyla, bayram tatillerinde de, yatakhaneleri boşalmış okulda kalırdık. Tabii yılbaşı gecelerinde de... 
     Okul yönetimi, benim gibi yılbaşını okulda geçiren küçük öğrenciler için, özel bir tramvay ayarlardı. 
     Tramvay, bizi İstanbul’da dolaştırırdı. 
     1972’ye girilirken yılbaşını, Sağmalcılar Cezaevi’nde geçirmiştik Doğan Koloğlu ile... 
     
     İnsan ömrü büyülü tuhaf bir göle benziyor. 
     Başlangıç kıyısından yola çıkarken, karşı kıyı çok uzaklarda görünüyor, hatta hiç görünmüyor. Ama karşı kıyıya yaklaştıkça... Arkaya baktığında, arkada bıraktığın kıyı çok yakında görünüyor. 
     Başlangıçta çok büyük sandığın göl biterken küçülüveriyor bir bakıma... 
     
     Solmaz Kamuran, eski koleksiyonlardan, 1 Ocak 1961’de, yine Milliyet’te yazdığım bir yazıyı buldu çıkardı. 
     Adı, "Aforizmalar"... 
     Seneye "yıl" denmesi çok yerinde... Nasıl yılmazsın ki, gelip giderlerken içlerinden bir tanesi sana mutlaka kıyacaktır. 
     ...... 
     Bir filozof 
     - Hayat, doğumla ölüm tarihi arasına konan çizgi kadardır, demiş. 
     Demek ki, attığımız tarihlerin dibine nokta koymamız, o yıl yaşadığımız miktarı göstermek için olacak... 
     ...... 
     Keşke her baş olmak isteyen yılbaşı gibi saygılı olsa... Baksanıza yerini daima kendinden büyüğüne terk ediyor. 
     ...... 
     Yeni yılın meşrebini nasıl da biliyoruz... O gelirken ilk yaptığımız iş, atmak için kart aramak oluyor. 
     ...... 
     Yılbaşları biraz da iktidarlara benzer... Her ikisinin de gelişini ne getireceklerini bilmeden, daima alkışlarız. 
     ...... 
     Evet, evet yılbaşı ile politikacı arasında büyük bir yakınlık var. Siz onu alkışlayayım derken, o sizi sızdırıyor. 
     
     Böyle sürüp gidiyor yazı... 
     Kutlarım yeni yılınızı... 
     2004’ü de bakalım kutlayabilecek miyim 
     Kimbilir... 
     
     







İlk gün 


Komşumuz İsviçre olsaydı... 


Yılbaşı ve yeni yıl... 


YÖK ve Mumcu 


İlk gün 


Ahmed’in göbeği 


İki arada bir derede 


2003 nasıl iyi geçer 


İlk yumruk 


Dünya küçük bir köy olsaydı eğer... 


Kalem ve silgi 


İrticaa siyasal teşvik 


Bilin bakalım, 2003’te ne olacak 


Komşumuz İsviçre olsaydı... 


Yılbaşı ve yeni yıl... 


Kaygıları kahkahayla yok edin 


Biz böyleyiz 


1 Ocak Çarşamba 


</TEXT>
</DOC>
