<DOC>
<DOCNO> 226431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas11.html </URL>
<DATE> 2004/03/28/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
6 aylık bebek öldü, aile hastaneyi şikayet etti... 
</HEADLINE>
<TEXT>

     Örümcek olarak da adlandırılan yürüme bisikletinden düşen 6 aylık bebeğin ölümü tartışma yarattı. 
     Yürüyüş bisikletinden düştüğü iddiası ile babası tarafından Serik Devlet Hastanesi'ne kaldırılan ve ilk tedavisinden sonra evine gönderilen Abdullah Çankaya adlı 6 aylık bebek, tekrar rahatsızlanınca yeniden Serik Devlet Hastanesi'ne getirildi. Buradan Antalya Devlet Hastanesi'ne sevk edilen bebek yolda öldü. 
     Baba Eyüp Çankaya, AA muhabirine yaptığı açıklamada, çocuğunun ihmal sonucu öldüğünü öne sürerek, Serik Devlet Hastanesi yetkilileri hakkında dava açacağını söyledi. Baba Eyüp Çankaya, şöyle konuştu 
     ''Çocuğu, yürüme bisikletinden düştükten hemen sonra Serik Devlet Hastanesi Acil Servisi'ne götürdüm. Buradaki görevli doktor tarafından muayene edildi. Doktor, bir kaç tane ağrı kesici şurup yazdı ve bizi geri gönderdi. Eve geldiğimizde çocuğun ateşi yeniden yükselmeye başladı. Yeniden aynı hastaneye geldik. Çocuğun bir rahatsızlığı olmadığını söylediler. Ben de tatmin olmayarak Antalya Devlet Hastanesi'ne sevk edilmesini istedim ve sevk edilirken, çocuğum yolda öldü. Bu olayda doktorların ihmali olduğunu düşünüyorum. Doktorlardan davacı olacağım.'' Öte yandan soruları yanıtlayan Serik Devlet Hastanesi Başhekimi Necati Kahya da, şunları söyledi 
     ''Çocuk, hastanemize ilk getirildiğinde gözünde morluk tespit edilmiş. Daha sonra çocuk yeniden getirilmiş ve çocuğun vücudunda doktorlarımız darp izlerine rastlamış. Bunun üzerine gerekli tetkikler yapılmış ve Antalya Devlet Hastanesi'ne sevk edilmiş. İddia edildiği gibi bir doktor ihmali şu anda yok. Ama biz raporlara göre hareket edeceğiz. Görevini ihmal eden doktorlar varsa gerekli işlemi yaparız.'' 
     
</TEXT>
</DOC>
