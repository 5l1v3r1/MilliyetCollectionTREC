<DOC>
<DOCNO> 233576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo34.html </URL>
<DATE> 2004/04/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Derbi maça doğru... Fenerbahçe, taktik çalıştı... 
</HEADLINE>
<TEXT>

     Fenerbahçe, Beşiktaş ile hafta sonunda yapacağı derbi maçın hazırlıklarını, 1 günlük iznin ardından bu akşam yaptığı antrenmanla sürdürdü. 
     Teknik direktör Christoph Daum yönetiminde Samandıra Tesisleri'nde gerçekleştirilen idmanda sarı-lacivertli futbolcular, kondisyon ve taktik çalışmasının ardından çift kale maç yaptı. 
     Alman teknik adam, taktik çalışmasında futbolcularından oyunu kanatlara yaymalarını ve yan ortalarla forvet oyuncularını topla buluşturmalarını istedi. 
     Oyuncularını teşvik etmek amacıyla zaman zaman yapılan ikili hareketleri alkışlayan Daum, zaman zaman da futbolcularını yaptıkları hatalar nedeniyle uyardı. 
     Sarı-lacivertli futbolcuların idmanda son derece hırslı ve istekli oldukları gözlendi. 
     
     YILDIRIM DA ANTRENMANDA 
     Fenerbahçe'nin Samandıra Tesisleri'ndeki antrenmanını, uzun bir aradan sonra kulüp başkanı Aziz Yıldırım da izledi. 
     Tesislere, yöneticiler Murat Özaydınlı ve İlhan Ekşioğlu ile birlikte gelen Yıldırım, daha sonra bir süre antrenmanı izledi. 
     Yıldırım'ın tesislerde futbolcular ve teknik heyetle de bir toplantı yaptığı öğrenildi. 
     Sarı-lacivertliler, yarından itibaren Beşiktaş maçına dek antrenmanlarını basına kapalı olarak gerçekleştirecek. 
     
</TEXT>
</DOC>
