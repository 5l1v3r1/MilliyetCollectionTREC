<DOC>
<DOCNO> 209522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/dunya/dun01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani meydan okudu 
</HEADLINE>
<TEXT>

   Kürt lider anayasayı imzalamaları karşılığında, Kerkük'ü de içine alan genişletilmiş Kürt bölgesinin özerkliği konusunda garantiler istiyor 
      Sema Emiroğlu NEW YORK 

   
   Kürdistan Demokratik Partisi KDP lideri Mesud Barzani, Kerkük'ü de içine alan genişletilmiş Kürt bölgesinin özerkliğinin garanti edilmemesi ve bölgedeki Arapların sınırdışı edilmesi için taahhütlerde bulunulmaması halinde, geçiş hükümetine yön verecek olan anayasayı imzalamayacaklarını bildirdi. 
   
   Anayasa hazırlanıyor 
   Irak Geçici Yönetim Konseyi'nin başkanlığını önümüzdeki ay devralacak olan Barzani, bu görüşlerini dün Washington Post gazetesinde yayımlanan mülakatında dile getirdi. Kürtlerin taleplerinin ertelenmesini haklı gösterecek bir neden görmediklerini de savunan Barzani, "Buna karşı çıkacak herhangi bir ses, iyi niyeti olmadığını gösterir. Çoğunluğun, iradesini Kürtlere empoze etmesi hoşgörülemez" dedi. 
   Geçiş hükümetini yönlendirecek geçici anayasanın Irak Yönetim Konseyi üyelerince kaleme alınmakta olduğunu bildiren Washington Post, Barzani'nin, "Kürt emellerinin bu yasaya konulması, gelecekteki anayasanın bunu tersine çevirmeyeceğini güvence altına alır" dediğini aktardı. 
   Gazeteye göre, Barzani'nin planında Kürtlere ayrılacak özerk bölge, kuzeybatı Irak'ın Sincar, Kerkük ve çevresinin de dahil olacağı bölümü ile, doğuda Bağdat'ın 160 kilometre kuzeydoğusundaki Hanakin'e kadar uzanan bölgeyi kapsıyor. Barzani, bu bölgelerin şu anda dahil oldukları vilayetlerden ayrılıp özerk Kürt bölgesine dahil edilmesini istediğini söyledi. Yönetim Konseyi ise, Kürt bölgesinde özerkliği ilke olarak kabul ederken, onun ötesinde özerkliği onaylamıyor. 
   Washington Post, Barzani'nin Suriye, Türkiye ve İran'ın bu konuda gösterdiği muhalefeti "bu bizim iç meselemiz" diyerek reddettiğini de kaydetti. Habere göre, KDP lideri, Kürtlerin Saddam'ı deviren savaş sırasında ABD'ye yardım ettiği için ödüllendirilmesi gerektiğini de savundu ve "Can kayıplarına uğradık. Eğer Washington genişletilmiş özerkliğe karşı çıkarsa, o zaman biz de mutlaka Amerikan kamuoyuna gideceğiz" dedi. 
   'Artık bekleyemeyiz' 
   ABD'nin geçmişte Kürtlere sahip çıkmamasına atfen "Geçmişin tekerrür etmeyeceğini umuyoruz" diyen Barzani, "Kürtler çok sabırlılar, ama başka bir 10 - 15 yıl daha beklemek imkansız. Bu büyük sorunlara yol açar. Yüzbinlerce Kürdün evlerinden kovulmasını ve yerlerine dışarıdan gelenlerin yerleştirilmesini nasıl kabul edebiliriz O insanları bölgeden çıkaracak gücümüz vardı, bundan kaçındık. Ama işler doğru gitmezse, belki kontrolü kaybederiz ve halk meseleyi kendi bildiği gibi çözer. Biz hiç normal insan gibi yaşamadık. Şimdi halkımızı huzur içinde yaşayacağı konusunda temin etmek istiyoruz" dedi. 
   
   
   
</TEXT>
</DOC>
