<DOC>
<DOCNO> 238486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/guncel/axgun01.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan'a Kelkit teşekkürü 
</HEADLINE>
<TEXT>


Atatürk Üniversitesi Rektörü Prof. Sütbeyaz, Kelkit'e Meslek Yüksek Okulu kazandıran Aydın Doğan'a teşekkürlerini sundu 

İSTANBUL Milliyet 

Doğan Holding Yönetim Kurulu Başkanı Aydın Doğan'a, "Kelkit Aydın Doğan Meslek Yüksek Okulu'nu eğitim ve bilim dünyasına kazandırmasından" dolayı Erzurum Atatürk Üniversitesi Rektörü Prof. Dr. Yaşar Sütbeyaz, teşekkür belgesi ve plaket verdi. 
Doğan TV Center'daki törene İstanbul Valisi Muammer Güler, Gümüşhane Valisi Hasan Basri Güzeloğlu, Erzurum Valisi Mustafa Malay, İstanbul Büyükşehir Belediye Başkanı Kadir Topbaş, Gümüşhane Belediye Başkanı Mustafa Canlı, Kelkit Aydın Doğan Meslek Yüksek Okulu Müdürü Şakir Bayındır ile bir grup öğrenci katıldı. Törende Aydın Doğan Vakfı Yönetim Kurulu Başkan Yardımcısı Işıl Sema Doğan ile Aydın Doğan Vakfı Yürütme Kurulu Başkanı Orhan Birgit ve gazete yöneticileriyle köşe yazarları da bulundu. 

Dünya standartlarında 
Törende konuşan Sütbeyaz, Eylül 2003'te hizmete açılan okulun dünya standartlarında olduğunu ifade ederek şunları söyledi "Doğan'ın Kelkit'e sevdasını biliyorduk. Meslek Yüksek Okulu'nun yapımında hiçbir fedak rlıktan kaçınmadı. İki yıl önce Milliyet binasında bu okulun konuşmasını yaptık. Bir yıl sonra da hizmete aldık. Bugün de teşekkürlerimizi sunuyoruz." 
Doğan ise, dünyanın birçok yerinden faklı ödüller, fahri doktoralar, plaketler ve üstün başarı belgeleri aldığını anlattı. Hepsinin yerinin ayrı olduğunu belirten Doğan, "Ama bu sefer çok farklı. Çünkü, Erzurum benim gençlik hayallerimin coğrafyası. Erzurum adını her duyduğumda ayrı bir heyecan duyarım. Çünkü orada hem gençliğimin bir parçası var hem de Türkiye Cumhuriyeti tarihinin önemli efsaneleri" diye konuştu. 

'Eğitim reformu gerekli' 
Doğan, bu günlerde eğitim sorununun yeniden tartışıldığına da dikkat çekerek sözlerini şöyle tamamladı "Bu tartışmaları büyük ilgiyle izliyorum ve görüyorum ki, büyük bir eğitim reformuna ihtiyacımız var. Bunun uzlaşı ve kırılmadan, dökülmeden yapılmasını diliyorum." Doğan, konuşmasının sonunda "Erzurum ve Dadaş" konusunun işlendiği bir şiir de okudu. 




</TEXT>
</DOC>
