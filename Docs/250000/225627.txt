<DOC>
<DOCNO> 225627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas05.html </URL>
<DATE> 2004/03/25/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Nobel'li Tutu, bir idam mahkumunu ziyaret etti 
</HEADLINE>
<TEXT>

     Nobel Barış ödülü sahibi Güney Afrikalı Başpiskopos Desmond Tutu, ABD'nin Teksas eyaletinde bir idam mahkumunu ziyaret etti. 
     Tutu, 12 yıl önce cinayetten idama mahkum edilen Dominique Green ile yaklaşık 2 saat süren görüşmesinden sonra yaptığı açıklamada, ''Olağanüstü bir gençle, bir camın arkasından yaptığım bu görüşmeden zenginleşmiş olarak çıktım. Dominique gibi biri idam edilirse bu büyük bir trajedi olur'' dedi. 
     Tutu, idam cezasını da ''toplumu zalimleştiren bir saçmalık'' olarak tanımladı. 
     Green, bir dükkanın soyulması sırasında arabasını park etmekte olan bir kişiyi vurarak öldürmekten 1993'de idama mahkum edildiğinde 19 yaşındaydı. 
     Soyguna karışan iki kişi hapis cezaları alırken, 4. bir kişi hakkında yapılan soruşturma sonucu dava açılmasına gerek görülmemişti. 
     Green'in idam cezasına karşı çıkanlar, mahkeme sürecinde ırkçılığın etkili olduğunu ileri sürüyorlar. Green ve hapis cezası alan iki suç ortağının siyah, hakkında soruşturma açılmayan dördüncü kişinin beyaz olduğuna, jürinin tamamının ise beyaz olduğuna dikkat çekiyorlar. 
     Ayrıca Green'in sorunlu bir aileden geldiğini jürinin dikkate almadığını ve mahkeme tarafından atanan avukatının da yetersiz olduğu ileri sürülüyor. 
     Green ise Tutu ile görüşmesinin ''kendisine kesinlikle tecrübe kazandırdığını'' belirterek, ''Bana aydınlatıcı ve ilham verici şeyler söyledi. Bana üzerinde düşüneceğim çok şey verdi. Nasıl tanımlayacağımı kesinlikle bilmiyorum. Hayatınızda sürekli hatırlayacağınız anlardan biriydi'' dedi. 
     Green'e destek veren kişi ve kuruluşlar, cezasının infazı için henüz tarih belirlenmeyen Green'in yeniden yargılanmasını sağlamaya çalışıyor. 
     ABD'nin Teksas eyaletinde halen Green dahil 450 kadar kişi idam edilmeyi bekliyor. İdam cezasının yeniden uygulamaya koyulduğu 1982'den bu yana 321 kişinin idam edildiği Teksas, ABD'de en çok idam cezası infaz edilen eyalet. 
     
</TEXT>
</DOC>
