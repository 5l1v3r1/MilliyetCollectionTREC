<DOC>
<DOCNO> 240251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun35.html </URL>
<DATE> 2004/05/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Bush Irak'taki işkenceler asla tekrarlanmayacak... 
</HEADLINE>
<TEXT>

     ABD Başkanı George Bush, Irak'taki cezaevlerinde yapılan işkencenin tekrarlanmaması konusunda kararlı olduğunu söyledi. 
     Bush, haftalık radyo konuşmasında, işkence skandalının Bağdat'taki Ebu Garib cezaeviyle sınırlı olduğunu, bu konuda 7 asker hakkında dava açıldığını ve ilk duruşmanın görülmesine gelecek hafta başlanacağını söyledi. 
     Bush, ''Yönetim ve ordumuz, bu tür işkencelerin bir daha asla tekrarlanmaması konusunda kararlı. Bütün Amerikalılar, birkaç kişinin eyleminin Amerikan silahlı kuvvetlerinin gerçek karakterini temsil etmeyeceğini bilir'' diye konuştu. 
     Amerikalı sivil Nicholas Berg'in Irak'ta başı kesilerek öldürülmesine de değinen Bush, ''Bu masum adamın vahşice idam edilmesi, bize terörist düşmanımızın gerçek karakterini hatırlatıyor'' dedi. 
     Bush, Berg'i öldürenleri kastederek, ''Barbarlıkları yatıştırılamaz, öfkeleri giderilemez. Terörle baş etmenin tek yolu var, o da düşmanın karşısına çıkıp katiller yenik düşene kadar saldırıyı sürdürmek'' diye konuştu. 
     ABD'nin Iraklı liderlerle 30 Haziran'da yönetimi devralacak geçici bir Irak yönetimi üzerinde çalıştığını da ifade eden Bush, Amerikan birliklerinin iktidarın devrinden sonra da güvenlik için bölgede bulunacağını kaydetti. 
     
</TEXT>
</DOC>
