<DOC>
<DOCNO> 222500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Kıbrıs'ta kalıcı çözüm için uğraşmamak, problemi saklamaktır" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Kıbrıs sorunun kalıcı, adil, hak ve hukuka uygun çözülmesi gerektiğini belirterek, ''Kıbrıs'la ilgili kalıcı çözüm diye uğraşmamak, problemi kapının arkasına saklamaktır'' dedi. 
     Ege Bölgesi Sanayi Odası, İzmir Ticaret Odası ve İzmir Ticaret Borsası'nın ortaklaşa düzenlediği yemekli toplantıda konuşan Abdullah Gül, Kıbrıs'ta problemlerin devam etmesinin, ne Türkiye'ye ne de Kıbrıs Türkleri'ne bir şey kazandırmayacağını söyledi. 
     Kıbrıs'ta hamasi laflarla bir yere varılamayacağını belirten Gül, Kıbrıs sorununun çözülmesiyle başta İngiltere'de yaşayan Kıbrıslılar ve Türkler olmak üzere çok sayıda yatırımcının adada yatırım yapmaya başlayacağını kaydetti. Kıbrıs'ta yaşayabilir, kalıcı bir çözümün bulunması gerektiğini belirten Gül, şöyle devam etti 
     ''Kıbrıs'ta Türk ve Rum tarafları arasındaki görüşmeler devam etmektedir. Türkiye bu görüşmelerin başlaması için çok çaba göstermiştir. Hükümetimiz büyük çaba göstermiştir. Bu çabamızı herkes görmüştür. Ümit ederiz ki Türk ve Rum tarafı arasında uzlaşma olsun. 
     Her iki taraf arasındaki görüşmelerde çözüm olmazsa, o zaman Türkiye ve Yunanistan devreye girecek. Önce dışişleri bakanları, sonra da başbakanlar görüşecekler. Ardından da BM Genel Sekreteri Annan'a iş düşecek. Kıbrıs'la ilgili kalıcı çözüm diye uğraşmamak , problemi kapının arkasına saklamaktır.'' 
     
     ''İZOLE OLMUŞ DURUMDAN, BUGÜNLERE...'' 

     Hükümetin 3 Kasım'da göreve gelmesinin ardından Türkiye'nin bir toparlanma sürecine girdiğini belirten Gül, iyileşmenin sonuçlarının görülmeye başlandığını söyledi. Türkiye'nin Bakanlar Kurulu'nun haftalarca toplanamadığı bir dönemden bugünlere geldiğini kaydeden Gül, şunları söyledi 
     ''Bakanlar Kurulu toplantıları hastanelerde yapılıyordu. Hiçbir Bakanlar Kurulu toplantısında zabıt tutulmamış. Biz göreve geldiğimizde Bakanlar Kurulu toplantısında zabıt tutulup tutulmayacağı soruldu. Böyle bir şey olur mu Hükümetin arşivi yoktu. Daha önceleri çadırda yapılan toplantılar bile zapta geçirilirdi, arşive girerdi. Bugün artık Türkiye, her şeyin merkezi olmaya başladı. Her hafta bir başbakan ülkeyi ziyaret ediyor. Türkiye'ye hiç uğramayan insanlar gelmeye başladı. Avrupa Birliği Komisyonu Başkanı, 1983 yılından beri gelmemişti. Avrupa Parlamentosu Başkanı ilk defa Türkiye'ye gelmiş. Yunanistan ile ilişkilerimiz ortada. Suriye Devlet Başkanı 1958'den beri Türkiye'ye gelmemiş. Rusya Devlet Başkanı ile başbakanlar görüşemiyorlardı, geçenlerde en son ben giderek Devlet Başkanı Putin ile görüştüm ve önemli konularda işbirliği yapmaya karar verdik. Türkiye izole olmuş bir durumdan bu günlere getirildi.'' Abdullah Gül, Başbakan'ın yurt dışı gezilerine çok sayıda işadamı ile gittiğini ve bu ülkelerde birçok iş bağlantıları yapıldığını anlatarak, ''Türkiye tarihinde birkaç kez ekonomik olarak kalkış yapmış, ama bu kalkıştan sonra uçamamış. Biz bu uçuşu başarılı bir şekilde gerçekleştireceğiz'' dedi. 
     Yerel seçimlere çok iyi hazırlandıklarını belirten Gül, AK Parti'nin bu seçimlerde çok başarılı olacağını kaydetti. Gül, merkezi hükümetle uyumlu çalışan yerel yöneticilerin geçmişte çok başarılı işlere imza attığını söyledi. 
     
     İŞADAMLARININ SORULARI 

     Daha sonra işadamlarının sorularını yanıtlayan Bakan Gül, Maden Kanunu Tasarısı'nın TBMM Plan ve Bütçe Komisyonu'nda bulunduğunu ve yerel seçimlerden hemen sonra yasalaşabileceğini kaydetti. 
     Geçmiş dönemde doğalgazın bir rant kapısı olarak görüldüğünü belirten Gül, amaçlarının doğalgazı bütün illere yaygınlaştırmak olduğunu ifade etti. Gül, Enerji Piyasası Düzenleme Kurulu'nun, doğalgaz ihalelerini en süratli şekilde bitireceğini söyledi. 
     Kordon Yolu ile ilgili bir soru üzerine konunun muhatabının AK Parti İzmir Büyükşehir Belediye Başkan adayı Taha Aksoy olduğunu belirten Gül, Aksoy'a söz hakkı verdi. Aksoy da Kordon Yolu'nun kamyon trafiğine açılacak bir çözüme karşı olduklarını, göreve gelmesi durumunda sivil toplum örgütleri ve kuruluşlarla bir araya gelerek sorunun çözümüne gideceklerini söyledi. 
     Aksoy, Kordon Yolu'nun vatandaşların denize ulaşmasına engel olmayacağını dile getirdi. 
     
</TEXT>
</DOC>
