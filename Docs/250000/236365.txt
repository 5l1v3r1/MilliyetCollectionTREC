<DOC>
<DOCNO> 236365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/siyaset/axsiy01.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin AB süreci sancılı olacak' 
</HEADLINE>
<TEXT>


Baudrillard, AB'nin sanal bir model olduğunu belirterek, "Türkiye'nin katılımı Avrupa'da din anlamında bir iç sorgulamaya neden oluyor" dedi 

AYÇA ATAY İstanbul 


İzmir ve İstanbul'da iki konferans veren Fransız düşünür Jean Baudrillard, Avrupa Birliği'nin AB sanal bir model olduğunu belirterek, Türkiye'nin AB üyelik sürecinin sancılı geçeceği tespitinde bulundu. 
Bilgi Üniversitesi'nde dün verdiği "Olaya İlişkin ve Sanal" başlıklı konferansta, salonu hınca hınç dolduran öğrencilere açıklamalarda bulunan Baudrillard, küreselleşme karşısında iki ayrı kamp oluştuğunu ifade ederek, bunlardan birinin, dünyayla bütünleşme, diğerinin de kendi ülkesine, kendi gerçeğine kapanma olduğunu kaydetti. 

Küreselleşme krallığı 
Baudrillard, ikisinin de suç ortağı olduğunu düşündüğünü belirterek, "Küreselleşme bir farksızlaşma ve bayağılaşma durumu. Bir 'küreselleşme krallığından' söz etmek mümkün. Bu sadece ekonomik ve politik değil, her düzeyde kaçılamayacak bir güç oluşturdu. Ama asıl tehlikeli olan, jestlerde, giyimde ve göreneklerde yaşanan bayağılaşma ki bu aynı zamanda bir tür terör. Küreselleşme kendi içinden kırılmaya başladı. Terör bunun gördüğümüz yüzlerinden biri. Küreselleşmenin sonunu hazırlayan kendi içindeki korkudur" dedi. 
Avrupa'nın organik bir gerçeklik ya da istikrarlı bir birlik olmadığını, bir iradeyi de temsil etmediğini belirten Baudrillard, şunları kaydetti 
"Daha ziyade sanal bir model. Ekonomik birlik var ama Avrupa kimliğinden söz edilemez. Bu bir tür imaj aslında. Türkiye'nin AB'ye katılması varsayımı bile Avrupa'da din ve görenekler anlamında bir iç sorgulamaya, bir tür tepki ve radikalleşmeye yol açıyor. Kuzey Afrika ve Türkiye'den Avrupa ülkelerine yaşanan göçler nedeniyle oluşan sorunlar maskelenmiş durumda. Türkiye'nin üyeliği sürecinin çok zorlu geçeceği anlaşılıyor. Bu giderek çözümü zor bir problem haline geliyor. Türkiye'nin üyeliği bazı ülkelerin, Birliğin kuruluş ilkelerini gündeme getirmesine neden oluyor bir tür kuşku, kaygı ve dengesizlik yaratabiliyor." 



</TEXT>
</DOC>
