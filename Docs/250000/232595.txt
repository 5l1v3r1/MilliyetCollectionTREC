<DOC>
<DOCNO> 232595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur01.html </URL>
<DATE> 2004/04/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Şaşkın hırsızlar, çaldıkları malı malsahibine satarken yakalandı... 
</HEADLINE>
<TEXT>

     Başkentte, son zamanların en ilginç hırsızlık olaylarından biri yaşandı. Mamak'ta bir araçtan çok sayıda konfeksiyon malzemesi çalan hırsızlar, ertesi gün Tuzluçayır'da malları ait olduğu mağazaya satmaya çalışınca, yakayı ele verdi. 
     Tuzluçayır'da ''Stilo'' adlı mağazanın sahibi Abdülkerim Bayram, İstanbul'dan mağazasına konfeksiyon malzemesi getirdi. Kendisine ait araçla geç saatte Ankara'ya gelen Bayram, malları mağazaya götürmeyerek aracını Altındağ'daki evinin önüne park etti. 
     Bayram'a ait 06 GB 325 plakalı minibüs, gece kimliği belirsiz kişiler tarafından soyuldu. Arabanın içinde bulunan 123 adet çocuk pantolonu, 130 adet yürüyüş pantolonu ve 425 adet şort çalındı. 
     Abdülkerim Bayram, olayı polise bildirdi. Polisten haber bekleyen Bayram'ın Tuzluçayır'daki ''Stilo'' adlı mağazasına gelen iki kişi, ''Elimizde ihraç fazlası mallar var. İstanbul'dan getirdik'' diye numune malları gösterdi. Bayram, numuneleri incelerken bunların arabasından çalınan mallar olduğunu anladı. ''Bu mallar iyiymiş, elinizde ne kadar varsa getirin alayım'' diyen Bayram, hırsızları oyalarken kardeşini karakola gönderdi. 
     Hırsızlar mağazada oyalanırken, Mamak İlçe Emniyet Müdürlüğü'nden gelen polis ekibi iki hırsızı suçüstü yakaladı. 
     Yakalanan Murat K. ve Kaygısız S. adlı kişiler, Hırsızlık Büro Amirliği'ne teslim edildi. 
     Bu kişilerin çaldığı mallar, Abdülkerim Bayram'a teslim edildi. Bayram, hırsızları yakalayan polislere teşekkür ederken, ''Helal mal, döndü dolaştı ayağıma kadar geldi'' dedi. 
     Hırsızlık Büro Amirliği'nde sorgulanan Murat K. ve Kaygısız S'nin, bu olay dışında 6 işyerini daha soydukları saptandı. 
     Sabıkalı hırsızlar, çıkarıldıkları mahkeme tarafından tutuklandı. 
     
</TEXT>
</DOC>
