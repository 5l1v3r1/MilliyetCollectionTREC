<DOC>
<DOCNO> 248913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/yasam/yas01.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da 'kamçılı' çete 
</HEADLINE>
<TEXT>


Bir bar cinayetiyle ilgili gözaltına alınan Hadi Özcan ve 15 kişinin aranmasında, bir de 'kamçı' ele geçirildi... 

ERGÜN AYAZ Kocaeli DHA 

Susurluk olayında adı geçen ve yaklaşık 7 yıl cezaevinde yattıktan sonra 2002'de tahliye edilen Hadi Özcan, İzmit'te bir bar önünde işlenen cinayet nedeniyle 15 kişi ile birlikte gözaltına alındı. Zanlılarla birlikte ele geçirilen çok sayıda silah arasında 'kamçı' bulunması dikkat çekti. 
Emniyetin açıklamasına göre, korku ve infial yaratarak halkı sindirdikleri iddia edilen Özcan ve adamlarına yönelik 4 gün önce fuarda bir barın işletmecisi Oğuz Öztürk'ün öldürülmesi olayının ardından operasyon düzenlendi. 

Cephanelik gibi... 
Bir çiftlik evinde yakalanan Özcan ile birlikte Serkan Demirci, Sedat Eren, Metin Balkaya, Burak Güllü, Kamil Kalafat, Murat Mutlu Argıt, Basri Kuzey, Sedat Çolak, Mahmut Şahin, Mustafa Şahin, Murat Fil, Halil Sarı, Mehmet Kalafat, Eyüp Sümbül ve Nuri Çıkmış da gözaltına alındı. Bu kişilerin işyerlerinde ve otomobillerinde yapılan aramalarda 6 tabanca, 2 pompalı tüfek, 2 havalı tüfek, 8 şarjör, 126 mermi, 9 kovan, 2 deforme olmuş çekirdek, 1 çelik yelek, 1 telsiz, 5 bıçak, 1 kamçı, 3 dürbün ve 6 senet ele geçirildi. 



</TEXT>
</DOC>
