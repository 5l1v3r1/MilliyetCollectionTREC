<DOC>
<DOCNO> 248340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun08.html </URL>
<DATE> 2004/06/16/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
"Irak'lılar, ABD'nin çekilmesiyle kendilerini güvende hissedecek" 
</HEADLINE>
<TEXT>

     Bülent Keneş 

Ebu Garib Cezaevi skandalından sonra ABD Koaliyon Yönetimi'nin desteğiyle Irak'ta yapılan kamuoyu araştırması, Iraklıların ABD askerlerinin Irak'ı derhal terk etmesi durumunda kendilerini daha güvende hissedeceklerini ortaya çıkardı. 
     ABD Koalisyon Yönetimi'nin desteklediği bir Irak araştırma grubu olan Yönetim ve Sivil Toplum Çalışmaları İçin Bağımsız Enstitü isimli kuruluş, Bağdat, Basra, Musul, Hille, Divaniye ve Bakuba'da tesadüfi yöntemle seçilen 1093 kişinin katılımıyla araştırma yaptı. 
     Araştırmanın sonuçlarına göre, Iraklıların yüzde 55'i önümüzdeki yıl yapılacak seçimleri bile beklemeksizin ABD'nin Irak'tan çekilmesini istiyor. 
     Newsweek dergisinin ele geçirerek internet sitesinde özel haber olarak yayımladığı araştırmaya göre, Iraklıların yüzde 80'i ne ABD'nin sivil yetkililerine, ne de koalisyon güçlerine güvendiklerini söylüyor. 
     Araştırmaya katılanların yüzde 67'si ''halkın koalisyon güçlerine olan inancı sarsıldığı için'' saldırıların ve şiddet eylemlerinin arttığını söylerken, koalisyon güçlerinin güvenliklerine katkıda bulunduğuna inananların oranı sadece yüzde 1'de kalıyor. Irak polisi içinse aynı oran yüzde 18'i buluyor. Halkın yüzde 71'i ise güvenlik konusunda çoğunlukla ailesine, dostlarına ve komşularına güvendiklerini ifade ediyor. 
     Ebu Garib Cezaevi'ndeki işkence ve suiistimallerin uzun zamandır düşme trendinde olan Irak halkının ABD işgaline olan desteğindeki azalmayı hızlandırdığı belirtilirken, araştırmaya katılanların yüzde 71'i Ebu Garib ile ilgili resimlerin yayınlanmasına şaşırdıklarını ifade ediyor. Çoğunluk ise işkence ve kötü muamelelerin görünenden daha yaygın olduğuna inandıklarını söylediler. 
     Araştırmaya katılanların yüzde 54'ü, 'bütün Amerikalıların bu şekilde davrandığı' şeklinde bir ifadeye katıldıklarını söylerken, halkın yüzde 61'i suiistimalde bulunanların hiçbirinin cezalandırılmayacağına inandıklarını kaydetti. 
     14-23 Mayıs tarihlerinde gerçekleştirilen anket Şii lider Mukteda Sadr'ın popülaritesinin yükseldiğini ortaya koyarken, araştırmaya katılanların yüzde 81'i Sadr hakkında üç ay öncesine göre daha olumlu görüşlere sahip olduklarını ifade ettiler. 
     Şii lider Ayetullah Ali Sistani de Iraklıların yüzde 51'i tarafından ''güçlü bir şekilde'' desteklenirken, yüzde 19'luk bir kesim sadece desteklediklerini ifade ettiler. 
     Irak'ın yeni Başbakanı İyad Allavi'nin isminin başbakan olarak henüz netleşmediği bir dönemde yapılmasına rağmen, araştırma sonuçlarının Allavi için pek parlak olmadığı kaydediliyor. Araştırma sonuçlarına göre, Irak halkının yüzde 61'i Allavi'ye karşı iken, sadece yüzde 23'lük bir kesim Allavi'ye destek veriyor. 
     Irak halkının yüzde 63'ü Irak geçici hükümetinin kurulmasının Iraklılar için her şeyi daha iyi hale getireceğine inanırken, yüzde 15'lik kesim ise durumun daha da kötüye gideceğini düşünüyor. 
     Irak halkının yüzde 81'i koalisyon güçlerine güvenmediklerini beyan ederken, yüzde 78'i ABD Koalisyon Yönetimi için de aynı duyguları paylaştıklarını ifade ediyor. Araştırmaya katılanların yüzde 57'si ise Birleşmiş Milletler'e de güvenmediklerini kaydediyor. 
     
</TEXT>
</DOC>
