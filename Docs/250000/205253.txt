<DOC>
<DOCNO> 205253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko15.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ECB Başkanı'na bombalı mektup 
</HEADLINE>
<TEXT>

   DIŞ HABERLER SERVİSİ 
   
   Avrupa Merkez Bankası ECB Başkanı Jean - Claude Trichet'e bombalı bir mektup gönderildi. Frankfurt polisi, bankanın Frankfurt'taki merkezinde banka görevlilerinin yaptığı normal kontroller sırasında, üzerinde Trichet'in adresi yazılı şüpheli bir zarf bulunduğunu ve zarfın uzmanlar tarafından incelenmeye alındığını bildirdi. Mektubun AB Komisyonu Başkanı Romano Prodi'nin memleketi olan İtalya'nın Bologna kentinden postalandığı belirlendi. İncelemenin sonucunun bugün açıklanacağının duyurulmasına rağmen Frankfurt'ta bir kaynak, mektubun patlayıcı tozu ve kablolar içerdiğini, muhtemelen bunun bir ev yapımı olduğunu kaydetti. AB Komisyonu Başkanı Romano Prodi, Bologna'daki evinde 27 Aralık'ta kendisine gönderilen bir bombalı mektubu açmış, ancak mektubun içindeki toz alev almasına rağmen patlama olmamıştı. 
   
</TEXT>
</DOC>
