<DOC>
<DOCNO> 213193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/siyaset/siy02.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Plandan sapmayın' 
</HEADLINE>
<TEXT>

   BM diplomatları, 'Kıbrıs'ın AB'ye birleşik bir cumhuriyet olarak girebilmesi için Annan Planı'ndan sapılmaması gerekli' diyor 
   SEMA EMİROĞLU New York 

   
   BM Genel Sekreteri Kofi Annan, Kıbrıs görüşmelerini yeniden başlatmaları için Türk ve Rum liderlerine bugün, ya da en geç yarın davetiye göndermeyi planlarken, görüşmelere aracılık etmesi beklenen Annan'ın Kıbrıs Özel Temsilcisi Alvaro de Soto da, Amerikalı ve İngiliz yetkililerle bir araya geldi. Görüşlerini aldığımız Amerikalı bir diplomatik kaynak, müzakerelere muhtemelen 10 Şubat'ta New York'ta başlanacağını kaydetti. 
   BM diplomatları, Kıbrıs'ın 1 Mayıs'da Avrupa Birliği'ne AB birleşik bir cumhuriyet olarak girebilmesi için, iki tarafın da gerekli tavizleri vermesi ve Annan Planı'ndan sapmaması gerektiğini vurguluyorlar. Annan'a yakın bir yetkili, planın kısa bir müzakerenin ardından varılacak son şeklinin, diplomaside, "Ya al ya da bırak" ifadesiyle tanımlanan biçimde kabul edilmesi ve en geç nisan ayında iki tarafta da referanduma sunulması konusunda ısrarlı olacaklarını, bunun için garantör devletler Türkiye ve Yunanistan'ın da desteğini istediklerini bildirdi. 
   
   
   
</TEXT>
</DOC>
