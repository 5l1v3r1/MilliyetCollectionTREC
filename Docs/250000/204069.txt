<DOC>
<DOCNO> 204069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/siyaset/siy05.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursu sil baştan 
</HEADLINE>
<TEXT>

   Eskiye dönülen uygulamayla Kuran kursları yıl boyu ve akşamları açık kalmayacak 
   ANKARA Milliyet 

   
   Kuran kurslarının yıl boyunca açık kalmasının ve imam hatip mezunlarının öğretici olmasının önünü açması nedeniyle tepki çeken ve bir ay geçerliliğini koruyan Diyanet İşleri Başkanlığı'nın Kuran kursları yönetmeliğindeki değişiklikleri yürürlükten kaldıran yönetmelik, Resmi Gazete'de yayımlandı. Eski düzenlemelerin yeniden yürürlüğe girmesiyle uygulama şöyle olacak Kuran kursları, 15 kişinin başvurusuyla açılabilecek. Tartışmalı yönetmelikte sayı 10'a indirilmişti. Kursların süresi iki ayı ve haftada beş günü aşamayacak. Önceki düzenlemede "2 ay 5 gün sınırlaması" kaldırılmış, kursların yıl boyu açık kalmasının önü açılmıştı. İlköğretimi bitirmiş veya ilköğretim çağını geçenler için akşam Kuran kursu açılmasına izin veren hüküm de yürürlükten kaldırıldı. Kurslarda günde 3 saat eğitim yapılacak. Tartışmalı değişiklikte bu süre "en az 3 saat" olarak düzenlenmişti. Yurt veya pansiyonların eğitim yılı boyunca açık kalmasını öngören hüküm de, "Kurs süresince açık kalır" şeklinde eski haline getirildi. 
   
   
   
</TEXT>
</DOC>
