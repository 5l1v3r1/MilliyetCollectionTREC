<DOC>
<DOCNO> 237122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun16.html </URL>
<DATE> 2004/05/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Silah şirketi British Aorespace'in rüşvet skandalı büyüyor 
</HEADLINE>
<TEXT>

     Dilek KOCABAŞ bildiriyor 
İngiltere'de yayımlanan The Guardian gazetesi, yaklaşık bir yıldır ortaya attığı British Aorespace adlı silah şirketinin rüşvet dağıttığı iddialarına yenilerini ekledi. 
     Şirketin rüşvet bütçesinin bugüne kadar sanılandan çok daha büyük olduğunu ortaya çıkardıklarını duyuran gazete, şirketin sadece Suudi Arabistan'da, yönetimdeki önemli kişilere dağıttığı rüşvetin boyutunun 60 milyon sterlin civarında bulunduğunu iddia etti. 
     Savunma Bakanlığı'nın iddiaları araştıran ekibinin 386 ayrı rüşvet dosyasının bulunduğu bir arşive ulaştığını öne süren Guardian gazetesi, sadece Suudi Arabistan prenslerinden Türki Bin Nasır'a ödenen rüşvetin 17 milyon sterlin civarında olduğunu, ele geçirilen belgelere dayandırdı. 
     Prens Türki Bin Nasır'ın ülkesinde İngiltere'den silah alımlarından sorumlu olduğunu ve rüşvet belgelerinde de ''PB'' harfleriyle kodlandığını öne süren The Guardian gazetesi, şirketin halen Suudi Arabistan'la 1.5 milyar sterlinlik bir silah anlaşması imzalamak için çaba sarf ettiğini anımsattı. 
     Suudi Arabistan'a geçen 15 yıl içinde British Aorespace tarafından 50 milyar sterlinlik uçak, füze ve savaş gemisi satıldığını da kaydeden gazete, rüşvet listesinde Londra'da görev yapan pek çok Suudi Arabistanlı askeri ataşenin isminin de bulunduğu, bu kişilere Londra'da lüks daireler alındığının tespit edildiğini savundu. 
     Belgelerin Hertfordshire'deki bir depoda ele geçirildiğini ve operasyonun geçen hafta yapıldığını öne süren Guardian, lüks dairelerin dışında pahalı seyahat organizasyonları, uçak biletleri gibi pahalı armağanların da dağıtıldığını kaydetti. 
     The Guardian gazetesi, rüşvet belgelerinin bu dağıtımların 14 Şubat 2002 tarihine kadar sürdüğüne işaret ettiğini de belirterek, ''sadece Prens Türki'nin eşiyle birlikte çıktığı bir Roma tatilinin British Aorespace tarafından ödenen faturasının 70 bin sterlin olduğunu'' yazdı. 
     
</TEXT>
</DOC>
