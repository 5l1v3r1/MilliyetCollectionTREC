<DOC>
<DOCNO> 232058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo04.html </URL>
<DATE> 2004/04/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ankara derbisinde 58. randevu... 
</HEADLINE>
<TEXT>

     Ankaragücü ve Gençlerbirliği, yarın yapacakları maçla birlikte ligde 58. ''başkent derbisi''ne çıkacaklar. 
     2 ezeli rakibin bugüne dek ligde yaptıkları 57 maçta Ankaragücü 23, Gençlerbirliği ise 17 kez sahadan galibiyetle ayrılan taraf oldu. 17 karşılaşma ise beraberlikle sona erdi. 
     ''Başkent derbileri''nde, Ankaragücü'nün attığı 83 gole, Gençlerbirliği 71 golle karşılık verdi. 
     Sezonun ilk yarısında yapılan maçta ise Gençlerbirliği, ezeli rakibini 3-2 yenmeyi başarmıştı. 
     
     EN FARKLI SKORLAR 
     Birinci Futbol Ligi'nin kurulduğu 1959 yılından bugüne dek 2 kulüp arasındaki rekabete hiç ara verilmedi. 
     Ankaragücü, ezeli rakibi karşısındaki en farklı skorlu galibiyetini 1990-91 sezonunda 7-2'lik skorla alırken, bu karşılaşma aynı zamanda 2 takım arasındaki en gollü maç olma özelliğini de taşıyor. Gençlerbirliği ise rakibine karşı en farklı skorları, 5-2 ile 2001-02 sezonu ve 3-0'la da 1993-94 sezonlarında elde etti. 
     
</TEXT>
</DOC>
