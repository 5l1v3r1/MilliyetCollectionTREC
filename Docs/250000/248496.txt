<DOC>
<DOCNO> 248496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur13.html </URL>
<DATE> 2004/06/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İstanbul'daki otelcilerin yüzü gülüyor... 
</HEADLINE>
<TEXT>

     Turistik Otelciler, İşletmeciler ve Yatırımcılar Birliği Derneği ile İstanbul Turistik Otelciler ve İşletmeciler Birliği TUROB Başkanı Timur Bayındır, turizm açısından İstanbul'da iyi bir sezon geçirdiklerini belirterek, ildeki otellerin doluluk oranının yüzde 80'e ulaştığını bildirdi. 
     Bayındır, A.A muhabirine yaptığı açıklamada, İstanbul'da Kültür ve Turizm Bakanlığı belgesine sahip 5 yıldızlı 28 otelde 20 bin, 4 yıldızlı 45 ve 3 yıldızlı 70 otelde de 10'ar bin, belediye belgeli 700 tesiste ise 40 bin civarında yatak bulunduğunu söyledi. 
     Buna ilaveten yatırımcıların 25 bin yataklı 60 tesis için Kültür ve Turizm Bakanlığı'ndan yatırım belgesi aldığını ifade eden Bayındır, ''Bunlar inşaat aşamasındadır. 15 tesis, 5 yıldızlı ve 10 bin yatağa sahiptir. 4 yıldızlı tesis sayısı 10, yatak sayısı da 3 bindir'' dedi. 
     Bayındır, 6 bin yıllık kültür mirası, 2 kıtaya yerleşik coğrafyası ve doğal zenginliğiyle, İstanbul'un, Türkiye'nin turist dağıtım yerlerinin başında geldiğini vurgulayarak, şu an yeterli olan yatak kapasitesinin ileride yetmeyeceğini kaydetti. 
     Marmara Bölgesi'ne geçen yıl 5 milyon civarında turist geldiğini hatırlatan Bayındır, sözlerini şöyle sürdürdü 
     ''Yatak kapasiteleri ne kadar artırılırsa, bunu doldurmak için yapılacak çalışmalar da o kadar artar. Herkes bu işten nemalandığı zaman, İstanbul'a çok daha fazla turist gelecektir. İstanbul, Türkiye'yi turizm açısından besleyen bir şehir. İstanbul'a gelen turistler, daha çok kültür ve kongre turizmi ağırlıklı. İster kongre, isterse kültür ağırlıklı olsun, İstanbul'a gelen turistler için Anadolu turları düzenleniyor. Dolayısıyla Bolu, Ankara, Kapadokya, İzmir, Bursa gibi iller de, İstanbul'a gelen turistlerden nasipleniyorlar. Onun için, İstanbul'daki yatak kapasitesinin artması ve bunların doldurulması Anadolu'ya büyük faydalar sağlayacaktır.'' 
     
     ''ORANLAR SEVİNDİRİCİ'' 
     Geçen yıl turizmin çok yoğun olduğu bir dönemde İstanbul'da 3 krizi bir arada yaşadıklarını, bu durumun sektörü hırpaladığını dile getiren Bayındır, ancak krizleri geride bıraktıklarını söyledi. 
     Timur Bayındır, şunları kaydetti 
     ''Çok şükür, geçen 2 yıla göre hem doluluk oranı, hem de gelen turist sayısı açından çok çok iyi durumdayız. Bir aksilik olmazsa, 2004 yılında doluluk oranlarımız yüzde 80'lerin üzerinde devam edecek. Biz, kente gelen turist sayısını ilk 5 yıl içinde 10 milyona çıkarmayı hedefliyoruz. Bunun için yetersiz olan mevcut yatak kapasitesini ise 2'ye katlamalıyız. Bunun yolu da, yeni otel yapma ve belediye belgeli otellere turistik belge almaktan geçiyor.'' TUROB Başkanı Bayındır, NATO, İKÖ, Eurovision gibi büyük organizasyonların İstanbul'da yapılmasının ilin tanıtımına büyük katkılar sağladığına da işaret ederek, bu toplantıların İstanbul'da gerçekleştirilmesinin bir diğer getirisinin de Türkiye'ye duyulan güven olduğunu söyledi. 
     Bu durumun iyi değerlendirilmesini isteyen Bayındır, iyi bir tanıtım ve reklam kampanyasıyla, halen dünyada 30. sırada olan İstanbul'un ilk 10 içine girebileceğini sözlerine ekledi. 
     
</TEXT>
</DOC>
