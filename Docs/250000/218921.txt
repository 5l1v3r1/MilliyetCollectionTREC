<DOC>
<DOCNO> 218921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun26.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Rumlar, toprağın ilk günden terk edilmesini istedi'' 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum tarafının, müzakereler sonunda olası bir anlaşmada Rum tarafına bırakılacak toprağın ilk günden Birleşmiş Milletler BM kontrolüne verilmesini istediğini belirterek, ''Bu olacak şey değil'' dedi. 
     Cumhurbaşkanı Denktaş, müzakerelerin 6. görüşmesiyle ilgili düzenlediği basın toplantısında, Annan planında yapılmasını istedikleri değişiklikleri Rum tarafına 24 Şubat'ta verdiklerini anımsatarak, Rumların da buna karşılık bugün 20 sayfalık yeni belge verdiğini söyledi. 
     Bugünkü görüşmede, Rum tarafının, şu anda KKTC'nin idaresinde olan ve olası bir anlaşmada Rum tarafına bırakılması öngörülen toprakların ilk günden BM yönetimine verilmesini istediğini bildiren Denktaş, böyle bir uygulamada, o bölgelerde yaşayan Türklerin ilk günden topraklarını terk etmek durumunda kalacağını, ortada rehabilitasyon programı olmadığını kaydetti. Denktaş, böyle bir uygulamanın perişanlık olacağının altını çizerek, ''Olacak şey değil'' dedi. 
     Rumların bütün yaklaşımının, ''biz artık Avrupa Birliği üyesiyiz, geçiş süreci için zaman yok'' tavrı olduğunu anlatan Denktaş, söz konusu zamanın KKTC'nin kurumlarının uyum sağlaması için gereken süre olduğunu belirtti. 
     Rumların, referandumda, 20 Aralık 1963'te ''Kıbrıs Cumhuriyeti'' vatandaşı olan ve onların çocuklarının oy kullanmasını istediğini, ''yerleşik'' olarak niteledikleri Türkiye kökenli KKTC vatandaşlarının oy kullanmasına karşı çıktığını bildiren Denktaş, kendilerinin Annan planında istediği her değişikliğin Rumlar tarafından ''kabul edilemez'' bulunduğunu kaydetti. 
     Yaptıkları öneriyi, Rumların, ''Annan planının dışında'' diye ''kabul edilemez'' bulduğunu belirten Denktaş, Rumların Türk-Rum ayrımını ''etnik ayrım'' olarak nitelediğini söyledi. 
     Rum tarafının verdiği belgeyi bugün inceleyeceklerini belirten Denktaş, serinkanlılıkla çalışmaya devam edeceklerini, ''tırnak kadar da olsa ilerlemeye çalışacaklarını'' belirtti. Denktaş, BM'nin kendilerine yardımcı olması gerektiğini ifade etti. 
     Denktaş, Annan planında yapılmasını istedikleri değişiklikler hakkında Rumlara sundukları değişiklik önerilerinin tümünün reddedildiğini bildirdi. 
     Cumhurbaşkanı Denktaş, düzenlediği basın toplantısında, Avrupa Birliği'nin AB ''Ada'da, Türk ve Rum halklarının var olduğunu kabul ederek, Rumlara bir şeyler söylemesini istediklerini'' belirtti. Denktaş, Rumlarla varılacak anlaşmanın ve Türk tarafının statüsünün, AB ile yapılan anlaşmaya eklenmesini istediklerini de kaydetti. 
     Rumların toprak konusunda bugün 20 sayfalık bir belge verdiğini anlatan Denktaş, Rumların, Annan planı uyarınca Türk tarafının üç yılda boşaltacağı ve bu sürenin sonunda kendilerine bırakılacak bölgelerin ilk günden BM kontrolüne verilmesini istediğini belirterek, ''Bu tabiatıyla perişanlık demektir. Öyle bir şey yapılacak olursa halkımızın süratle o bölgeleri boşaltması anlamına gelir. Bunun hazırlığı yoktur, rehabilitasyon programı yoktur, parası yoktur, hiçbir şeyi yoktur. Dolayısıyla bu olacak iş değildir'' dedi. 
     Belgeye kısaca baktıklarını kaydeden Denktaş, Rumların, garantörlerin, kuruluş anlaşması yürürlüğe girmeden, ortaya bir şey çıkmadan anlaşmanın kabul edilmesi yönünde garanti vermesini istediğini belirtti. 
     Rumların, referandumda 20 Aralık 1963'te ''Kıbrıs'' vatandaşı olanlar ve onların çocuklarının oy kullanmasını istediğini, Türkiye kökenli KKTC vatandaşlarının adada ve referandumda oy kullanmasını istemediğini anlatan Denktaş, Rumların sadece Kıbrıslı ile evlenenler ve çocuklarının adada kalabilmesini istediğini kaydetti. 
     Rum tarafının, ısrarla ''Kıbrıs'ta tek halk vardır'' mantığında olduğunu ve ''hiçbir şeyin Türk-Rum ayrımı üzerine kurulamayacağını ve bunun etnik ayrım anlamına geleceğini'' söylediğini anlatan Denktaş, Kıbrıs'ta 400 yıldır Türk-Rum olarak yaşadıklarını, 1960 anlaşmasının da bu gerçeği esas alarak yapıldığını kaydetti. 
     Bunun temel bir sorun olduğunu dile getirerek, Türk tarafının siyasi eşitliğinin ve azınlık olmadığının BM kararlarında da belirtildiği anlatan Denktaş, Rumların buna rağmen Türk tarafının siyasi eşitliğini kabul etmemesinin üzücü olduğunu söyledi. Belçika'da da dil üzerine ayrım olduğunu ve kimsenin ''Belçika'da ırkçılık vardır'' demediğini ifade eden Denktaş, Kıbrıs'ta iki milli halk olduğunu vurguladı. 
     
     ''AB RUMLARA BİR ŞEY SÖYLESİN'' 

     Türk tarafının yaklaşımının, ''AB normları reddeder'' diye Rum tarafınca kabul edilmediğini dile getiren Denktaş, şöyle konuştu 
     ''AB'ye maksatlı girdiklerini bilen bir kişi olarak, AB'den, Rumların bu maksadına hizmet etmemelerini, Kıbrıs'ta iki etnik varlığın, iki halkın var olduğunu, Türk ve Rum halklarının varolduğunu kabul ederek Rumlara bir şeyler söylemelerini istiyoruz. Çünkü aksi takdirde 'AB normları kabul edemez' mazereti adı altında Kıbrıs'ı alıp götürme siyasetlerine devam ettiklerini göreceğiz.'' Rumların, ''toprak gaspını yasallaştırmak ve etnik temizlik'' suçlamalarından vazgeçmeleri gerektiğini belirten Denktaş, Rumların KKTC'yi tanımadığını ve ''Kıbrıs Cumhuriyeti vardır'' dediğini ifade etti. 
     AB kuruluş anlaşmasını iki başkan olarak imzalama önerisinde bulunduklarını ve Rumların bunu da reddettiğini anlatan Denktaş, Rumların ''Kıbrıs Cumhuriyeti'' olarak AB'ye alınmasından kaynaklanan yasal ve politik anomalilerin olduğunu, bunların düzeltilmesi istediklerinin de reddedildiğini söyledi. 
     Denktaş, AB'nin ''Kıbrıs hükümeti'' ile ''Türk cemaati'' ayrımı yaptığını belirterek, şöyle dedi 
     ''Bu, Rumların Kıbrıs'a bakış açılarını yansıtır, eşitliği inkar eder. Düzeltilmesi gerekir. AB'den bunu ısrarla talep ediyoruz. Rumlarla yeni bir anlaşma yapacak olursak, tabiatıyla bu anlaşmayı ve bizim statümüzü AB'nin 'Kıbrıs hükümeti' diye yapmış oldukları anlaşmaya eklemeleri, o anlaşmayı ona göre değiştirmeleri lazımdır. Bunu da AB'den ısrarla talep ediyoruz.'' Türk tarafının derogasyon talebinin de ''kabul edilmez'' olarak görüldüğünü kaydeden Denktaş, ''Türkiye AB'ye üye oluncaya kadar istediğimiz diğer derogasyonlar var. Türkiye'nin ne zaman üye olacağı belli değildir. Bunlar da 'kabul edilemez' denmektedir'' diye konuştu. 
     
     ''BM'NİN SÜPER GÜÇ OLMASINI KABUL ETMİYORUZ'' 

     Güvenlik konusunda BM askerine verilecek ''süper güç'' statüsünü kabul etmediklerini, Rumların ise bunu istediğini anlatan Denktaş, bu konuda da aralarında görüş ayrılığı olduğunu söyledi. 
     ''Rumların, adanın birleştirilmesi formülünü, Türk-Rum ayrımı yapılmayacak bir formül olarak gördüğünü'' anlatan Cumhurbaşkanı Denktaş, ''O halde neyi birleştiriyoruz. Toprağı mı birleştiriyoruz, yoksa iki eski ortağın müşterek bir devlet kurmasını mı öngörüyoruz. 'BM askerlerinin bir fonksiyonu da bu ayrımı ortadan kaldırmaktır' diyor. Türk-Rum ayrımını BM ortadan kaldıracakmış, bu da bizim çok tuhafımıza gitti'' diye konuştu. 
     Rumların, ''Kuzey'e dönecek Rumların sayısının düşürülmesi, meclisteki oylamada Türk haklarını korumak için ayrı çoğunluk tedbirini ve mal-mülk konusunun global takas ve tazminatlarla halledilmesi'' önerilerine de karşı çıktığını belirten Denktaş, ''Kısacası Annan planında istediğimiz her değişikliği kabul edilemez buldular'' dedi. 
     Denktaş, bir soru üzerine, BM'nin kendilerini dinlediğini ve zaman zaman müdahalede bulunduğunu belirterek, BM'nin, ''bunların anlaşacakları yok. Biz de her iki tarafı dinledikten sonra gereğini yaparız, zaten iş referanduma gidecektir. Referandumda ne çıkarsa bahtımıza'' diye bir rahatlık içinde olduğunun göründüğünü kaydetti. 
     Bugün bazı yeni komitelerin kurulma kararı alındığını ve anayasa konusunda bir komitenin kurulacağını belirten Denktaş, anayasa konusundaki komitenin Cumhurbaşkanlığı danışmanı Prof. Dr. Mümtaz Soysal'ın başkanlığında olacağını bildirdi. 
     Rumların alt mahkeme istemleriyle ilgili bir komitenin de kurulacağını bildiren Denktaş, ''Alt mahkemeyi niye istiyorlar, lüzumu nedir anlayamadık. Zannedersem bütün mesele, bizim kendi devlet mahkemelerimize Rumların müracaatını gerektirmeyecek bir formül aradılar ve buldular. Bunlar üzerinde çalışmalar devam ediyor'' dedi. 
     Denktaş, başka bir soru üzerine, haritaların konuşulmadığını belirterek, Rumların, AB ile ilişkiler ve temsiliyet konusundaki önerisine bugün yanıt verdiklerini kaydetti. 
     KKTC Cumhurbaşkanı Denktaş, ''Bizim yanıtımız, kendilerinin istedikleri değişikliklere lüzum olmadan bir yol önerdik ve bunu BM tarafı da uygun buldu diye düşünüyoruz'' ifadesini kullandı. 
     Kıbrıs görüşmelerine yarın devam edilecek. 
     

     
</TEXT>
</DOC>
