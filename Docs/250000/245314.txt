<DOC>
<DOCNO> 245314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy03.html </URL>
<DATE> 2004/06/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'de veto sonrası Cumhurbaşkanı'nın yetkileri tartışılıyor 
</HEADLINE>
<TEXT>

     ABDULLAH KARAKUŞ Ankara 

AKP'de, YÖK Yasası'nı veto eden Cumhurbaşkanı Ahmet Necdet Sezer'in yetkilerinin kısıtlanmasını yeniden gündeme getirdi. Anayasa Komisyonu Başkanı, AKP İstanbul Milletvekili Burhan Kuzu, "Böyle gitmez, cumhurbaşkanıyla hükümet arasındaki sorunların çözümü için sistem değişikliği şart. Ya cumhurbaşkanını halk seçmeli ya da cumhurbaşkanının yetkileri kısıtlanmalı" dedi. 
     Başbakan Recep Tayyip Erdoğan'ın grup konuşmasında Sezer'e, "Cumhurbaşkanını meclis çoğunluğu seçer" mesajının ardından Kuzu, cumhurbaşkanının yetkilerinin kısıtlanmasıyla ilgili bir çalışma yapmaya başladı. Kuzu, "Bu çalışmamı yakında Başbakan'a sunacağım" diye konuştu. 
     
     Sorumlu olsaydı böyle davranmazdı 
     Kuzu, Kanal A'da yayınlanan "Gündem" programında, YÖK Yasası'nı veto etmesinden dolayı Sezer'e sert çıktı. Kuzu, şunları kaydetti 
     "Böyle olmuyor. Sorunların çözümü için sistem değişikliği şart. Madem başkanlık sistemi olmuyor. Eğer, cumhurbaşkanı yetkilerini kullanmak istiyorsa halk tarafından seçilmeli ya da yetkileri kısıtlanmalı. 1982 Anayasası miyadını doldurdu. Cumhurbaşkanına yetki veriliyor, sorumluluk verilmiyor. Sorumluluğu olsaydı böyle davranmazdı. Gelişmiş ülkelerde hesap verme var. Seçimle gelseydi böyle davranabilir miydi." 
     
</TEXT>
</DOC>
