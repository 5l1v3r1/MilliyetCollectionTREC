<DOC>
<DOCNO> 237415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun10.html </URL>
<DATE> 2004/05/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kuzey Kore, ABD'nin yardımını kabul etti... 
</HEADLINE>
<TEXT>

     Kuzey Kore, geçen ayki tren faciasının kurbanları için ABD'nin teklif ettiği yardımı kabul etti. 
     Güney Kore ajansı Yonhap'ın Kuzey Kore'nin BM nezdindeki temsilci yardımcısı Han Song-Ryol'a dayanarak verdiği haberde, New York'taki BM merkezinde yapılan görüşmelerde, Pyongyang'ın ABD'nin yardım teklifini kabul ettiği belirtildi. 
     Han, yaptığı açıklamada, ABD ile Kuzey Kore arasındaki temel sorunların güvensizliğe dayandığını, iki ülke arasında bu tür temaslar sayesinde güven ortamı oluşturulması halinde, bunun ikili ilişkilerin geliştirilmesine katkı sağlayacağını belirtti. 
     Washington, tren kazası kurbanları için Kızılhaç yoluyla ulaştırılacak 100 bin dolarlık yardım önerisinde bulunmuştu. 
     Çin sınırına yakın tren istasyonunda 22 Nisan'da bir trende meydana gelen büyük patlamada en az 161 kişi ölmüş, 1300 kişi yaralanmış, 4 kilometre çapındaki bir alanda binlerce ev tamamen yıkılmıştı. 
     ABD Başkanı George Bush Irak, İran ve Kuzey Kore'yi ''şer ekseni'' olarak nitelemişti. 
     
</TEXT>
</DOC>
