<DOC>
<DOCNO> 213925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur08.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizyondaki Türk filmleri bayramda sinemacıların yüzünü güldürdü... 
</HEADLINE>
<TEXT>

     Aynı dönemde vizyona giren 3 Türk filminin Kurban Bayramı'nda sinema izleyicisini önemli ölçüde artırması, sinema işletmecilerine adeta ''çifte bayram'' yaşattı. 
     AA muhabirinin görüştüğü AFM Sinemaları operasyondan sorumlu Genel Müdür Yardımcısı Bülent Erdoğan, Kurban Bayramı'nda geçen bayramlara oranla izleyici sayılarının yüzde 60-70 oranında arttığını bildirdi. 
     Bunun tek nedeninin Türk sinemasının atağa geçmesi olduğunu ifade eden Erdoğan, ''Vizontele, Merhaba Hababam Sınıfı ve Okul olmak üzere 3 Türk filminin aynı anda vizyonda olması ve seyircinin bu duruma olumlu yanıtı, bu kadar güçlü bir izleyici potansiyeli elde edilmesine neden oldu. Seyirci ilgisini tamamen Türk filmlerine bağlamak mümkün'' diye konuştu. 
     Erdoğan, Türk izleyicinin pahalı Hollywood prodüksiyonlarına bile Türk filmleri kadar ilgi göstermediğini belirterek, bu ilgi artışının vizyona girecek yeni Türk filmleriyle de devam etmesi dileğinde olduklarını sözlerine ekledi. 
     Florya Cinebonus Sineması İşletme Müdürü Burak Gençalp de, bayramın özellikle ikinci ve üçüncü günleri sinemaseverlerin yoğun ilgisiyle karşılaştıklarını belirterek, ''Bayramda güzel bir iş potansiyeli yakaladık'' dedi. 
     İzleyicilerin artık, filmlerin niteliğinin yanı sıra sinema salonunun verdiği hizmetin kalitesine de özen gösterdiklerini vurgulayan Gençalp, son dönemde sinema salonlarında gözlenen kurumsallaşmanın da izleyici sayısını artırdığını söyledi. 
     Zeytinburnu Cinecity Olivium Sineması yetkilileri de, bu bayram geçen bayramlara göre izleyici sayısında ekstra bir artış yaşandığına işaret ettiler. 
     ''Bunun sebebi de vizyondaki Türk filmlerinin çokluğu'' diyen yetkililer, Türk filmleri sayesinde normal sinema müşterisinden çok farklı, hiç sinemaya gelmeyen kesimin bile sinemalara akın ettiğini anlattılar. 
     Nişantaşı Movieplex Sineması yetkilileri de, salonlarında gösterilen tek Türk filmi olan ''Merhaba Hababam Sınıfı'' nedeniyle bayramda, normal günlere göre izleyici sayısında yüzde 40-50 oranında artış yaşandığını kaydettiler. 
     
     İZLEYİCİ ORANLARI... 
     Öte yandan, Warner Bross Türkiye Temsilciliği'nden edinilen bilgiye göre, ''Vizontele Tuuba'' filmini vizyona girdiği 23 Ocak'tan bu yana 1 milyon 750 bin 60, ''Merhaba Hababam Sınıfı''nı vizyona girdiği günden bu yana 817 bin 675 ve ''Okul'' filmini de gösterimde bulunduğu süre içinde 478 bin 90 kişi izledi. 
     Bu arada, bayramı da içine alan sömestr tatili nedeniyle ''Kayıp Balık Nemo'' ve ''Looney Tunes Maceraya Devam'' adlı çocuk filmleri de büyük ilgi gördü. 
     
</TEXT>
</DOC>
