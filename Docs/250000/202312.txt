<DOC>
<DOCNO> 202312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur16.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı 'KKTC'de dayanışma muhafaza edilmeli' 
</HEADLINE>
<TEXT>

     Dışişleri Bakanlığı, Kıbrıs konusunda birlik ve dayanışmanın korunması gereken bir dönemden geçildiğini belirtirken, KKTC'de anayasal süreç içinde yeni bir hükümetin kurularak göreve başlamasının beklendiğini bildirdi. 
     Bakanlık açıklamasında, KKTC'deki seçimlerin, demokrasinin icapları içinde ''şeffaf ve huzur'' ortamında yapılmış olmasının memnuniyet verici olduğu belirtildi. Açıklamada, ''Seçim sonuçları Kıbrıs Türk halkının hür iradesini yansıtmaktadır. Bu sonuçtan dolayı Kıbrıs Türk halkını ve tüm siyasi partileri kutluyoruz'' denildi. 
     ''Kıbrıs Türkünün temel gücünün, çoğulcu demokrasi kuralları içinde birlik ve dayanışmasını sürdürebilmesinden kaynaklandığı'' ifade edilen açıklamada, uluslararası camianın da yakından izlediği seçimlerin, KKTC'de yerleşmiş demokratik kurumsal yapıları ve hukuk sistemi bir kez daha teyit ettiğine işaret edildi. 
     Açıklamada, ''Beklentimiz anayasal süreç içinde KKTC'de yeni bir hükümetin oluşturularak göreve başlanması yönündedir'' ifadesi kullanıldı. 
     ''Milli davamız olan Kıbrıs meselesinde birlik ve dayanışmamızı muhafaza etmemiz gereken bir süreç içinde bulunmaktayız'' denilen açıklamada, Kıbrıs sorununa çözüm bulunmasının, Türkiye ve KKTC'nin müşterek arzu ve hedefi olduğu, bu çerçevede, KKTC Cumhurbaşkanı Rauf Denktaş, hükümet ve siyasi partilerle istişare içinde bulunulmasının doğal olduğu kaydedildi. 
     
</TEXT>
</DOC>
