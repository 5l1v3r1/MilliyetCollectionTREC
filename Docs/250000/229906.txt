<DOC>
<DOCNO> 229906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko11.html </URL>
<DATE> 2004/04/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Beklenen reel faiz oranı 10'larda direniyor... 
</HEADLINE>
<TEXT>

     Piyasaların nisan başında gelecek bir yıllık dönem için beklediği reel faiz oranı, yüzde 10.7 olarak ölçüldü. 
     Merkez Bankası'nın mali ve reel sektör temsilcileriyle her ay iki kez gerçekleştirdiği beklenti anketlerinin nisan ayı birinci dönem sonuçlarına göre, bu ayki Hazine ihalelerinde oluşacak yıllık bileşik faiz beklentisi yüzde 22.2, gelecek 12 aylık dönemdeki enflasyon TÜFE beklentisi de yüzde 10.4 olarak ölçüldü. Gelecek 12 ayda beklenen bileşik faizin, tahmin edilen yıllık TÜFE artışından arındırılmasıyla bulunan dar anlamdaki yıllık reel faiz beklentisi yüzde 10.7 olarak belirlendi. Söz konusu beklenti, mart ayının ikinci anketinde yüzde 10.9 çıkmıştı. 
     
     YÜZDE 10'LARDA DİRENÇ OLUŞTU 

     Irak savaşının yaşandığı geçen yılın mart ayında yapılan ikinci ankette yüzde 24.6 çıkan yıllık reel faiz beklentisi, izleyen dönemde yaklaşık 16 puan gerileyerek ekim ayında yüzde 8.5'e kadar inmişti. Ancak, bütçe gelir hedeflerindeki sapma, emekli ve asgari ücretlilere yapılan zamlarla ortaya çıkan ek kaynak gereksinimi, IMF ile gözden geçirmenin gecikmesi gibi faktörlerin etkisiyle izleyen dönemde yeniden yükselen oran, kasım başında yeniden yüzde 10'a çıktı. Reel faiz beklentisinde yaklaşık son altı aydır yüzde 10'larda bir direnç yaşanıyor. 
     Ancak, reel faiz beklentisinin yüzde 10'lara inmesinin, faize dayalı enstrümanlara yatırımın cazibesini azaltırken, kaynak kullanım maliyetlerindeki düşüş paralelinde yatırım eğilimini güçlendirdiği belirtiliyor. Reel faiz beklentisinin hızla gerilemesi, ihalelerde faiz düzeyini etkileyerek Hazine'nin borç çevirme maliyetini de aşağı çekiyor. 

     
</TEXT>
</DOC>
