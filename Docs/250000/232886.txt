<DOC>
<DOCNO> 232886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo27.html </URL>
<DATE> 2004/04/19/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Galatasaray hırslandı... 
</HEADLINE>
<TEXT>

     Ligde üst üste aldığı yenilgilerden sonra Denizlispor'u yenerek moral bulan Galatasaraylı futbolcuları hırs bastı. 
     Bir günlük izinin ardından Malatyaspor maçının hazırlıklarını sürdüren sarı-kırmızılı futbolcular bugün Florya Metin Oktay Tesisleri'nde, Teknik Direktör Ghoerghe Hagi yönetiminde antrenman yaptılar. 
     Kondisyon çalışmasının ardından yarı sahada iki grup halinde pas çalışması yapan futbolcuların oldukça hırslı ve istekli olmaları dikkat çekti. 
     Oyuncuların idmandaki arzuları teknik heyeti sevindirirken, futbolcular zaman zaman da birbirlerine sert hareketlerde bulundular. Hakan Şükür, çalışmada iki kez ayağına darbe alıp sakatlık geçirirken, bu futbolcu saha içinde yapılan tedavisinden sonra antrenmana devam etti. 
     İdmana, boğaz enfeksiyonu geçiren Kolombiyalı kaleci Mondragon dışında tüm futbolcular katıldı. 
     Galatasaray, Malatyaspor maçının hazırlıklarını yarın sabah yapacağı idmanla sürdürecek. 
     Öte yandan Galatasaray'a ABD'den, gelecek sezon öncesi Ağustos ayında özel maç yapma teklifi geldiği, ancak maç tarihinin ligin başlamasına çok yakın olduğu belirtildi. Daha uygun bir tarih belirtildiği takdirde Galatasaray'ın ABD'ye gidebileceği öğrenildi. 
     
     İDMAN SAYISI DÜŞTÜ 

     Teknik Direktör Hagi, geçen haftalara göre antrenman sayısını düşürdü. 
     Takımın başına gelmesinden bu yana, bazı günler çift antrenman yaptıran Hagi, bu hafta 1 gün izin verirken, ekibine sadece sabahları antrenman yaptıracak. 
     Bu arada Hagi'nin, takımda fazla kiloları dikkat çeken Hakan Ünsal ile Hasan'a idman sonrasında düz koşu yaptırdığı görüldü. 

     
</TEXT>
</DOC>
