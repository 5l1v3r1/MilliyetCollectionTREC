<DOC>
<DOCNO> 245410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur38.html </URL>
<DATE> 2004/06/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
AKP binası önünde Erdoğan'a İmam Hatip protestosu .. 
</HEADLINE>
<TEXT>

     Sultanbeyli İmam-Hatip Lisesi'nden bir grup öğrenci ile veli, AK Parti İstanbul İl Başkanlığı önünde YÖK Yasası'na ilişkin protesto gösterisi yaptı. Erdoğan, protestocuları görmezden gelmeyi tercih etti. 
     İl Başkanlığı önünde toplanan yaklaşık 60 kişilik grup, Başbakan Recep Tayyip Erdoğan'ın binaya gelişini bekledi. 
     Erdoğan, il başkanlığına girişte bir grup imam hatipli tarafından haremlik - selamlık düzeninde protesto edildi. Polisin yoğun güvenlik önlemi aldığı il başkanlığı önünde, protestocular, Erdoğan'ın görmemesi için kordona alınarak uzaklaştırılmaya çalışıldı. 
     İlk etapta sessiz durmayı tercih eden protestocular Erdoğan'ın gelmesiyle birlikte alkışlarla ve ıslıklarla tepkilerini gösterdiler. Türbanlı ve çarşaflıların da bulunduğu protestocular, "İmam hatiplere kilit vicdanlara kilittir", "AKP alet olma", "Tayyip ağabey evlatlarını boğma", "Vetoya hayır, geri adıma binlerce hayır", "imam hatipli Tayyip ağabey, imam hatiplerin kapatılması seninle mi olacaktı ", "AKP adaletin bu mu " pankartlarını açtılar. 
     Islıkların ve alkışların artması üzerine gençlik kollarından görevliler, grubu sakinleştirmeye çalıştı. Partililer, protestoculara, "Mesajınızı bize verin. Bu tür yanlış hareketlere girmeyin, bizi üzmeyin. Biz Başbakan'a gerekeni söyleriz. Yaptıklarınız yanlış. Böyle görüntüler iyi olmuyor" dediler Bu arada, AK Parti İstanbul İl Gençlik Kolları Başkanı Şenol Kazancı, gruptakilerin yanına gelerek, kendisinin de imam hatip lisesi mezunu olduğunu söyledi. Kazancı, göstericileri temsilen öğrenci ve veliden oluşan 4 kişilik grubu, Başbakan Erdoğan ile görüşme taleplerini iletmek üzere binaya aldı. 
     Daha sonra bir açıklama yapan veli Ekrem Torun, Başbakan Erdoğan ile görüşme taleplerinin kabul edildiğini, ancak programının yoğunluğu nedeniyle bunun gerçekleşmediğini söyledi. 
     Torun, TBMM Milli Eğitim Komisyonu Başkanı Tayyar Altıkulaç ile görüştüklerini ve meslek liselerinin önündeki engellerin kaldırılması yönündeki taleplerinin devam ettiğini ilettiklerini dile getirerek, Altıkulaç'ın da kendilerine ''bu konuyla ilgili çalışmaların devam edeceğini'' söylediğini ileri sürdü. 
     Açıklamanın ardından bir süre daha slogan atan gruptakiler, daha sonra dağıldı. 

     
</TEXT>
</DOC>
