<DOC>
<DOCNO> 218156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/spor/spo05.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BUZ KIRAN GENÇLER 0-1 
</HEADLINE>
<TEXT>

   Kar yağışı nedeniyle geç başlayan mücadelede canını dişine takan Başkent ekibi, rövanş için büyük avantaj elde etti. Skoku'nun füzesi, Gençlerbirliği'ne turu müjdeledi 
      
   90 dakika    MEHMET DEMİRKOL PARMA 

   İlk yarının son düdüğü çaldığında eğer Ankaralılar'ın şansı biraz yaver gitmiş olsaydı en az üç oyuncuları seri A'nın arananları arasına girerdi. Youla'nın, Ali Tandoğan'ın, özellikle Serkan'ın bir İtalyan takımına karşı bulmanın çok zor olduğu pozisyonları değerlendiremeyişi son derece üzücüydü. 
   3. dakikada Serkan'ın şutunun az farkla auta çıkışı sonrası Youla'nın tek forvet gibi gözüken, ama üç kişi ile tamamlanan dörtlü hücum hattı fazlasıyla şans buldu. Savunmadan atılan uzun toplarda Parma'nın dörtlü savunmasını sürekli bunalttılar. 
   11'de Youla'nın auta çıkan şutundan iki dakika sonra Ali Tandoğan'ın denemesi Serkan'a çarpıp direkten döndü. 
   Tribünlerde sayısal dengeye sahip Gençlerbirliği taraftarı artık pozisyon bulunduğu için sevinmektense kaçanlara üzülmeye başladı. 
   Ersun Yanal'ın beklenmedik bir kararla dörtlediği savunması Cammarata'yı tek forvet olarak kullanan Parma'ya organize olma fırsatı vermedi. Hem de orta sahalarının klasikleşmiş erken faulleri yapmamasına rağmen. Ümit ve El Saka'nın sırayla sarkık oynadığı, 1 - 3 gibi dizilen savunma hattı serbest vuruş ve kornerler dışında hep etkiliydi. 
   26 ve 31'de Ferrari'nin vuruşları az farkla auta çıktı. Ancak karlı zeminde doğru oyunu oynayan Gençler'di. Hiç beklemeden topu ileri alana taşıdılar. 
   30 ile 44. dakikalar arasında dört gollük şanstan sayı çıkarılamadı. Özellikle 33'te Frey'in müthiş bir refleksle çıkardığı Youla şutu büyük bir şanstı. Gençler sahaya daha iyi yayıldı, daha çabuk çıktı ama sayı bulamadı. 
   İkinci yarıda Parma forveti ikiledi. Orta sahada en az Gençler kadar sıkı basmaya başladı ve oyuna denge geldi. Gençler'in rahat çıkışları artık yoktu. Youla'nın arkasındaki üçlü, savunma ile fazlasıyla uğraşmak zorunda kalıyordu. 
   59'daki ikinci çıkışımızda Serkan'ın asistinde Skoko akıl dışı bir şutla doksanı gördü ve Gençler adına zor olanı yaptı 1 - 0 
   Gol sonrası oyunu lehimize çeviremedik. Ağır zeminin verdiği yorgunluk topu ileride tutamayışımız ve pas hataları topu onlara verdi. Ama 71'de Cammarata'nın pozisyonu dışında onlar da pozisyon bulamadı. Biz yorgunduk ve Ersun Yanal oyuna müdahale etmiyordu. Rakibe ilk yarıda olmadığı kadar orta alan boşluğu bıraktık. Ama yine de onlara organize olma şansı vermedik. 
   Aksak halimiz bile Parma'ya fazla geldi. Gençler yine gurur duyulacak iş yaptı. 
   
   Yanal temkinli    BAŞKENT temsilcisinin teknik direktörü Ersun Yanal, "İlk raundu kazandık. Maç bitmedi. Haftaya görüşürüz" dedi. Genç hoca, basın toplantısında, "Parma'ya oranla çok daha iyi mücadele ettik. Daha çok pozisyon ürettik. Özellikle ilk yarıda bunları değerlendirsek, farklı bir skor bulabilirdik. Tur için konuşmak erken" diye konuştu. Bu arada yoğun kar yağışı nedeniyle Tardini Stadı'ndaki temizlik çalışmaları için maç yaklaşık yirmi dakika geç başladı. Karşılaşmayı Adalet Bakanı Cemil Çiçek de izledi. 
   
   
</TEXT>
</DOC>
