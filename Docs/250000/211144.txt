<DOC>
<DOCNO> 211144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/siyaset/siy01.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lozan gibi çözelim' 
</HEADLINE>
<TEXT>

   ABD yolunda soruları yanıtlayan Başbakan Erdoğan, BM Genel Sekreteri'ne "Kıbrıs'ta çözüm konusunda, Annan Planı'nın tüm metni yerine daraltılmış metin önerdim" dedi 
      UTKU ÇAKIRÖZER, ELÇİN ERGÜN 

   
   Başbakan Recep Tayyip Erdoğan, BM Genel Sekreteri Kofi Annan'a, Kıbrıs'ta çözüm için Annan Planı'nın tüm metni yerine, daraltılmış bir versiyonunun müzakere edilmesini önerdiğini söyledi. Erdoğan, "Cumhuriyeti 100 maddelik Lozan Antlaşması'yla kurduk. Ama burada işin tamamını çözelim diye binlerce sayfa var" dedi. 
   ABD'ye giderken uçakta soruları yanıtlayan Erdoğan, "Kıbrıs'ta çözüm 1 Mayıs'a yetişir mi " sorusuna, "Annan Planı binlerce sayfa. Annan'a, 'Daraltılmış bir metinle, süratle neticeye varmak daha isabetli olur' dedim. Tabi onlar görüşmede bütün işi bitirelim niyetindeler. Bu noktada olay ne kadar detaylandırılırsa iş o kadar uzar" yanıtını verdi. 
   
   Karar Annan'ın 
   "Yeni arabulucu" için önerilen "tarafsız" sıfatını ABD'nin taşıdığını söyleyen Erdoğan, asıl arabulucunun Annan olduğunu belirterek, "Ama programı yoğun. Mevcut isimler de yıprandı. Annan'ın vekalet vereceği ya da görevlendireceği siyasi ağırlığı olan tarafsız ülkelerden bir kişinin seçilmesini tavsiye ettim" diye konuştu. Erdoğan dün görüştüğü ve "yeni arabulucu" için olumlu yanıt aldığı KKTC Cumhurbaşkanı Rauf Denktaş'a da, ABD Dışişleri Bakanı Colin Powell'ın ismini önerdi. Erdoğan uçakta, "yeni arabulucu Powell mı " sorusuna, "Kararı Annan verecek" yanıtını verdi. Dışişleri Bakanı Abdullah Gül'ün de bu öneriyi, ABD seyahatinde Powell'a iletmesi bekleniyor. 
   Annan'ın, "Türkiye'nin gösterdiği iyi niyeti Yunan tarafı da gösterirse iş kolaylaşır" dediğini ifade eden Erdoğan, çözüm için, "Ben artık bardağın boş tarafıyla uğraşmak istemiyorum" diye konuştu. Türkiye'nin Kıbrıs konusundaki taktiğini de anlatan Erdoğan, "KKTC'nin atacağı olumlu adımları dünyanın görmesi lazım. Garantör ülke olarak Türkiye bu konudaki samimiyetini ortaya koyup süreci yakından takip ettiğini gösterecek. Üzerine düşeni yapacak" dedi. 
   
   Ankara'da Kıbrıs trafiği 
   ABD'ye hareketinden önce Denktaş, KKTC Başbakanı Mehmet Ali Talat ve Başbakan Yardımcısı Serdar Denktaş'la yaptığı görüşmesini de değerlendiren Erdoğan, "İyi bir noktada ve MGK'dan çıkan bildiri doğrultusunda hareket etmeye hazır olduklarını ifade ettiler" dedi. 
   KKTC Cumhurbaşkanı Denktaş, Erdoğan'ın ardından Cumhurbaşkanı Ahmet Necdet Sezer'le de görüştü. Görüşmenin ardından Köşk'ten yapılan açıklamada, "İki Cumhurbaşkanı, BM müzakere süreci çerçevesinde sorunun çözümüne yönelik temel tutum ve ilkeler konusunda anlayış birliğini memnuniyetle not etmişlerdir" denildi. Sezer, Denktaş'ın ardından Erdoğan ve Gül'ü de kabul etti. 
   
   Erdoğan rötarlı gitti    ÜMİT BEKTAŞ 

   Erdoğan, ABD gezisine Ankara'daki Kıbrıs zirveleri nedeniyle geç başladı. Esenboğa Havalimanı'na planlanandan 1.5 saat geç giden Başbakan, dün akşam THY ait özel bir uçakla New York'a uçtu. 180'i aşkın işadamı, 100'e yakın gazeteci ve 5 bakanın katılacağı 8 günlük gezi için Erdoğan, 8 takım elbise götürdü. Erdoğan, Bakan Ali Babacan'ın geç kalması üzerine de 15 dakika uçakta bekledi. ABD gezisinde gelin Reyyan Erdoğan da, kayınvalidesinin Laura Bush'la yapacağı görüşmeye katılacak. 
   
   
</TEXT>
</DOC>
