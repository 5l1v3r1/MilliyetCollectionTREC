<DOC>
<DOCNO> 208946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/ekonomi/eko08.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın Turkcell'de ara bağlantı kararı 11 Şubat'ta 
</HEADLINE>
<TEXT>

   ANKARA ANKA 
   
   Yargıtay Hukuk Genel Kurulu, Türk Telekom'un arabağlantıdan doğduğunu iddia ettiği Turkcell'den 1.5 katrilyon, Telsim'den 500 trilyon lirayı aşkın alacağıyla ilgili süreci kökten etkileyecek olan kararını 11 Şubat'ta verecek. Telekom Yönetim Kurulu Başkanı Erkan Akdemir, Yargıtay'ın alacak davasında hangi mahkemenin yetkili olduğuna karar vereceğini belirterek, "Kararın, Türk Telekom'un lehine olacağına inanıyorum" diye konuştu. Akdemir, davaya konu olan toplam tutarın 2 katrilyonun üzerinde olduğunu belirtti. 
   
   2.3 katrilyonluk alacak 
   Akdemir, mayısta özelleştirilmesi için ihale duyurusu yapılacak olan Türk Telekom'un 2.3 katrilyonluk şüpheli alacağının değer tespit çalışmasında dikkate alınıp alınmadığı sorusuna da şöyle karşılık verdi 
   "Bu yüksek oranlı alacakların değer tespitinde gündeme alındığını zannediyorum. Alacaklarla ilgili sorunun önümüzdeki altı ayda netleşeceğine inanıyorum." 
   
   
</TEXT>
</DOC>
