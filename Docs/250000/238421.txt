<DOC>
<DOCNO> 238421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo29.html </URL>
<DATE> 2004/05/08/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Nihat Kahveci "Valladolid maçı bizim için 6 puanlık değer taşıyor" 
</HEADLINE>
<TEXT>

     İspanya Birinci Futbol Ligi'nde La Liga kalma mücadelesi veren Real Sociedad'ta, Türk futbolcu Nihat Kahveci, yarın deplasmanda Valladolid'e karşı yapacakları maçı 6 puanlık olarak gördüklerini söyledi. 
     La Liga'da son 3 haftaya girilirken, 41 puanla 14. sırada olan Real Sociedad, kendisi gibi ligde kalma mücadelesi veren 37 puanla 17. sıradaki Valladolid ile deplasmanda karşılaşacak. 
     Nihat, bugün düzenlenen basın toplantısında, ''Valladolid maçı çok önemli. Çünkü bizim gibi ligde kalma mücadelesi veren bir rakibe karşı oynayacağız. Bu yüzden 6 puanlık bir maç. İşimizi Malaga ve Real Madrid ile yapacağımız son 2 maça bırakmak istemiyoruz. En kısa zamanda ligde kalmayı garantilemek istiyoruz ama yine de yarınki maç son şans değil. Valladolid'in üzerinde bizden daha fazla baskı var. İnşallah bu baskıdan karlı çıkan biz oluruz'' dedi. 
     Valladolid maçını kazanmaları, Espanyol ve Celta Vigo da haftayı puansız kapatması durumunda matematiksel olarak ligde kalmayı garantileyeceklerini ifade eden Nihat, ''Celta Vigo, Barcelona'ya, Espanyol da Deportivo'ya karşı oynayacak. Zor maçlar. Celta'nın kaybetme olasılığı bizi rahatlatsa da biz kendi işimize bakmalıyız. Bernabeu'ye rahat gitmek istiyoruz çünkü orada kazanmak zor'' diye konuştu. 
     Son haftalarda gol atmadan önce hep gol yediklerini hatırlatan Türk futbolcu, Valladolid karşısında bunun yinelenmemesini umduğunu dile getirdi. 
     Real Sociedad, son 2 maçını kendi sahasında Malaga ve deplasmanda Real Madrid'e karşı oynayacak. 
     
</TEXT>
</DOC>
