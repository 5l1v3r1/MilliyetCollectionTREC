<DOC>
<DOCNO> 221563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo16.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon'dan Yıldırım Demirören açıklaması... 
</HEADLINE>
<TEXT>

     Futbol Federasyonu, başkan Haluk Ulusoy ile Beşiktaş'ın eski yöneticisi Yıldırım Demirören'in akrabalığı ve Demirören'in siyah-beyazlı kulübün yönetiminden ayrılması sonrası iki kurum arasındaki ilişkilerin bozulduğu yönündeki haberlere tepki gösterdi. 
     Son günlerde bazı yayın organlarında, Futbol Federasyonu Başkanı Haluk Ulusoy ile Beşiktaş'ın eski yöneticisi Yıldırım Demirören'in akrabalığı ve Demirören'in Beşiktaş'taki yöneticiliği sırasında federasyon tarafından bu kulübe ayrıcalık yapıldığı biçimindeki haberlere karşı yapılan yazılı açıklamada, ''Yalan, asılsız ve maksatlı haberler sonrasında bu basın açıklamasının yapılması, kamuoyuna gerçeklerin duyurulması zorunlu hale gelmiştir'' diye görüş belirtildi. 
     Haberlerin düş ürünü olarak nitelendirildiği açıklamada, ''Haluk Ulusoy ve Yıldırım Demirören'in akrabalığı sebebiyle, Demirören'in Beşiktaş'ta görev yaptığı sırada federasyonla bu değerli kulübümüzün arasının iyi olduğu, görevinden ayrılmasından sonra ise ilişkilerin bozulduğu, Demirören'in yöneticiliği sırasında federasyon üzerinde hakem tayini konusunda etkili olduğu, Demirören'in Beşiktaş Yönetim Kurulu'na Haluk Ulusoy'un baskısıyla alındığı ve yeniden alınması için Serdar Bilgili'ye yapılan ricanın red edildiği şeklindeki iddiaların gerçekle uzaktan yakından hiçbir alakası yoktur'' denildi. 
     Açıklamada, haberlerde tek doğru olanın Ulusoy ile Demirören arasındaki akrabalık olduğuna dikkat çekilerek, şöyle denildi 
     ''Futbol Federasyonu olarak aile bağlarından daha yakın bir ilişki içinde olduğumuz futbol ailesini kendimize doğal akraba olarak kabul etmekteyiz. Yıldırım Demirören'in Beşiktaş'ta ne göreve gelmesinde, ne de ayrılmasında Haluk Ulusoy'un en ufak bir ilgisi yoktur. Beşiktaş Kulübü Başkanı Serdar Bilgili'nin çocukluk arkadaşı olduğu bilinen Yıldırım Demirören'in ve Beşiktaş'ın böylesi iddialarla yapratılması üzücüdür. 
     Federasyonumuzun Beşiktaş ile ilişkisinin Yıldırım Demirören'in görevinde ayrılmasıyla bozulduğu şeklindeki asparagas ötesi haberler, futbol camiamızı derinden yaralamaktadır. Üzülerek görmekte ve yaşamaktayız ki, 80 yıllık futbol tarihimizde her türlü başarısızlıklar federasyonumuza ve hakemlere ciro edilmektedir. Dileğimiz artık bu tür yaklaşımların bitmesi ve çirkin iftiraların futbola top yekün zarar verdiği dönemin kapanmasıdır. 
     Hiçbir temele dayanmayan iftiralarla ortaya atılan Yıldırım Demirören döneminde Beşiktaş'a siparişle hakem tayin edildiği, artık böyle yapılamadığı için başarısız olunduğu haberi sanıyoruz her dürüst insanı üzmüş ve kamu vicdanını da yaralamıştır. 
     Büyük bir gururla açıklamak isteriz ki, bugüne dek ne hakem tayini, ne de herhangi bir konuda ayrımcılık ricasıyla federasyonumuza başvurmaya tevessül edecek bir delikanlı olmamıştır, bundan sonra da olamayacaktır. Böyle iddialarda bulunanları da isim vererek zaman, zemin, belge göstererek ispat etmeye çağırıyor, aksine davranmaya devam edenlerle yargı önünde hesaplaşacağımızı hatırlatarak yarattıkları ve yaşattıkları çirkinliklerin vebaliyle kamu vicdanına havale ediyoruz.'' 
     
</TEXT>
</DOC>
