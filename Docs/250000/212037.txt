<DOC>
<DOCNO> 212037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur31.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD'den karakış için suç duyurusu... 
</HEADLINE>
<TEXT>

     İnsan Hakları Derneği İHD Genel Başkan Yardımcısı Eren Keskin, İstanbul'daki yoğun kar yağışı sırasında gerekli önlemleri almadıkları gerekçesiyle ilgili kurum ve kuruluşlar hakkında savcılığa suç duyurusunda bulundu. 
     İHD İstanbul Şubesi yöneticileri Şaban Dayanan ve Veysi Altay ile İstanbul Adalet Sarayı'na gelen Keskin, hazırlanan suç duyurusu dilekçesini Bakanlık Savcılığı'na verdi. 
     Dilekçede, ''İstanbul'da 22 ve 23 Ocak 2004 tarihlerinde yaşanan yoğun kar yağışının, yetkililerin görevlerini ihmal etmeleri, gerekli önlemleri almamaları nedeniyle felakete dönüştüğü'' öne sürüldü. 
     Bu nedenle bir çocuğun donarak öldüğü, binlerce kişinin yollarda mahsur kaldığı, milyonlarca kişinin de elektriksiz, doğalgazsız ve susuz kaldığı anlatılan dilekçede, gerekli önlemleri almayan tüm yetkililerin bu durumdan sorumlu olduğu kaydedildi. 
     Dilekçede, bu nedenle Ulaştırma Bakanlığı, İstanbul Büyükşehir Belediyesi, İSKİ, TEDAŞ VE İGDAŞ yetkilileri hakkında ''görevi ihmal'', ''taksirli tehlikeye neden olmak'', ''görevi kişilere karşı kötüye kullanma'' ile ''tedbirsizlik ve dikkatsizlik sonucu ölüme neden olmak'' suçlarından soruşturma yürütülerek, haklarında dava açılması istendi. 
     
</TEXT>
</DOC>
