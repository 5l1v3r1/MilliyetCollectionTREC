<DOC>
<DOCNO> 206822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kötü çocuk' Dennis Rodman geri döndü 
</HEADLINE>
<TEXT>

     NBA'in iflah olmaz ismi Dennis Rodman, 4 yıllık bir aradan sonra yeniden potalara 'merhaba' dedi. 'Solucan' lakaplı Rodman, American Basketball Association takımlarından Long Beach Jam'le anlaştı. 
     Basketbol camiası onu NBA'in ribaunt kralı olarak tanır. Dünya ise renkli saçları, tüm vücudunu kaplayan dövmeleri, piercingleri, seks skandalları ve Madonna'yı reddeden tek erkek olmasıyla bilir. Potaların 'Kötü çocuk'u Dennis Rodman, dört yıl sonra baskete döndü. 
     Onun için neler denmedi ki Ama hepsi de öyle fazla iftihar edilecek tanımlamalar değildi. NBA'e ayak bastığı 1986 yılında Detroit Pistons için parkede koştururken, ilk maçlarından itibaren 'Kötü çocuk' lakabını kaptı. Bırakın dışarıdaki hayatını, maç sırasında bile agresifliğin hudutlarını sürekli zorlar, taraftarlarını coştururken hakemleri zor durumlara düşürürdü. Bu aşırı hırçınlığını NBA'de oynadığı 14 sezon boyunca hemen her maçta ortaya koydu. Öyleki son takımı Dallas Mavericks'te 2000'de oynadığı 13 maçta iki kez oyundan atıldı, bir maç da ceza yedi. Böylesine kabadayı bir basketçiye 'kötü çocuk' sıfatı aslında hafif bile kalır icabında. Ünlü çizgi roman 'Dennis the menace' de bir başka yaygın adıydı. 
     Bu da tam anlamıyla Rodman'a yakışır bir isimdi. Zira, eleman gerçekten tam bir baş belasıydı. Ne var ki Amerikalılar böyle uzun lakaplardan hoşlanmaz, işi kısa keserler. Sonunda takma adı 'Solucan'a dönüştü ve yerleşti. Solucanın spor yaşamındaki şiddet ve aşırılık, doğal olarak, hatta kat be kat artarak özel hayatına da yansırdı. Sık sık gittiği yerlerde kavga çıkarır, otel odalarında tabancayla mermi yağdırır, polislerle dalaşır, kadınları taciz eder dururdu. 
     Karakolda sabahlamayı yaşam biçimi haline getiren Dennis, 2000'de bir barda rahatsız ettikten sonra zorla otel odasında tecavüz ettiği film yıldızı Tina New'in açtığı 10 milyon dolarlık tazminat davasından sonra kara kara düşünmeye başladı. 
     Basketin en yetenekli oyuncularından biri olmasına rağmen, aklı fikri potalardan ziyade şovdaydı. Antrenmanlara geç kaldığı için kesilen para cezalarına gülerek, "Gösteri güreşinden gecede 25 bin papel kapıyorum. Beşte birini rahat rahat veririm" cevabını veriyordu. Çok hızlı yaşıyordu. Basket, gösteri güreşi, beyzbol ona yetmiyordu. Enerjisi bitip tükenecek cinsten değildi. Ancak bunu yaşadığı kadınlara anlatabilmesi de çok zordu. 1993'te evlendiği ilk eşi Annie Banks'le topu topu 82 gün aynı yastığa baş koyabildi. Beş yıl sonra bu kez seks bombası Carmen Electra'yla izdivacı sadece bir haftacık sürdü. Boşanma davasında yargıca şu cevabı vermişti "Çok sarhoştum hakim bey Nasıl evlendiğimi hatırlamıyorum bile. 
     
     Üçüncü kez evlendi 
     'Solucan'ın geçtiğimiz 13 Mayıs'ta Michelle Moyer'le üçüncü kez imzaladığı evlilik mukavelesi, savunmacının özel rekoru olarak, bu satırları yazana kadar sürüyor. Ancak, kadınlarla ilgili asıl manşetler, Madonna ile geçirdiği ihtiraslı gecelerden sonra atılmıştı. Önce "Fazla orijinal yanı olmayan standart bir aşk gecesiydi. Çok daha iyilerini yaşamıştım" diyerek, kendini seks abidesi sanan skandallar kadınını küplere bindirdi. Daha sonraki açıklaması tarihe 'Madonna'yı reddeden tek erkek' olarak geçmesine yol açtı. "Madonna, sevişirken benim tavana bakmamı istedi. Olmaz dedim. Erkek adam alta düşmez. Bozar bizi bu pozisyonlar" şeklindeki ifadesi, Dennis'in ne denli 'Taşburger fırın erkeği' olduğunun en büyük kanıtıydı. Jean Claude Van Damme ile 'Double Team' adlı filmde oynadı. Yaşadığı hızlı hayatı kamuya yansıtmak amacıyla 'Olabildiğimce Kötüyüm' ve 'Vahşi Yanda Yürümek' adlı iki de kitap yazdı. 
     1986'da Detroit Pistons'da NBA kariyerine başlayan Dennis, alışılagelmişin dışında lisedeyken hiç basket oynamadı. Kolej liginden doğruca NBA'e yükseldiğinde 25 yaşındaydı. Pistons'la 1990 ve 91'de peşpeşe iki sezon şampiyon oldu. 1993-94'te bu kez ribauntlarını San Antonio Spurs için almaya başladı. Üç sezon sonra transfer olduğu Chicago Bulls'la, unutulmaz bir üçleme yaşayıp, 1996, 97 ve 98'in şampiyonluk yüzüklerini de parmaklarına takarak 'Beş yüzüklüler kulübü'ne kaydını yaptırdı. Bulls efsanesinin tavan yaptığı dönemde, bu geçinilmesi zor adam, coach Phil Jackson'ın yanı sıra ekipten Michael Jordan ve Scottie Pippen'la hayli muhabbet kurmuştu. 
     Hırçınlığı arttıkça forma giymesi zorlaşıyordu. 23 Şubat 1999'da LA Lakers'la yaptığı mukavele iki ay sonra bozuldu. Son NBA macerasını Dallas Mavericks'le 3 Şubat 2000 ile 8 Mart 2000 arasındaki 33 günde tamamladı. 1996'da Bulls'ta oynadığı iki final maçındaki 11'er hücum ribaunduyla rekor kırdı. 1989-90 ve 1990-91'de NBA'nın en iyi savunma oyuncusu seçildi. İki kez de 'All-Star' oldu. 
     Dennis geçtiğimiz 23 aralıkta bir başka basketbol organizasyonu American Basketball Association ABA 'da yer alan Long Beach Jam takımıyla anlaştı. Kadrosunda Dennis'in yanı sıra eski NBA'li oyunculardan beş profesyonel daha bulunan Jam, grubunda lider durumda. Ancak Dennis'in bu turnuvalarda gözü yok. "Hedefim 43 yaşında yeniden NBA'de ribaunt almak" diyor. Demek ki 'Solucan' yeniden toprak üstüne çıkacak. 
     
</TEXT>
</DOC>
