<DOC>
<DOCNO> 204266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/ekonomi/eko01.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan 'seçime yetişecek' müjdeler 
</HEADLINE>
<TEXT>

   Başbakan Erdoğan, Ziraat Bankası ve Halkbank kredi faizinin yüzde 25'e ineceğini, doğrudan gelir desteğinde ödemelerin yarısının dört ayda yapılacağını açıkladı 
      ANKARA Milliyet 
   
   Başbakan Tayyip Erdoğan, TBMM Genel Kurulu'nda 2004 bütçesinin tümü üzerinde yaptığı konuşmada, 2004'te Ziraat Bankası ve Halk Bankası'nın çiftçi, esnaf kredilerine yüzde 25 faiz uygulayacağını söyledi. 
   Halkbankası'nın esnafa kullandırdığı kredinin 659 trilyon liraya ulaştığını kaydeden Erdoğan bu rakamın 2004'te 1.4 katrilyon olmasının hedeflendiğini kaydetti. Şu anda Ziraat Bankası tarımsal kredilerde yüzde 35, Halkbank KOBİ kredilerinde yüzde 50 faiz uyguluyor. 
   Erdoğan, doğrudan gelir desteği ödemelerinin ise aralık da dahil dört ayda tamamlanacağını bildirerek, "Dört ayda 1.3 katrilyon lira ödenecek" dedi. Böylece yerel seçimlerin yapılacağı martta doğrudan gelir desteği ödemelerinin yarısının yapılmış olacak. 
   İşsizlik ve yabancı sermaye konusunda CHP'li Kemal Derviş'in sözlerine katıldığını söyleyen Erdoğan'ın konuşmasından satır başları şöyle 
   Derviş'e yanıt "Cumhuriyet tarihindeki en sağlıklı politikaların bizim tarafımızdan ortaya konulduğu görüldü. Masa başında oturup ithal politikaları dayatmak yerine sokaktaki, atölyedeki insanın sorununu çözecek yerli ve gerçekçi politikalar hayata geçirildi." 
   Enflasyon "Türkiye ekonomisi büyük bir rüzg r yakaladı. 2003'te enflasyonda yüzde 20 hedefinin altında bir oran elde edeceğimiz artık bellidir. 2004'te hedef yüzde 12. Bu oran 2005'te tek haneli rakamlara düşecek." 
   
   Nema tartışması 
   Erdoğan, nemalar için geçmişte çalışanlar sokağa dökülürken, nemaları ödemeye başladıklarını anlattı. Bu sırada CHP milletvekili Bayram Meral'in laf atması üzerine Erdoğan, "Sayın Meral. Bu nemalar kesilirken sen de belli yeri temsil ediyordun. Neyi temsil ettiğini biliriz. Senin konuşmaya hakkın yok" dedi. Meral'in, "Ayıp ayıp" diye laf atması sürerken Erdoğan konuşmasını "Bunlar dinlemesini bilmiyor" diyerek sürdürdü. 
   
   'Borç yiğidin kamçısı ama kamçı yiğidin elinde olursa'    Başbakan Erdoğan, ekonomide yaşanan gelişmeleri anlatırken, Türkiye'nin artık daha uzun vadeli ve daha düşük faizle borçlanır hale geldiğini vurgulayarak, "Borç yiğidin kamçısı ama kamçı yiğidin elinde olursa. Yoksa anlamı yok" dedi. 
   Başbakan Erdoğanın ardından TBMM Genel Kurulu'nda yapılan 2004 yılı bütçe yasa tasarısı oylamasına 482 milletvekili katıldı. Oylamada, 341 kabul, 141 ret oyu çıktı. Başbakan Erdoğan, oylamanın ardından kürsüye gelerek teşekkür etti. 
   
   
</TEXT>
</DOC>
