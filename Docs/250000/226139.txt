<DOC>
<DOCNO> 226139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo04.html </URL>
<DATE> 2004/03/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gençlerbirliği'nin Belçikalı oyuncusu Filip, milli takıma çağırıldı... 
</HEADLINE>
<TEXT>

     Gençlerbirliği'nin Belçikalı orta alan oyuncusu Filip Deams, ülkesinin milli takımına çağırıldı. 
     Belçika Milli Takımı Teknik Direktörü Aime Anthuenis, 31 Mart Çarşamba günü Köln'de Almanya ile yapacakları özel karşılaşmanın aday kadrosuna Türkiye'de futbol yaşamını sürdüren Filip Deams'i de çağırırken, Belçikalı futbolcu böylece milli takım düzeyinde kariyerindeki ikinci davetini aldı. Filip Deams daha önce de Lierse takımının formasını giyerken milli takıma çağırılmıştı. 
     Belçika Milli Takımı yöneticileri, Filip Deams'in milli takıma çağırılmasıyla ilgili olarak, ''Futbolcumuzu yakından izledik. Hem Türkiye'de hem de UEFA Kupası'ndaki başarılı performansından dolayı kadroya dahil ettik'' yorumunu yaptılar. 
     Teknik direktör Anthuenis de, Filip Deams'in kendisini Türkiye'de geliştirmesinin Türk futbolu için büyük bir başarı olduğunu söyledi. 
     Öte yandan Belçika Milli Takımı'nın en iyi oyuncularından Daniel Van Buyten, fıtık teşhisi nedeniyle milli takım kadrosuna dahil edilmezken, bu futbolcu nisan ayında Türkiye'ye karşı da forma giyemeyecek. 
     
</TEXT>
</DOC>
