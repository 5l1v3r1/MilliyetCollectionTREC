<DOC>
<DOCNO> 239827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas15.html </URL>
<DATE> 2004/05/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yaz aylarında brucella hastalığına dikkat .. 
</HEADLINE>
<TEXT>

     Konya Veteriner Kontrol Araştırma Enstitüsü Müdürü Adnan Öztürk, yaz aylarında, hayvanlardan insanlara bulaşabilen brucella hastalığına karşı daha dikkatli olunması gerektiğini söyledi. 
     Öztürk, AA muhabirine yaptığı açıklamada, bakterilerin neden olduğu brucella ve etinekok kistlerinin, çeşitli yollarla hayvanlardan insana bulaşabildiğini belirtti. 
     Bu hastalıklardan en tehlikelisinin ve Türkiye'de en sık rastlanılanının ise brucella olduğunu vurgulayan Öztürk, ''Mikrobik üremenin daha hızlı olduğu sıcak yaz aylarında, brucellanın bulaşma riski de artmaktadır. Bu nedenle yaz aylarında, hayvanlardan insanlara bulaşabilen brucella hastalığına karşı daha dikkatli olunmalıdır'' dedi. 
     İlkbahar ve yaz döneminde brucella vakalarındaki artışın bir nedeninin de koyun ve ineklerin en yoğun şekilde bu dönemde süt vermesi olduğunu söyleyen Öztürk, şunları kaydetti 
     ''Bu hastalıklar, temasla geçeceği gibi kan ya da hastalıklı hayvanın et ve sütünün yenilmesiyle de geçebilmektir. Özellikle kırsal kesimde, ısıyla temas ettirilmeden peynir yapılan sütler, büyük risk taşımaktadır. Ayrıca, brucella mikrobu taşıyan dişi hayvan, zamanından önce yavru attığı için, hastalık kolaylıkla tespit edilebilir. Benzer durumlarla karşılaşan çiftçilerimiz, vakit kaybetmeden yetkililere başvurmalıdır.'' Öztürk, brucellanın öldürücü bir hastalık olduğunu anımsatarak, açıkta satılan sütlerin tüketilmemesi ve etlerin iyice pişirilmeden yenmemesi uyarısında bulundu. 
     
</TEXT>
</DOC>
