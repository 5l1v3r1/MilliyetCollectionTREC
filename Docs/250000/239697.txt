<DOC>
<DOCNO> 239697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy08.html </URL>
<DATE> 2004/05/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
YÖK tasarısı.. CHP ve AKP'liler arasında "Anayasa uygunluk" tartışması... 
</HEADLINE>
<TEXT>

     CHP Ankara Milletvekili Oya Araslı, YÖK Tasarısı'nın Anayasa'nın değiştirilemez hükümlerinden olan 2. maddeye aykırı olduğunu savundu. 
     Araslı, tasarı üzerinde CHP'nin görüşlerini dile getirirken, tasarının, ''dini siyasete alet edenlerin işine yarayacağını, eğitim sistemini yozlaştıracağını'' savunarak geri çekilmesini istedi. Araslı, ''Bunu yapmazsanız, Türkiye'nin laik yapısıyla boğuşuyorsunuz ithamıyla karşılaşırsınız'' dedi. Araslı, AK Partililerin laf atmaları arasında sürdürdüğü konuşmasında tasarının Tevhidi Tedrisat Kanunu ile Anayasa'nın değiştirilemez hükümlerinden olan 2. maddesine de aykırı olduğu görüşünü dile getirdi. 
     AK Parti Grup Başkanvekili Faruk Çelik, tasarının öngördüğünden daha ileri uygulamanın 1999'dan önce var olduğunu anımsatarak, ''O zaman Anayasa'nın 2. maddesi yok muydu O zaman aykırı değildi de şimdi mi oldu '' diye sordu. 
     Çelik, ortada bir problem bulunduğunu ve bunu çözmek gerektiğini bildirirken, TBMM çatısı altında Cumhuriyet'in kazanımlarını benimsememiş kimsenin yeri olmadığını söyledi. 
     Çelik, dini eğitimin bir ihtiyaç olduğunu, vatandaşın bu talebine devletin sağlıklı bir şekilde yanıt vermesinin bu konudaki yanlışlıkların da önüne geçeceğini belirtti. 
     Faruk Çelik, Anayasa'da dinle devletin nerede olması gerektiğinin açıkça düzenlendiğini, milletin dinle, dinin milletle bir problemi olmadığını ifade ederken, ''Ama toplumun değer yargılarıyla problemi olanlar var. Onlar her yerde problem'' dedi. 
     CHP'li Araslı, imam hatip okullarının, din görevlisi yetiştirmek amacıyla Cumhuriyet'in ilk yıllarında milli eğitim sistemi içinde yerini aldığını, din kökenli meslek sahibi yetiştirmek gibi bir amacı olmadığını anlattı. Bu okulların, ''eğitimi dini-dini olmayan şeklinde ayıranların, dini siyasete alet etmek isteyen ve arka bahçe olarak görenler tarafından istismar edildiğini'' ifade eden Araslı, ''Halktan oy aldınız, biz de halkın oylarıyla seçildik. Halka vaatte bulundunuz vaatlerinizi tutun ama Anayasa'nın dışına çıkarak değil. Anayasa'ya aykırı olacak vaatlerde bulunmayın'' dedi. 
     Milli Eğitim Bakanı Hüseyin Çelik, milletvekillerinin sorularını yanıtlarken, tasarı konusunda kendisinin ve arkadaşlarının vicdanının rahat olduğunu bildirerek, ''Bizim vicdan problemimiz yok'' diye konuştu. 
     Genel Kurul'da tasarının tümünün oylamasına geçidiğinde, AK Partililer açık oylama isteminde bulundu. Tasarı elektronik sistemle açık oya sunuldu. 258 milletvekilinin katıldığı oylamada, 4 ret oyuna karşılık 254 oyla tasarı kabul edildi. 
     TBMM Başkanı Vekili Nevzat Pakdil, oylamadan sonra bugün saat 15.00'te toplanmak üzere birleşimi kapattı. 
     
</TEXT>
</DOC>
