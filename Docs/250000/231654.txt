<DOC>
<DOCNO> 231654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko17.html </URL>
<DATE> 2004/04/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İhraç ürünlerinin birinde çıkan kıl, bütün çalışanları bıyıksız bıraktı 
</HEADLINE>
<TEXT>

     Adana'da, tek kullanımlık sağlık ürünleri üreten firmanın ihraç mallarından birinde kıl çıkınca tüm çalışanlar bıyığından oldu. 
     Saç bonesi, ağız maskesi, eldiven, cerrahi maske ve kep, bağcıklı sakal-bıyık maskesi, çizme ve ayakkabı tipi galoş, lastikli kolluk ile cerrahi önlük gibi çok sayıda tek kullanımlık sağlık ürünü üreten firma, rekabet şansını artırmak için çalışma yapıyor. 
     Adana Hacı Sabancı Organize Sanayi Bölgesi'nde kurulu AMET Tek Kullanımlık Sağlık Ürünleri Tekstil Ambalaj Sanayi Ticaret Ltd. Şirketi'nin Genel Müdürü Himmet Atik, AA muhabirine yaptığı açıklamada, firmalarının TS EN ISO 9001 2000 Kalite Sistem Belgesi'ne sahip olduğunu, işçiliğin büyük titizlik gerektirdiğini kaydetti. 
     Her sektörde olduğu gibi tek kullanımlık sağlık ürünleri sektöründe de dünyada acımasız bir rekabetin olduğunu, bu nedenle daha fazla kazanç için kaliteden fedakarlık yapanların pazarda tutunma şanslarının bulunmadığını anlatan Atik, şunları söyledi 
     ''Pazarda rekabet gücümüzü artırmak için modern bir tesis ve günün en son teknolojisine uygun makineler satın aldık. Bu arada, başta Çin olmak üzere Uzakdoğu ülkelerinde önemli bir iş potansiyeline sahip olduk. Çalışanlarımız ayakları galoşsuz ve başları bonesiz olarak çalışamazlar. Bu kadar özen göstermemize rağmen ihraç ürünlerimizden birinde bıyık kılı çıktı. Bizi aradılar ve şikayetlerini dile getirdiler. Bunun üzerine tüm erkek personelimizden bıyıklarını kesmelerini istedik.'' 
     
     TÜRK ERKEĞİNİN SİMGESİ 

     Kendisi de bıyıklı olan firma sahibi ve Genel Müdür Himmet Atik, bıyık bırakmanın bir yerde Türk erkeklerini simgelediğini, buna rağmen firmanın ve çalışanların menfaati için personelinden bıyık kesme talebinde bulunduğunu anlattı. 
     Atik, ''Elbette uygulamamız önce yadırgandı ancak, daha sonra çalışanlarımız bize anlayış gösterdi. Çünkü, firmanın kazanması, çalışanımızın da kazanması demektir. Eğer kaliteden ve hijyenden ödün verirsek Türk markası, ülke ekonomisi ve firmamızın ekonomisi bundan zarar görür. Herkes bunun bilincinde. Tek kullanımlık sağlık ürünleri sektöründe Türk kalitesinin dünyaya tanıtılması için her firma hijyen kurallarına özen göstermeli'' dedi. 
     İhraç bağlantısı için fabrikaya gelen müşterilerine tesislerini gururla gezdirdiğini belirten Atik, bunda, çalışanlarının katkısının büyük olduğunu vurguladı. 
     
     TEK KULLANIMLIK ÜRÜNLERDE HASSASİYET 

     Atik, Türkiye'de tek kullanımlık sağlık ürünlerinin ''kullanıyor'' olmak için kullanıldığını, çoğu kez de hijyen sağlamak yerine daha çok mikropların saçıldığına tanık olduğunu bildirdi. Tek kullanımlık ürünlerin bir kaç kez kullanıldığına tanık olduklarını vurgulayan Atik, ''eğer ürünün lastik bant kısmı bir kez açılmışsa bunun bir daha kullanılması sağlık açısından son derece sakıncalı'' dedi. 

     
</TEXT>
</DOC>
