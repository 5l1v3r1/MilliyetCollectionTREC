<DOC>
<DOCNO> 215672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun11.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haiti'de ayaklanma... Hükümet karşıtları Hinche kentine saldırdı 
</HEADLINE>
<TEXT>

     Haiti'de, ülkenin en büyük dördüncü kenti Gonaives'de başlayan ayaklanma, ülkenin orta kesimlerindeki Hinche'ye sıçradı. 
     BBC'nin haberine göre, Devlet Başkanı Jean-Bertrand Aristide yönetimiyle isyancılar arasındaki mücadelede kilit öneme sahip olduğu belirtilen kentte çıkan çatışmalarda, aralarında bölge polis şefinin de bulunduğu 3 kişi öldürüldü. 
     Başkent Port-au-Prince'den bildiren BBC muhabiri Claire Marshall, isyancıların, stratejik öneme sahip Hinche'yi ele geçirmeye yakın olduklarını söyledi. 
     Başkentteki polis yetkilisi, kente ek kuvvet gönderileceğini belirtti. 
     Öte yandan, Fransa Dışişleri Bakanı Dominique de Villepin, Haiti'ye uluslararası barış gücü göndermeyi düşündüklerini söyledi. 
     Fransız Bakan, France-Inter radyosuna yaptığı açıklamada, Haiti'deki krize son verilmesi için Paris'te kriz merkezi kurulduğunu belirtti. 
     De Villepin, acil olarak ne yapabileceklerini ve Haiti'ye barış gücü gönderip gönderemeyeceklerini düşündüklerini kaydetti. 
     Ordu kuvveti bulunmayan Haiti'de Aristide'nin istifası talebiyle ayaklanan isyancılar bu ay başında Gonaives'i ele geçirmişlerdi. 
     Dominik Cumhuriyeti, önüne geçilemeyen ayaklanma nedeniyle Haiti ile sınırlarını kapatma kararı almıştı. 
     Haiti'de bu ay başında başlayan ayaklanmada, şu ana kadar 50'den fazla kişi öldürüldü. 
     
</TEXT>
</DOC>
