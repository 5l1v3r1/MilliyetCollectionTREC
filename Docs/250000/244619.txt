<DOC>
<DOCNO> 244619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/magazin/amag.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Memoli'den liseliye NATO eylemi çağrısı 
</HEADLINE>
<TEXT>


Memet Ali Alabora, söyleşiye gittiği Kabataş Erkek Lisesi'nde, öğretmenlerin tepkisine rağmen öğrencileri eyleme davet etti 

İlknur Gülmez 

Memet Ali Alabora'nın Kabataş Erkek Lisesi'ndeki söyleşisi hayli gergin geçti. 
Alabora, önceki gün katıldığı 'Sanat ve Tiyatro' konulu söyleşide, 'Küresel Barış ve Adalet Komisyonu' yürütücülerinden biri olduğunu söyleyerek, öğrencilere, "NATO'ya Hayır, Bush'a Gelme Şöleni için Kabataş Erkek Lisesi olarak bir yürüyüş yapabilirsiniz" çağrısında bulundu. Alabora'nın bu sözlerine tarih öğretmeni Rebiyant Erkal, "Öğretmen olarak buna müdahale etmek zorundayım. Bu yasal değil. Lise öğrencilerinin böyle bir şey yapmasına izin veremeyiz" diye tepki gösterdi. 
Alabora, bu tepkiye yanıt olarak, "Okulu, öğrencileri temsil eder. Bir okulun saygınlığı öğrencileriyle belli olur" deyince, bu kez tiyatro öğretmeni Huriye Manisalı araya girdi ve "Öğretmenlerin önemsiz olduğunu mu söylemeye çalışıyorsunuz Lütfen bu konuyu kapatın ve sanatsal konuşalım" ricasında bulundu. Ancak Alabora'nın bu ricaya yanıtı da, "Hayır, sanatsal konuşmuyorum" olunca, salonda yeni bir gerginlik yaşandı. 

'Bush işkenceci bir katil' 
NATO Zirvesinin Türkiye'de yapılmasına karşı çıkan Alabora, şunları kaydetti 
"NATO'nun açılımı Kuzey Atlantik Taktiksel Organizasyonu. Biz NATO'ya, Kore'ye asker gönderip kan akıtarak, yani diyet ödeyerek girdik. NATO'da var olma nedenimiz kanla girmiş olmamız. George Bush işkence yaptığı tescillenmiş bir katil. Katil yanınızda, Çırağan Sarayı'nda kalacak. NATO için çağrıda bulunuyorum. NATO öncesi birçok organizasyon yapılacak. 5 Haziran'da Saraçhane'de kitlesel barış hareketi, 27 Haziran'da Aksaray'da NATO Zirvesi'ne karşı bir şenlik düzenleyeceğiz. Ayrıca 19 - 27 Haziran arasında paneller, konserler ve tiyatro gösterileri yapacağız. 100 bin kişi bekliyoruz. Siz de 'NATO'ya hayır, Bush'a gelme' diyorsanız geç kalmayın. Madem okul olarak yasal değil, kişisel bir şeyler yapabilirsiniz. Mesela Ortaköy Meydanı'nda elinizde 'Kabataş Lisesi' yazısıyla protesto edebilirsiniz." 


</TEXT>
</DOC>
