<DOC>
<DOCNO> 238369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko14.html </URL>
<DATE> 2004/05/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TOBB Haklı eleştirilere uğrayan teşvik kanunu muhakkak yenilenmedir 
</HEADLINE>
<TEXT>

     TOBB Sanayi ve Ticaret Odaları Konsey Başkanı Erol Öztürk, haklı eleştirilere uğradığını savunduğu 5084 Sayılı Teşvik Kanunu'nun muhakkak yenilenmesi gerektiğini belirtti. 
     Öztürk, TOBB 12. Sanayi ve Ticaret Odaları TSO Konsey Toplantısı'nda yaptığı konuşmada, Türkiye'nin en önemli sorununun işsizlik ve fakirlik olduğunu ifade ederek, sorunun çözümü için yatırımın ve üretimin önünün açılması, girişimcilik ruhunun teşvik edilmesi, yatırımcılara şevk ve heyecan verilmesi gerektiğini kaydetti. 
     Hükümetin yatırımlara ivme kazandırmak amacıyla çıkardığı 5084 sayılı Teşvik Kanunu'nun, iller arasında haksızlıklara ve dengesizliklere neden olduğu ve kanundan yararlanamayan illerin haklı eleştirilerine maruz kaldığını ifade eden Öztürk, sözlerini şöyle sürdürdü 
     ''5084 Sayılı Teşvik Kanunu muhakkak yenilenmelidir. Teşvik Kanunu yeniden düzenlenirken illerin ve ilçelerin milli gelirlerinin yanı sıra coğrafi konumları ve mevcut sektörleri de dikkate alınmalı. İllerde mevcut ya da kurulacak organize sanayi bölgelerindeki yatırımlar teşvik kapsamına dahil edilmeli. Ayrıca, deprem, sel gibi doğal afet yaşamış ve zarar görmüş iller ya da ilçeler de teşvik kapsamına alınmalı. 
     İfade ettiğim bu unsurlar bütün olarak dikkate alındığında hiçbir itiraz olmayacak, iller arasında adil ve dengeli bir teşvik kanunu çıkarılmış, yatırımcılara heyecan ve şevk verilmiş olacaktır.'' 
     
     TARIMA DESTEK 

     Öztürk, Türk insanının yarıya yakınının geçimini tarım sektöründen sağladığını belirterek, bu sektörün can çekişmekte olduğunu savundu. 
     Tarımla uğraşanların refah düzeyini artırıcı daha fazla destek verilmesini talep eden Öztürk, ''Destekleme primi uygulamalarında geçmiş dönem ürünlerine destek verilmesi yönteminden vazgeçilmeli. Desteklenecek ürünler ve prim miktarları ürünlerin ekim zamanından önce açıklanmalı ki üretici ekonomik faydalarını hesaplayabilsin, doğru tercih yapabilsin'' dedi. 
     Toplu Konut İdaresi ve belediyelerin konut sektöründeki paylarının artmasının, kamunun ekonomideki ağırlığını azaltmak amacıyla hayata geçirilen reformlarla çeliştiğini öne süren Öztürk, ''İnşaat sektöründe kamunun ağırlığının giderek artmasını tutarlı ve gerçekçi bulmuyoruz. İllerde yerleşik küçük ve orta ölçekli firmalarımızın iş yapabilmelerini sağlayacak düzenlemeler yapılmalı'' diye konuştu. 
     
     PİYASALARDAKİ CANLANMA 

     Öztürk, son günlerde tüketici kredileri ve kredi kartlarıyla yapılan alışverişlerdeki artış nedeniyle iç piyasalarda başlayan canlanmanın yanlış yorumlanmaması gerektiğini bildirdi. 
     ''Canlanma başlayınca bunu ekonomi ısındı diye tanımlayıp felaket işareti sayanlar, tüketici kredilerindeki Kaynak Kullanımı Destekleme Fonu KKDF kesintisi oranının ve tüketici kredilerinin faiz oranlarının artırılması yoluyla tüketimin kısılması için hükümete telkinlerde bulunmaya başladılar'' diyen Öztürk, piyasalarda görülen ufak çaplı canlanmanın ekonomiyi olumsuz etkileyeceği yönündeki görüşlere katılmadıklarını belirtti. 
     Öztürk, TBMM'de kabul edilen 10 maddelik Anayasa Değişikliği Paketi için iktidar ve muhalefet milletvekillerine teşekkür etti. 
     
     TEŞVİK PRİMİ, İLLER ARASINDA AYRICALIKLAR OLUŞTURUYOR 

     Sanayi ve Ticaret Bakanı Ali Coşkun ve TOBB Yönetim Kurulu Başkanı Rifat Hisarcıklıoğlu'nun katıldığı TOBB Ticaret ve Sanayi Odaları Konsey toplantısı açıklanan sonuç bildirgesi ile sona erdi. 
     TOBB Ticaret ve Sanayi Odaları Konsey Başkanı Erol Öztürk, konsey toplantısında gündem gereği 5084 sayılı Teşvik Yasası üzerinde konsey üyelerinin görüşlerine başvurulduğunu söyledi. 
     Öztürk, ''Bu bağlamda, genel olarak 5084 sayılı yasanın yatırımcılar arasında haksız rekabet oluşturduğu, bu yasadan istifade eden 36 ilin belirlenmesinde kriter olarak tespit edilen 1500 dolar sınırının sağlıklı olmadığı, bu nedenle de iller arasında olumsuz ayrıcalıklar meydana getirdiği vurgulanmıştır'' diye konuştu. 
     Öztürk, yine bu yasadan istifade eden yatırımcılardan yeni yatırımcıların yüzde 100 oranında yararlanması, eski yatırımcıların ise ek yatırım yapmaları halinde daha düşük oranlarda istifade etmelerinin 36 ilin içindeki yatırımcılar arasında da olumsuz ayrıcalıklar ortaya çıkardığını, bu nedenlerle de 5084 sayılı Teşvik Yasası'nın olumsuz yönlerinin yeniden düzenlenerek hayata geçirilmesinin öngörüldüğünü bildirdi. 
     Bu konuda Sanayi ve Ticaret Bakanı Ali Coşkun'un TOBB ile müşterek bir komisyon oluşturarak yeni düzenlemeler için çalışmalar yapıldığını ifade ettiğini, aynı konuda Başbakan Recep Tayyip Erdoğan'ın talimatları olduğunu ifade ettiğini belirten Öztürk, şunları kaydetti 
     ''4562 sayılı Organize Sanayi Bölgeleri OSB Yasası ile ilgili görüşler alınmıştır. 
     OSB'lerin hayata geçtiği her merkezde bir üretim ve istihdam merkezi olduğu yöresine ve ülke ekonomisine ekonomik ve sosyal büyük katkılar sağladığı gerçeği belirtilmiştir. İnşaatı devam eden OSB'lerin bir an önce bitirilmesi yöresi ve ülke ekonomisine katkı sağlaması açısından kaynak aktarımı sağlanması istenmiştir. OSB yönetimlerinin oluşturduğu üst kurula başkan olarak Manisa TSO ve OSB Başkanı, TOBB Yönetim Kurulu Muhasibi Bülent Koşmaz'ın seçilmesi çalışmaları daha gerçekçi ve hızlı olmasında yarar sağlamıştır. 
     OSB'lerin ekonomimize katkıları nedeniyle Sanayi ve Ticaret Bakanı Ali Coşkun ve TOBB Yönetimi, OSB Üst Kurulu ile müşterek çalışmalara önem vermiş, gerçekçi ve desteklenebilir her öneriyi hayata geçirmekte kararlı davranarak OSB çalışmalarına yeni bir ivme kazandırmıştır. Tüm katkılarından dolayı sayın bakanımıza, mevcut OSB yöneticileri duydukları memnuniyeti dile getirmişlerdir.'' 
     
</TEXT>
</DOC>
