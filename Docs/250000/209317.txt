<DOC>
<DOCNO> 209317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur08.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'ya 1 katrilyon lira ek yük... 
</HEADLINE>
<TEXT>

     Hastanelerin ortak kullanımı uygulamasının Sosyal Sigortalar Kurumu'na 2004 yılında 1 katrilyonu aşkın ek yük getirmesi bekleniyor. 
     Çalışma ve Sosyal Güvenlik Bakanı Murat Başesgioğlu, CHP Denizli Milletvekili Mehmet Neşşar'ın, SSK'lı hastaların devlet hastanelerini kullanabilmesi uygulamasına ilişkin sorularını yanıtladı. 
     Bakan Başesgioğlu, hastanelerin ortak kullanım uygulamasının, 2004 yılı tahmini maliyetler ve tahmini muayene sayıları esas alındığında 1 katrilyon lirayı aşan miktarda ek maliyeti olabileceğinin hesaplandığını bildirdi. 
     Başesgioğlu'nun verdiği bilgiye göre, hastanelerin ortak kullanım uygulamasının başlamasından bu yana Sağlık Bakanlığı, 1'inci ve 2'nci basamak sağlık kuruluşlarına sevk karşılığında 15 trilyon 223 milyar 545 milyon 13 bin liralık fatura gönderdi. Bunun sadece 3 trilyon 462 milyar 842 milyon 445 bin lirası ödenebildi. Buna göre, en yüksek fatura 3 trilyon 836 milyar lira ile İzmir'den geldi. İzmir'i, 2 trilyon 869 milyar lira ile İstanbul, 2 trilyon 550 milyar lira ile Ankara izledi. 
     
</TEXT>
</DOC>
