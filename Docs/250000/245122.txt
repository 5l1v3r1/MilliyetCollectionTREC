<DOC>
<DOCNO> 245122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas05.html </URL>
<DATE> 2004/06/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Meg Ryan'ın son filmi Türkiye'de ''kesilerek'' gösterime girdi 
</HEADLINE>
<TEXT>

     Ünlü aktrist Meg Ryan'ın rol aldığı ve ABD'de 17 yaş sınırlamasıyla gösterilen erotik film ''Tutku Esirleri'', bazı sahneleri kesilerek seyirciyle buluştu. 
     Susanne Moore'un çok satan romanından beyazperdeye uyarlanan ve yönetmenliğini Oscarlı ''Piyano'' filminin kadın rejisörü Jane Campion'un üstlendiği film, geçen hafta Türkiye'de gösterime girdi. 
     Sinema Alt Komisyonu, filmin bazı erotik sahnelerinin kesilmesi ve 16 yaş sınırı getirilerek gösterime girmesini kararlaştırdı. 
     Filmin hemen başında gözlüklü kadın karakterin mahzene indiği sahnede, mavi ojeli kızın oral seks yaptığı planda erkeğin cinsel organının görüldüğü iki sahnenin çıkarılmasına karar verildi. 
     
     ANKARA'DA YAŞ SINIRI VAR MI 

     Öte yandan 16 yaş sınırı getirilerek gösterime giren filmin, İstanbul'daki gösterimlerinde bu uyarıya dikkat edildiği gözlendi. 
     Buna karşın Ankara ve diğer illerdeki sinemalarda 16 yaş sınırına ilişkin uyarı ibaresinin yer almadığı dikkati çekti. 
     Meg Ryan'a Mark Ruffalo ve Jennifer Jason Leigh'in eşlik ettiği yapım, New York'ta seri kadın cinayetlerini araştıran bir öğretmen ile dedektifin kendilerini aşkın kollarında bulmasını anlatıyor. 
     2003 yılı ABD yapımı filmde ayrıca Kevin Bacon, Jennifer Jason Leigh, Nick Damici ve Sharrieff Pugh rol alıyor. 
     

     
</TEXT>
</DOC>
