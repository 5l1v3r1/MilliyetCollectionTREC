<DOC>
<DOCNO> 205600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur04.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur, 15 bin eczane ile sözleşme yeniledi... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, yanlış ilaç tüketimi, ilaç israfı, kayıp ve kaçakların Bakanlığa bağlı kurumların mali yapılarını daha da ağırlaştırdığını belirterek, ilaç politikalarını gözden geçireceklerini bildirdi. 
     Bağ-Kur kapsamında bulunan yaklaşık 15 milyon sigortalının ilaç ihtiyaçlarının giderilmesi için Bağ-Kur Genel Müdürlüğü ile Türk Eczacılar Birliği arasında sözleşme imzalandı. Sözleşme uyarınca, 15 bin serbest eczanenin, 1 yıl süreyle Bağ-Kur kapsamındaki sigortalılara hizmet vereceği bildirildi. 
     Başesgioğlu, konuyla ilgili yaptığı yazılı açıklamada, SSK ve Bağ-Kur sigortalılarının ilaç sorunlarını gidermek için bütçe imkanları ölçüsünde azami gayret gösterildiğini belirtti. 
     Başesgioğlu, SSK ve Bağ-Kur'un aktüeryal dengelerindeki olumsuzluklar nedeniyle ilaç bedellerinin ödenmesinin geciktiğini kaydetti. 
     Türkiye'de halka arz fiyatlarıyla yaklaşık 4 milyar ABD doları ilaç pazarı potansiyelinin bulunduğunu ifade eden Başesgioğlu, bu pazarda en büyük alıcıları sosyal güvenlik kurumlarının oluşturduğunu belirtti. 
     SSK ve Bağkur'un 2002 yılındaki toplam sağlık harcamalarının 6 katrilyon lirayı bulduğunu kaydeden Başesgioğlu, bu rakamın yaklaşık 3 katrilyon lirasının ilaç giderlerinden oluştuğunu ifade etti. 
     Başesgioğlu, söz konusu kurumların 2003 yılında sağlık harcamaları için öngördükleri miktarın yaklaşık 8 katrilyon lira, ilaç giderleri için öngördükleri miktarın ise 4.3 katrilyon lira olduğunu belirtti. 
     Türkiye'de kişi başına 40 dolar ilaç gideri hesaplandığını kaydeden Başesgioğlu, AB ortalamasına göre bu rakamın düşük göründüğünü, ancak ilaç giderlerinin toplam sağlık harcamalarının yüzde 40'ını oluşturduğuna işaret etti. Başesgioğlu, ilaç giderlerinin bu kadar fazla olmasının nedenini, ''ilaç tüketim profillerinin çarpıklığına ve düzensizliğine'' bağladı. 
     Başesgioğlu, Bakanlığa bağlı kurumların mali yapılarının hassas dengeler üzerine kurulu olduğuna dikkati çekerek, yanlış ilaç tüketimi, ilaç israfı, kayıp ve kaçakların bu kurumların hassas mali yapılarını daha da ağırlaştırdığını ifade etti. Başesgioğlu, bu nedenle 2003 yılında bu kurumlardaki ilaç politikalarının yeniden gözden geçirileceğini, mali dengeleri kendi kendine yetecek seviyeye getirmek için çalışmaların sürdürüleceğini sözlerine ekledi. 
     





</TEXT>
</DOC>
