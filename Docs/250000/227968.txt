<DOC>
<DOCNO> 227968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy12.html </URL>
<DATE> 2004/04/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AKP'li Dağcıoğlu, Meclis Soruşturma Komisyonu'ndan istifa etti 
</HEADLINE>
<TEXT>

     AK Parti Tokat Milletvekili Ergun Dağcıoğlu, ihsası reyde bulunduğu iddiaları nedeniyle başkanı bulunduğu eski bakanlar Hüsamettin Özkan ve Recep Önal hakkındaki Meclis Soruşturma Komisyonu'ndan istifa etti. 
     Dağcıoğlu, TBMM'de düzenlediği basın toplantısında,''Hukuki hiçbir gerekçe olmadığı halde psikolojik nedenlerle istifa ediyorum'' dedi. 
     Aynı zamanda TBMM Hesapları İnceleme Komisyonu Başkanı olan Ergun Dağcıoğlu, AK Parti Bursa Milletvekili Ertuğrul Yalçınbayır'ın Meclis Başkanlığı'na başvurarak meclis soruşturması önergesine imza koyan ya da bu konuda görüşlerini açıklayan bir milletvekilinin aynı konu ile ilgili Soruşturma Komisyonu'na üye olamayacağını ifade ettiğini anımsattı. Meclis Başkanlığı'nın da buna katıldığını belirterek, kendisinin istifa etmesi gerektiği yolunda görüş bildirdiğini dile getiren Dağcıoğlu, Soruşturma Komisyonu üyeliğinin, içtüzüğün söz konusu hükmüne aykırılık teşkil etmediği görüşünü savundu. 
     Kendisinin daha önceki dönemlerde verilen soruşturma önergelerinde imzası bulunduğunu oysa, içtüzüğün ilgili hükmünün aynı dönem içerisindeki önergeleri kastettiği görüşünü savunan Dağcıoğlu, geçmiş dönemlerde soruşturma önergesine imza koyduğu halde komisyona üye olunduğuna ilişkin de örnekler bulunduğunu ifade etti. 
     Ergun Dağcıoğlu, Hüsamettin Özkan ile Halk Bankası'ndaki yolsuzluk iddialarıyla ilgili görüşlerini açıkladığı ifade edilen TBMM'deki konuşmasının ise Başbakanlık Yüksek Denetleme Kurulu raporları ve gazete haberlerine atıflara dayandığını söyledi. Dağcıoğlu, dolayısıyla bu konuşmanın ''ihsası reyde bulunduğu'' anlamını taşımayacağını savundu. 
     Dağcıoğlu, tüm bunlara rağmen başkanı bulunduğu soruşturma komisyonundan istifa ettiğini belirterek, şöyle dedi 
     ''Komisyon üyeliğim için hukuken herhangi bir engel bulunmamasına rağmen temiz toplum oluşturma yönündeki gayretlerimizin ve yolsuzluklar konusunda göstermiş olduğumuz kararlı mücadelemizin psikolojik açıdan herhangi bir sekteye uğramasını önlemek ve toplumumuzun moral değerlerini birtakım spekülatif yorumlarla sarsmamak, zayıflatmamak ve bozmamak için bundan sonraki uygulamalarda da emsal oluşturmaması kaydıyla, yani hukuki değil psikolojik kaygılarla üyesi ve başkanı bulunduğum 9 3 esas numaralı meclis soruşturma komisyonundaki üyeliğimden istifa ediyorum.'' Bu durumda, iki aylık ek süre isteyen Soruşturma Komisyonu'na Dağcıoğlu'ndan boşalan üyelik için AK Parti 3 aday bildirecek. TBMM Genel Kurulu'nda bildirilen adaylar arasından kura çekilerek bir isim belirlenecek. 
     
</TEXT>
</DOC>
