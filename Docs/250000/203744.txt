<DOC>
<DOCNO> 203744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo12.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Tümer ve Ahmet Yıldırım'a iyi teklifler verdik 
</HEADLINE>
<TEXT>

     Beşiktaş Futbol Takımı Menajeri Sinan Engin, iç transferde görüşmede bulundukları Tümer ve Ahmet Yıldırım'a iyi teklifler sunduklarını belirterek, ''Devre arasındaki tatil boyunca iyi dinlenip, sağlıklı karar versinler'' dedi. 
     Tatilini geçirmek üzere kaptan Tayfur ile birlikte ABD'ye giden Engin, Atatürk Havalimanı'nda yaptığı açıklamada iki futbolcuya da mesaj gönderdi. Menajer Engin, iki oyuncunun futbol hayatlarını Beşiktaş'ta bitireceğine inandığını dile getirerek, ''Tümer ve Ahmet iyi düşünsünler. Kendilerine çok iyi teklifler verdik. Bizim onlara ihtiyacımız var. Sağlıklı olarak bu önerimizi değerlendirsinler'' diye konuştu. 
     Ligde avantajlı olduklarını, ancak her şeyin bitmediğini vurgulayan Sinan Engin, çok zor bir ikinci yarının kendilerini beklediğini, tatile ise çok mutlu bir şekilde girdiklerini söyledi. 
     Engin, siyah-beyazlı taraftarlara küs olduklarını da kaydederek, şöyle devam etti 
     ''Beşiktaş taraftarlarına büyük sevinçler yaşatıyoruz. Futbolcularımız bizi hiç mahcup etmiyor. Çok iyi bir tatili hak ettiler. Taraftarlarımıza ise küskünüz, biz onların göğsünü gere gere dolaşmalarını sağlıyoruz, onlar da ikinci yarıda tribünleri doldurarak bizi göğsümüzü gere gere dolaştırsınlar.'' Beşiktaş kaptanı Tayfur ise ilk yarıda rakiplere bu kadar puan farkı yapmayı beklemediklerini dile getirerek, ''Önümüzde iki haftalık tatil var. Bunu iyi değerlendirip dinleneceğiz'' dedi. 

     
</TEXT>
</DOC>
