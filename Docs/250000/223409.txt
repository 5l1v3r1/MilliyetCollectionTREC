<DOC>
<DOCNO> 223409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun38.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Chavez Devrilirsem petrolün varili 50 dolara fırlar 
</HEADLINE>
<TEXT>

     Venezüella Devlet Başkanı Hugo Chavez, ''Ben devrilirsem petrolün varili 50 dolara yükselir'' dedi. 
     New York Times gazetesine demeç veren Chavez, Amerikan yönetiminin kendisini devirmeye çalıştığını belirterek, ''Ama buna müsaade etmeyeceğiz, aksi halde petrol Amerikalılara çok pahalıya gelmeye başlar. Varili 50 dolara fırlar'' ifadesini kullandı. 
     Chavez, ''Başkan George Bush petrol çevrelerinden geliyor. Siyasi çizgisini de göz önüne alırsak onunla anlaşabileceğimizi tahmin ediyordum'' diye konuştu ve herhangi bir hükümetin petrol bakımından bu riski göze alacağını sanmadığını belirtti. 
     Chavez, ABD'yi kendisini iktidardan uzaklaştırmaya çalışmakla suçluyor. Beyaz Saray ise Chavez yönetimini antidemokratik olmakla itham ediyor. 
     OPEC üyesi Venezüella, 2002 verilerine göre, ABD'nin petrol ithalatının yüzde 13.5 kadarını karşılıyor. 
     
</TEXT>
</DOC>
