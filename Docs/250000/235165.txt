<DOC>
<DOCNO> 235165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun18.html </URL>
<DATE> 2004/04/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Avrupa Komisyonu'nda Türkiye raporunun ertelenmesi olumlu 
</HEADLINE>
<TEXT>

     Avrupa Konseyi Parlamenterler Meclisi AKPM Türk heyeti başkanı Murat Mercan, genel kurulda Perşembe günü tartışılarak oylanması beklenen Türkiye raporunun Haziran ayına ertelenmesinin olumlu olduğunu söyledi. 
     Türkiye üzerindeki denetim sürecinin kaldırılmasını isteyen raporun, görüşülmesi halinde, DGM'nin kapatılan DEP'in eski milletvekillerine yönelik verdiği karar yüzünden reddedilme ihtimalinin belirdiğini ifade eden Mercan, bu yüzden Türk parlamenterlerin raporun hemen görüşülmesinde ısrarcı olmadıklarını belirtti. 
     ''DEP davasının Türkiye'deki algılanışıyla Avrupa'daki algılanışı arasında farklar görüldüğünü'' kaydeden Mercan, ''DGM kararından sonra Türkiye'yi destekleyen Avrupalı parlamenterlerin de tavır değiştirdiğini'' ifade etti. 
     Mercan, ''Rapor tartışılsaydı çok hararetli tartışmalar yaşanacaktı ve hak etmediğimiz eleştirilere muhatap olacaktık'' dedi. 
     
     AKPM'DE HAVA DEĞİŞTİ 
     Kapatılan DEP'in eski milletvekillerinin Avrupa'da siyasi tutuklu olarak değerlendirilmeleri konusunda yaygın bir görüş olduğunu kaydeden Mercan, ''Avrupalı parlamenterler, grup toplantıları sırasında, 'siyasi tutukluluk varken denetim sürecinin kalkması içimize sinmez' diyerek görüş belirttiler'' diye konuştu. 
     Mercan, Türkiye üzerindeki denetim sürecinin kaldırılmasını isteyen raportörlerin de bu konunun tartışılmasını ileri bir tarihe ertelenmesini istemelerinin ardından, bu talebe karşı çıkmadıklarını söyledi. 
     Türkiye'nin denetim sürecinden çıkmasının önemli olduğunu anlatan Mercan, AB Komisyonu'nun tam üyelik müzakerelerinin başlaması ile ilgili hazırlayacağı rapor için de bu konunun önemli olduğuna dikkati çekti. 
     Mercan, gerek Türkiye, gerekse Avrupa'da gerekli mercilerle görüşüp ve çalışmaları tamamlayıp haziran ayında yapılacak toplantıda denetim sürecinin kaldırılmasını sağlayacak raporun kabul edilmesi için çaba göstereceklerini belirtti. 
     AKPM, Türkiye üzerindeki denetim sürecinin kaldırılmasını talep eden raporun tartışılmasını, DGM'nin DEP kararını gerekçe göstererek dün haziran ayına ertelemişti. 
     
     DENETİM SÜRECİ NEDİR 
     Denetim süreci genelde Avrupa Konseyi'ne yeni üye olan ülkeler için uygulanıyor ve bu ülkelerin üyelik öncesi taahhütlerini yerine getirip getirmedikleri izleniyor. 
     Avrupa Konseyi'nin kurucu üyesi Türkiye'de demokratikleşme alanında sorunlar bulunduğu ve insan hakları ihlallerinin devam ettiği gerekçesiyle Türkiye aleyhinde bu sürecin 1996 yılında başlatılması Ankara'nın sert tepkisine yol açmıştı. 
     Türkiye üzerindeki izleme sürecinin kaldırılması, Ankara'nın AB ile tam üyelik müzakerelerinin başlaması açısından da önem taşıyor. 
     AB yetkilileri, Avrupa Konseyi'nin izleme sürecinde olan bir ülkeyle tam üyelik müzakerelerine başlamasının zorluğuna dikkati çekiyorlar. 
     
</TEXT>
</DOC>
