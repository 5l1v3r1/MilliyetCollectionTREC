<DOC>
<DOCNO> 239893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/spor/spo04.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz sert çıktı 
</HEADLINE>
<TEXT>


Trabzonspor'un sözleşme yenilemek için ikna edemediği yıldız futbolcu, "Beni insanların önüne atmasınlar" diyerek yönetime uyarıda bulundu. Fıtık teşhisi konulan Gökdeniz Karadeniz'in ameliyat olması kesinleşti 


'Huzurluyum ama..." 
FENERBAHÇE'NİN transferi için yoğun çaba harcadığı Gökdeniz, Trabzonspor yönetimine çarpıcı mesajlar gönderdi. Milli oyuncu, "İstanbul takımlarının transfer listelerinde başta olmak beni mutlu ediyor. Ancak insan huzurlu olduğu yerde kalmak ister. Ben de Trabzon'da mutlu ve huzurluyum" dedi. İki kez görüşme masasına oturduklarını hatırlatan Gökdeniz, "Yöneticilerimiz 'istiyorsa kalır' diyor. Ancak bir tek benim isteğimle olmuyor" ifadelerini kullandı. 

Özveri istedi 
YÖNETİMİN de fedakarlık yapması gerektiğine işaret eden Gökdeniz Karadeniz, "Tatilden önce kulübümle anlaşmak istiyorum. Ancak özveri tek taraflı olmamalı. Topluma da, sanki 'Gökdeniz istemediği için anlaşmaya varamıyoruz' mesajı verilmesin. Beni insanların önüne atmasınlar" yorumunu yaptı. Kendisine resmi bir teklif gelmediğini vurgulayan Gökdeniz, "Şu bilinsin ki bir yıl daha sözleşmem var. Türkiye'nin en büyük kulübünde oynuyorum. Gitmeyi düşünmüyorum" dedi. 

Operasyon bugün 
TEDAVİ olmak için eşi Serra ve Kulüp Doktoru Mesut Çelebi ile dün İstanbul'a gelen Gökdeniz'e fıtık teşhisi kondu. Kasıklarından sakatlığı bulunan yıldız futbolcunun bugün ameliyat olacağı açıklandı. Kendisini kontrolden geçiren doktor Hasan Taşçı, Gökdeniz'in üç hafta sonra çalışmalara başlayabileceğini söyledi. Gökdeniz, bıçak altına yatacak olması nedeniyle Milli Takım'dan affını isteyecek. Tecrübeli oyuncu, "Sezona her yönden hazır girmek istiyorum" diye konuştu. 

Trabzon'da milli alarm 

MİLLİ Takım Teknik Direktörü Ersun Yanal'ın, Gökdeniz ve Tolga ile birlikte Fatih Tekke'yi de Ay - Yıldızlı ekibin yaz kampına davet etmek istemesi sıkıntı yarattı. Gökdeniz'in kampa katılmaması kesinleşirken, Ziya Doğan'ı arayan Yanal, Fatih ile ilgili bilgi aldı. Ancak tecrübeli oyuncunun sakatlığının nüksetme ihtimali teknik heyeti tedirgin ediyor. Tolga ise, "Kamp için düşünülmek bana gurur veriyor" diye konuştu. 

Sedat şaşkınlığı 

TRABZONSPOR, Sedat'ın transferinden vazgeçti. Asbaşkan Nevzat Şakar, Konyaspor'un bonservis fiyatını yükselttiğini belirtip, "Kulübün ekonomisi doğrultusunda bu transferin uygun olmadığına karar verdik" dedi. Sedat'a, Beşiktaş'ın da talip olması fiyatın artmasına yol açtı. Erciyessporlu Ali Turan'la ilgili görüşmeler ise sürüyor. 

Başkent seferi 

KARADENİZ ekibi, Gençlerbirliği ile oynayacağı ligin son maçı için bugün Ankara'ya gidecek. Bilkent Otel'de kampa girecek Trabzonspor'da sakatlıkları süren Fatih ve Somers ile Gökdeniz yer almayacak. Doğan'ın genç futbolculara yer vermesi bekleniyor. Öte yandan yönetim, bu akşam Sherton Oteli'nde dayanışma gecesi düzenleyecek. 


</TEXT>
</DOC>
