<DOC>
<DOCNO> 228197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun14.html </URL>
<DATE> 2004/04/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türk-Fransız yetkililer Ankara'nın AB müktesebatına uyumunu görüşecek 
</HEADLINE>
<TEXT>

     Üst düzey Türk ve Fransız yetkililerinin katılımıyla 5 Nisan Pazartesi günü yapılacak toplantıda, Ankara'nın AB müktesebatına uyumu konusunda Paris'in vereceği destek ele alınacak. 
     Fransa hükümetinin daveti üzerine ilk kez yapılacak toplantıda, iki ülke arasında kamu yönetimi, bölgesel kalkınma, adalet, içişleri, göç, konsolosluk işleri, tarım, iletişim gibi alanlarda işbirliği olanakları görüşülecek. 
     Toplantıda, Türkiye'nin Avrupa Birliği müktesebatına uyumu amacıyla Fransız makamlarının sağlayabilecekleri eğitim projeleri üzerinde özellikle durulacak. 
     İki ülkenin dışişleri bakanlıklarının AB'den sorumlu genel müdürlerinin başkanlık edecekleri toplantılara, Türkiye'den İçişleri Bakanlığı, Adalet Bakanlığı, Dışişleri Bakanlığı, Tarım ve Köyişleri Bakanlığı, Avrupa Birliği Genel Sekreterliği, Devlet Planlama Teşkilatı Müsteşarlığı, Devlet Personel Başkanlığı ile Paris Büyükelçiliği yetkilileri katılacak. 
     Toplantıda Fransız tarafından ise İçişleri, Adalet, Dışişleri, Kamu Yönetimi ve Tarım Bakanlıklarından yetkililer bulunacak. 
     İki ülke heyetleri arasında geniş katılımlı düzenlenen bu toplantı, Paris ve Ankara arasında gelişmekte olan ilişkilerin bir göstergesi olarak değerlendiriliyor. 
     
</TEXT>
</DOC>
