<DOC>
<DOCNO> 222082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur17.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş'taki su taşkınları... Su seviyesi azalmaya başladı... 
</HEADLINE>
<TEXT>

     Muş'un Bulanık İlçesi'ne bağlı olan ve tamamen su altında kalan Dokuzpınar Köyü, Alpaslan 1 Barajı'nın su seviyesinin azalmasıyla gün ışığına çıkmaya başladı. 
     AA muhabirinin edindiği bilgiye göre, geçen hafta, karın hızlı şekilde erimesi, yağmur ve fırtına nedeniyle Alpaslan 1 Barajı'nın su seviyesinin yükselmesi sonucu tamamen su altında kalan bin 951 nüfuslu Dokuzpınar Köyü'ndeki evler, barajdaki su seviyesinin azalmasıyla birlikte görünmeye başladı. 
     Su baskını sırasında eşyalarını bile alamadan köylerini terk etmek zorunda kalan Dokuzpınarlılar ise anılarını sular altında bırakmanın hüznünü yaşıyor. 
     Köy sakinlerinden 42 yaşındaki Kerem Taylan, yaşamını Dokuzpınar Köyü'nde geçirdiğini belirterek, ''Bütün hayatım bu köydü. Ama şimdi sular altında. Çocukluğum, gençliğim... Köyümde ve evimdeki bütün anılarım. Bunlar da artık sular altında kaldı'' dedi. 
     Dokuzpınarlı Salih Teksaatçi de kendisinin ve ailesinin bu manzara karşısında hüzünlendiklerini dile getirerek, köyün bütün sakinleri gibi kendisinin de Dokuzpınar'ı eski halinde görmek istediğini söyledi. 
     Alpaslan 1 Barajı'nın Dolgu Şefi Murat Can da AA muhabirine yaptığı açıklamada, barajdaki su seviyesinin normale dönmeye başladığını belirterek artık tehlikenin geçtiğini düşündüklerini bildirdi. 
     Bir bölümü çadırlarda bir bölümü ise akrabalarının evlerinde kalan Dokuzpınar Köyü sakinleri, arazilerinin istimlak bedelinin tamamını alamamaları ve kendilerine yeni bir yerleşim birimi oluşturulmaması halinde, suların tamamen çekilmesinin ardından köylerine geri dönmeyi düşünüyor. 
     Muş Valiliği'nin ise Alpaslan 1 Barajı yanında bulunan Dokuzpınar Köyü'nün her zaman risk altında bulunduğu gerekçesiyle köylülerin köye dönüşüne olumlu bakmadığı bildirildi. 
     
</TEXT>
</DOC>
