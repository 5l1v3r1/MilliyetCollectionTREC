<DOC>
<DOCNO> 220664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/yazar/bila.html </URL>
<DATE> 2004/03/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kadınlar Günü 
</HEADLINE>
<TEXT>

   
   Bugün Dünya Kadınlar Günü... Her yıl olduğu gibi çeşitli etkinliklerle kutlanacak. 
   Kadınlar Günü'nde Türk insanı ayrı bir gurur duyar. 
   Nedeni Türk kadınının öncülüğüdür. Atatürk'ün büyük devrimi. 
   Gururun kaynağı budur. Sadece, Türk kadınını çarşaftan günışığına çıkarması, çağdaş yaşama kavuşturması, eğitime katmasıyla, İslam dünyasında bir ilki başarması değil, seçme ve seçilme hakkıyla, Türk kadınının Avrupa'da da öncü konumuna getirmesidir, gurur kaynağımız... 
   Ne yazık ki, Türk kadını, Ata'nın huzuruna sadece teşekkür için gidemiyor. Şikayete gidiyor. Bu da gösteriyor ki, birçoğu gibi kadın konusunda da Atatürk'ten devraldığımız meşaleyi çok ileriye götürebilmiş değiliz. 
   Kadının kapanması ulaşılması gereken bir siyasi hedef olarak en çok kullanılan malzeme maalesef. Kızlarımızın daha çocuk yaşta kapanması, özgürlük olarak sunuluyor ve savunuluyor. Siyasette arka bahçe konumunda. 
   Oysa toplumsal ilerlemenin motoru kadın. Bir sonraki aşamaya geçmenin en güvenli yolu. Feodal ilişkilerin çözülmesi, kadının değişmesine, ilerlemesine bağlı. O bunu başardıkça gelecek nesiller aydınlık içinde büyüyor. O karardıkça, gelecek nesiller de kararıyor. 
   Türkiye, küçümsenmeyecek bir kesim, yüzyılın başında yaktığı bu meşaleyi yükseltip, yücelteceğine, alçaltıp aşağılama gayreti içinde. Batı'dan doktoralı sözüm ona aydınlarımız da alkış tutma yarışındalar. Küçük hesaplar, küçük çıkarlar, büyük komplekslerle. 
   Güldünya töre cinayetinin son kurbanı olarak gündemde. Dirisine sahip çıkmayan Türkiye, ölüsünün ardından ağıt yakıyor. Dirisini istemeyen töreciler, ölüsünü bağırlarına bastılar. Ölüsü dirisinden saygın olan kadın Güldünya Öldürüldü, saygınlık kazandı Sorun bitti. Kapandı. Bir sonraki cinayete kadar... 
   80 yıl sonra Türk kadını bu olmamalıydı... 
   "Ama nasıl olmasın" diye sorma hakkı var Nasıl olmasın 
   Eğitimi geriletmeye, kız çocuklarını kapamaya, harem - selamlık yaratmaya, geri zekalı yalanıyla kız çocuklarını okuldan alıp eve tıkmaya, kızları imam hatibe göndermeye, "oy" diye bakan ve teşvik eden bir siyaset anlayışı alkışlanıyor Türkiye'de... 
   Bakın reyting şampiyonu televizyon dizilerine. "İyi yürekli ağalar" zinciri... 
   Sert bakışlı, elinin tersiyle vurdu vuracak gibi duran yağız ağalara... Etrafında kadınların dört döndüğü kahraman ağalar. Ata bineni de var dört çekerli jipe de. Köyden çıkmamışı da var Amerika'da okumuşu da. Ama hepsi ağa. Kumalardan geçilmeyen feodal büyük aile liderleri. Hem zengin hem "iyi yürekli". Hem döven, hem "seven", bileğine kuvvetli delikanlı ağalar. 
   Ağa bulamazsanız mafya babası. Kadını döven "iyi yürekli, adil" mafya babaları televizyon kahramanlarımız. 
   Eğitimimiz böyle, siyasetimiz böyle, televizyonlarımız böyle... 
   Ağzı açık izlemiyor muyuz 
   
      
   
   
</TEXT>
</DOC>
