<DOC>
<DOCNO> 229999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur06.html </URL>
<DATE> 2004/04/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Araştırma Çevik kuvvet polislerinin yarısı öfkesini kontrol edemiyor 
</HEADLINE>
<TEXT>

     Bakırköy Psikiyatri Tedavi ve Araştırma Merkezi BAPAM Psikiyatristi Dr. Ayhan Akcan ve İstanbul Üniversitesi İÜ Cerrahpaşa Tıp Fakültesi Psikiyatri Anabilim Dalı Öğretim Üyesi Prof. Dr. İbrahim Balcıoğlu'nun İstanbul'da çalışan 130 polis arasında yaptığı ''Poliste Öfke Düzeyi'' konulu araştırmaya göre, çevik kuvvette görevli kişilerin yüzde 44.7'si ile diğer polislerin yüzde 27.7'sinin öfke kontrolünde zorlandığı saptandı. 
     Akcan, AA muhabirine yaptığı açıklamada, toplumda düzeni koruyan polisin hala en anlaşılamayan meslek grubu arasında yer aldığını belirterek, polislerin en çok tartışılan yönünün ise faaliyetlerinde insan haklarının korunmasını nasıl gerçekleştirecekleri olduğunu söyledi. 
     Polisin asli görevinin kamu düzeni ve güvenliğini sağlamak olduğunu hatırlatan Akcan, ''Polis kamu düzeni ile birlikte kişi özgürlüklerini de sağlamalıdır. Bu denge, ancak polisin öncelikle öfkesine hakim olmasıyla sağlanabilir'' dedi. 
     Akcan, yaptıkları araştırmada polislerin toplumun güvenliğini sağlarken kişisel bazda öfke düzeyini tespit etmeyi amaçladıklarını ifade ederek, şöyle konuştu 
     ''Araştırmada polisin öfke boyutunu ortaya koymayı amaçladık. Çalışmayı İstanbul Bakırköy Dr. Sadi Konuk Eğitim ve Araştırma Hastanesi'ne, aday memurdan asil memurluğa geçerken istenen sağlık raporu amacıyla başvuran 130 polis memuruyla yaptık. Araştırma kapsamında 130 polis memuruyla bizzat yüz yüze görüşüldükten sonra Sosyodemografik Bilgi Formu doldurularak, Sürekli Öfke-Öfke Tarz Ölçeği'ni uyguladık.'' 
     
     ''VAKALARIN ÇOĞU 21-30 YAŞ ARASINDA BEKAR VE ERKEK'' 
     Araştırmaya göre, tamamı polis okulu mezunu 21-30 yaş arası erkek polislerin yüzde 43.1'nin evli olduğunu anlatan Akcan, bu polislerin tamamının kökeninin Karadeniz, Akdeniz ve İç Anadolu bölgesine dayandığını kaydetti. 
     Akcan, İstanbul'un yerlisi, Doğu Anadolu ve yurt dışı doğumu olan polislerin oranının yüzde 3.9'luk kesimi oluşturduğunu ifade ederek, şöyle devam etti 
     ''Yüzde 91.51'i, 4 yıldan az süredir İstanbul'da olup yüzde 33.9'unun ailesinde polis vardır. Tamamı 1 yıllık olan polisler arasında silahlı çatışmaya girenlerin oranı yüzde 5.4. Sadece 1 kişinin ek iş yaptığını söylediği polislerin yüzde 36.2'si Çevik Kuvvet'te, yüzde 63.81'i de genel hizmet, asayiş ve trafik polisi olarak görev yapmaktadır. 
     
     ''ÇEVİK KUVVET'İN YÜZDE 46.8'İ SÜREKLİ ÖFKE İÇİNDE'' 
     Akcan, ailesinde polis olanların yüzde 40.9'unun sürekli öfke içerisinde olduğunun tespit edildiğini anlatarak, şunları söyledi 
     ''Bunların yüzde 38.6'sının öfkesini içe yansıttığı, yüzde 33.2'sinin öfkesini dışa yansıttığı, yüzde 29.51'inin ise öfkesini kontrol edemediği saptandı. Çevik Kuvvet polislerin yüzde 46.8'i sürekli öfke içerisindeyken, diğer polislerin yüzde 37.3'ü bu düzeyde. Çevik Kuvvet'te görevli polislerin yüzde 38.3'ü, diğer polislerin de yüzde 28.9'u öfkesini içe yansıtmaktadır. Çevik Kuvvet'in yüzde 44.7'si diğer polislerin de yüzde 27.7'si öfke kontrolünde zorlanmaktadır. Polislerin yüksek oranda öfke düzeyi gösterdikleri alt kültür kavramı içinde açıklanabilir.'' 
     
</TEXT>
</DOC>
