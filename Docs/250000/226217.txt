<DOC>
<DOCNO> 226217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun03.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük beyinlere düşman tohumu 
</HEADLINE>
<TEXT>

   Protesto gösterisinde çocukların yer almasını uzmanlar, "Beyinleri yıkanıyor, kafalarında düşman yaratılıyor" diye eleştirdi 
      Tahsin Aksu 
   
   "Irak'ta İşgale Hayır Koordinasyonu"nun gösterisinde "Hamas'a selam, direnişe devam" şeklinde slogan atan miniklerin yer almasını uzmanlar eleştirdi. 
   Gösteride çocukların kullanılmasının son derece sakıncalı olduğunu belirten Memory Center'da görevli uzman klinik psikolog Aynur Sayım, "Her şeyden önce kişilik gelişimleri tamamlanmamış, soyut kavramları gelişmemiş olduğu için ne yaptıklarının bilincinde değiller. Bu nedenle halkın sempatisini kazanmak amacıyla çocuklar gösterilere alet edilmiş oluyor. Ancak bu çocukların psikolojik gelişiminin sağlığı düşünülmelidir. Bilinçli bir aile çocuğunu böyle şeylere alet etmez" dedi. 
   
      Şartlanma yaratılıyor 
   Psikiyatr Nihat Kaya da, çocukların bu tarz yetişkinlere özgü olması gereken protestolara ve mitinglere alınmasının son derece yanlış olduğunu vurguladı. Kaya, şunları söyledi "Çünkü çocukların belleklerinde bir şartlanma yaratabilir. Kafasında bir düşman oluşturmasına neden olabilir. Bu, çocukları küçük yaştan itibaren bir şeye şartlama, beynini yıkama, inandırma, kimlik ve kişilik kazandırma sürecidir." 
   
   
   
   
   
</TEXT>
</DOC>
