<DOC>
<DOCNO> 213344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo16.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Gökdeniz ve Fatih ile masaya oturuyor 
</HEADLINE>
<TEXT>

     Teknik direktörlüğe Ziya Doğan'ı getiren, ara transferde de kadrosuna Adanaspor'dan Volkan, Malatyaspor'dan Tolga'yı katan bordo-mavili kulübün yeni yönetim kurulu, Fatih ve Gökdeniz ile sözleşmelerini uzatmak için masaya oturacak. 
     Kulüp Asbaşkanı Nevzat Şakar, ara transferde Volkan ve Tolga gibi iki önemli oyuncuyu kadrolarına kattıklarını ve devre arası transferini kapattıklarını söyledi. 
     Şakar, bu hafta başında Fatih ve Gökdeniz ile görüşmeyi planladıklarını, ancak kulüpte teknik heyet ve futbolcu transferi konusundaki gelişmeler nedeniyle bunu biraz ertelemek zorunda kaldıklarını anlatarak, ''Gündemimiz sakinleştikten sonra bugün veya yarın Fatih ve Gökdeniz ile sözleşmelerini uzatmaları konusunda görüşeceğiz'' dedi. 
     Teknik Direktör Ziya Doğan'ın futbolcuların sözleşmelerini uzatmaları konusunda isteğinin doğal olduğunu ifade eden Şakar, ''Antalya kampında Fatih ve Gökdeniz ile konuşmuştuk. Onlar da bizim değerli oyuncularımız. Herhangi bir sorun çıkacağını sanmıyoruz'' diye konuştu. 
     
</TEXT>
</DOC>
