<DOC>
<DOCNO> 209094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/soneko36.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Soydaş iddiaları yanıtladı... 
</HEADLINE>
<TEXT>

     Tasarruf Mevduatı Sigorta Fonu TMSF Kurul Başkanlığı'na getirileceği açıklanan Abdullah Soydaş, hakkında, İnterbank A.Ş'de görev yaptığı döneme ilişkin açılmış herhangi bir ceza davası bulunmadığını bildirdi. 
     Soydaş, basında yer alan hakkındaki iddialar konusunda yazılı bir açıklama yaptı. Bankalar Kanunu'nun 9 5 ve 5 6 maddelerine istinaden imza yetkisinin olmadığı ve bankalarda çalışma yasağının bulunduğu şeklindeki iddianın ''tamamen yalan, iftira'' olduğunu belirten Soydaş, böyle bir yasağın söz konusu olmadığını, halen Tasfiye Halinde T. Emlak Bankası A.Ş Tasfiye Kurulu Üyesi olarak görev yaptığını kaydetti. 
     Nergis Holding A.Ş'de hiçbir zaman çalışmadığını açıklayan Soydaş, açıklamasında, İnterbank A.Ş'de ilgili bakan tarafından atanmış yönetim kurulu üyeliği yaptığı, 30 Haziran-30 Eylül 1996 dönemlerde de katıldığı kararlar dolayısıyla sorumluluğunu gerektirecek bir hususun bulunmadığını, bu konuda TMSF Yönetim Kurulu'nun, 2 Mayıs 2001 ve 82 sayılı bir kararı olduğunu kaydetti. 
     Bakan tarafından atanmış İnterbank A.Ş Denetim Kurulu Üyeliği görevinde bulunduğu 30 Eylül 1996-4 Kasım 1997 dönemi ile ilgili hakkında sorumluluğunu belirleyen ya da iddia eden herhangi bir rapor veya tespit bulunmadığını vurgulayan Soydaş, hakkındaki diğer iddialar konusunda şu bilgileri verdi 
     ''Haberde bahsi geçen sorumluluk davası, fon tarafından toplanan İnterbank Genel Kurulu'nun geçmiş genel kurulların ibra kararlarını yok sayarak, Türk Ticaret Kanunu'nun 336. maddesi kapsamında İnterbank A.Ş denetçisi tarafından genel hükümler uyarınca açılmış bir davadır. Atama yoluyla denetim kurulu üyeliği yaptığımız dönemde, yasanın denetçilere yüklediği görevler tarafımdan eksiksiz yerine getirilmiştir. Bunun aksi bir iddia ve tespit, dava dosyasında yer alan bankalar yeminli murakıp raporlarında yer almamaktadır. Kullandırılan ve zarara neden olduğu ileri sürülen kredilerle ilgili olarak, yasalar gereğince bankada icra yetkisi bulunmayan denetçilerin kredilerden hukuken sorumlu tutulmaları mümkün değildir.'' İnterbank'taki denetim kurulu üyeliğinin, bakan tarafından atama yoluyla, bir kamu görevi olarak ifa edildiğini belirten Soydaş, ''yürürlükteki Bankalar Kanunu gereği, haklarında işlem yapılan bankalarla ilgili olarak bakan, fon veya kurum tarafından atanan yönetim kurulu üyeleri aleyhine görevleri nedeniyle açılan davaların TMSF aleyhine açılmış sayılacağını, ancak bu kişilerin görevi kötüye kullandıklarına hükmolunması halinde davanın rücu edileceğini'' hatırlattı. Soydaş, bu nedenle İnterbank'ın devredildiği Bayındırbank ile ilgili davada, davalının TMSF olduğunu, bu konudaki bilginin mahkemeye de iletildiğini anlattı ve dava nedeniyle kendisine yönelik kesinleşmiş ve rücu eden bir hüküm bulunmadığını kaydetti. 
     İnterbank'ın TMSF'ye devrinden 1.5 ay önce bankada genel müdürlük yaptığını, bu sürede, daha önce teminata bağlı olmadan kullandırılan kredilerin maddi teminata ve şahsi kefalete bağlandığını belirten Abdullah Soydaş, bankanın TMSF'ye devrinden sonra atandığı yönetim görevi sırasında, bugüne kadar yapılan bütün takiplerin, eski dönemde gerçekleştirilen teminatlar sayesinde mümkün olduğuna işaret ederek açıklamasında, ''Bu nedenle bankaya zarar vermek bir yana, olumlu katkım tartışmasızdır'' ifadesine yer verdi. 
     
</TEXT>
</DOC>
