<DOC>
<DOCNO> 209981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur31.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz bürosu kuryesi, tabancayla vurularak öldürüldü 
</HEADLINE>
<TEXT>

     Beyoğlu'ndaki bir döviz bürosunda çalışan motosikletli kurye, yolunu kesen 3 kişi tarafından tabancayla vurularak öldürüldü. 
     AA muhabirinin aldığı bilgiye göre, Beyoğlu'ndaki ''Klas Döviz Bürosu''nda çalışan Ramazan Demir 38 , Kapalıçarşı'dan aldığı yaklaşık 30-40 milyar lirayı işyerine götürmek üzere motosikletiyle yola çıktı. 
     Tophane'deki İtalyan Hastanesi önüne gelen Demir'in yolu, yine motosikletli olan 3 kişi tarafından kesildi. 
     Kimliği belirsiz saldırganlardan biri, Demir'e yakın mesafeden tabancayla bir el ateş etti. Sağ göğüs kısmından aldığı kurşunla ağır şekilde yaralanan Demir, motosikletinden düştüğü yerde hayatını kaybetti. 
     Olay yerinde yapılan incelemeler sonucu, evli ve bir çocuk babası olan Ramazan Demir'in motosikletten yere düştüğü sırada boynunun da kırıldığı, ancak yanındaki paraya dokunulmadığı anlaşıldı. 
     Demir'in cesedi, olay yerindeki incelemelerin tamamlanmasından sonra Adli Tıp Kurumu'na kaldırıldı. 
     Polis, olay yerinden yine motosikletlerle uzaklaşan 3 saldırganın yakalanması amacıyla başlattığı çalışmayı sürdürüyor. 
     
</TEXT>
</DOC>
