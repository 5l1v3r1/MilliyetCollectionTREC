<DOC>
<DOCNO> 249813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/guncel/gun01.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay üyesine çete suçlaması 
</HEADLINE>
<TEXT>


İkinci Neşter operasyonuyla ilgili olarak 8 Yargıtay üyesi hakkındaki soruşturma tamamlandı. Raporda 4 üye hakkında dava açılması isteniyor 

ANKARA Milliyet 

Yargıyı rüşvet ve baskıyla yönlendirdiği iddia edilen 8 Yargıtay üyesi hakkında başlatılan soruşturma tamamlandı. Neşter - 2 soruşturmasında "muhakkik üye" tayin edilen Yargıtay 10. Ceza Dairesi Başkanı Şener Güngör, 4 Yargıtay üyesi hakkında dava açılmasını istedi. Başkanlık Divanı, 29 Haziran'da hangi üyelerin yargılanacağını belirleyecek. 
SSK'daki yolsuzluk iddialarına yönelik yürütülen Neşter Operasyonu sürerken, yargıyı etkilemek isteyen bir grubun varlığını saptayan Ankara DGM Başsavcılığı, başlattığı Neşter - 2 soruşturmasını geçen hafta tamamlamış, Çukurova Holding Yönetim Kurulu üyesi Ersin Pamuksüzer, eski İçişleri Bakanı Orhan Eren'in damadı Haldun Erdavran, eski HSYK Başkan Vekili olan Yargıtay üyesi Ergül Güryel'in oğlu Cenk Güryel'in de aralarında bulunduğu 19 sanık hakkında "çıkar amaçlı suç örgütü oluşturmak" suçundan dava açmıştı. DGM, Yargıtay üyeleri hakkındaki iddiaları da Yargıtay Başkanlığı'na göndermişti. 
8 Yargıtay üyesi hakkında bu nedenle başlatılan soruşturma tamamlandı. 
Yargıtay üyeleri Ergül Güryel, Hüseyin Demirörs, Seyfettin Çilesiz ve Murtaza Dolu hakkında dava açılmasını isteyen Güngör, Yargıtay Başkanlığı'na "iddianame" yerine geçen, ancak bağlayıcılığı bulunmayan raporuyla birlikte toplam 20 klasör delil sundu. Güryel'le birlikte bir üyenin kesin olarak yargılanması gerektiğini savunan Güngör, "yargılansın" yorumu yapmadığı, dört üyenin dışındaki bir başka Yargıtay üyesi için de disiplin soruşturması yapılmasının doğru olacağını kaydetti. 

Karar 29 Haziran'da 
Yargıtay 10. Ceza Dairesi Başkanı Şener Güngör, geçen hafta oğlu hakkında DGM'de dava açılan, geçtiğimiz yıl yapılan Yargıtay Başsavcılığı seçiminde en yüksek oyu almasına rağmen Cumhurbaşkanı Ahmet Necdet Sezer tarafından bu göreve atanmayan Güryel'i, "çıkar amaçlı suç örgütü kurmak" ve "h kimlere baskı yapmak"la, diğer 3 üyeyi de "çeteye yardım", "h kimlere baskı yapmak"la suçladı. 
Başkanlık Divanı'nın 29 Haziran'da yapacağı toplantıda adı geçen üyelerin yargılanıp yargılanmayacağına karar vereceği öğrenildi. Başkanlık Divanı üyelerinin, dosyaları inceleyip Yargıtay üyelerinin isminin geçtiği telefon konuşmalarını dinleyecekleri ifade edildi. 


</TEXT>
</DOC>
