<DOC>
<DOCNO> 237211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy06.html </URL>
<DATE> 2004/05/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Dışişleri "Gürcistan-Acaristan gerginliği kaygıyla takip edilmektedir" 
</HEADLINE>
<TEXT>

     Dışişleri Bakanlığı, Gürcistan ile Acaristan Özerk Cumhuriyeti yönetimi arasında bir süredir devam eden gerginliği artırıcı nitelikteki gelişmelerin ''kaygıyla takip edildiğini'' bildirdi. 
     Bakanlıktan yapılan açıklamada, Türkiye'nin komşusu Gürcistan'ın istikrarına ve tüm Gürcü halkının gönencine büyük önem verdiği kaydedildi ve ''Mevcut gelişmelerin arzu edilmeyen bir mecraya sürüklenmemesi için, tarafların sağduyu ve itidal ile hareket edeceklerinden şüphe duyulmamaktadır'' denildi. 
     Açıklamada, Gürcistan Dışişleri Bakanlığı'nın konuya ilişkin açıklamasında mevcut hukuk düzenine, barışçı ve demokratik yöntemlere yaptığı vurgunun memnuniyetle karşılandığı belirtildi ve şöyle denildi 
     ''Türkiye Gürcistan'la ilişkilerini bugüne kadar olduğu gibi bundan sonra da dostluk ve iyi komşuluk temelinde sürdürmeye kararlıdır. Türkiye tüm Gürcistan'ın dostu olduğunu sadece söylemde değil, eylemde de birçok kez kanıtlamıştır.'' 
     
</TEXT>
</DOC>
