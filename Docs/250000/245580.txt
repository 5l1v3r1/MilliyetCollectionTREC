<DOC>
<DOCNO> 245580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko18.html </URL>
<DATE> 2004/06/05/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Güçlü Doğal arıtma projesini ülke çapında yaymak üzere başlatıyoruz 
</HEADLINE>
<TEXT>

     Tarım ve Köyişleri Bakanı Sami Güçlü, İzmir'de başlattıkları ''Doğal Arıtma Projesi''ni ülke genelinde yaygınlaştıracaklarını bildirdi. 
     İzmir'in Torbalı ilçesine bağlı Korucuk köyünde oluşturulan Doğal Arıtma Tesisi'nin açılışında konuşan Bakan Güçlü, projeyle doğal kaynakların temiz tutulması anlamında önemli bir adım attıklarını kaydetti. 
     Projenin Türkiye'de tarım kesiminin ilerlemesine yönelik en önemli adımlardan olduğunu söyleyen Bakan Güçlü, ''Kuruluşu kolay, işletmesi düşük maliyetli bu büyük projeyi ülke çapında yaymak üzere başlatıyoruz. Projeyi 5 bin 200'e yakın köyde en kısa sürede tamamlamayı planlıyoruz. Daha sonra Marmara, Akdeniz ve Ege Bölgesi'ndeki turistik bölgelere ağırlık vereceğiz'' dedi. 
     Bakan Güçlü, Türkiye'nin ertelenmiş sorunlarını çözmesi ve AB ile olan mesafeyi kapatması için bir hamleye ihtiyaç duyduğunu söyledi. Bu hamlenin kırsal kesimde gelişme olmadan yapılamayacağına dikkat çeken Güçlü, bakanlıklarında hizmet anlayışında değişikliğe gittiklerini söyledi. 
     Örnek köyler ve işletmeler yarattıklarını ve bunları çoğaltacaklarını kaydeden Güçlü, Tarım ve Köyişleri Bakanlığı'nı yeniden yapılandıracaklarını dile getirdi. 
     Köy Hizmetleri Genel Müdürü Ali Altuntaş da proje hakkında bilgi verdi. Altuntaş, projeyle, kanalizasyon şebekesi bulunan köylerde evsel atıkların doğal yöntemlerle arıtılacağını söyledi. Evsel atıkların köylerde oluşturulan yapay sulak alanlarda toplanacağını belirten Altuntaş, bu alanlara dikilen çeşitli bitkilerle arıtmanın yapılacağını kaydetti. 
     Geleneksel arıtma yöntemleriyle karşılaştırıldığında doğal arıtma yöntemlerinin yatırım maliyeti bakımından en az 40 kat, işletme maliyeti bakımından ise en az 60 kat daha ucuz olduğunu ifade eden Altuntaş, şöyle konuştu 
     ''Doğal arıtma tesislerinde çıkan su, Türkiye ve AB normlarında belirtilen üst değerlerin altındadır. Tarımda kullanılabilecek kalitededir. Mekanik ve elektrikli ekipman kullanılmaması bakım ve işletmesinin kolay olması ve çok yüksek arıtma kapasitesine sahip olması nedeniyle projeyi tüm yurda yayacağız. Tüm köylerde bu projeyi hayata geçirebilirsek her yıl 546 metreküp suyu geri kazanabiliriz.'' Konuşmalardan sonra üzerinde ''Pharagmites Australis'' bitkisinin ekili olduğu yapay sulak alan açıldı. 
     
</TEXT>
</DOC>
