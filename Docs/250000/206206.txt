<DOC>
<DOCNO> 206206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun15.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim muhafızlarına göre İran depreminde 35 bin kişi öldü 
</HEADLINE>
<TEXT>

     İran Devrim Muhafızları Ordusu, başkent Tahran'ın 1000 kilometre güneydoğusunda bulunan Bem kentindeki depremde 35 bin kişi öldüğünü açıkladı. 
     İRNA'nın haberine göre, Bem kentinin bulunduğu Kerman eyaleti Devrim Muhafızları Kara Kuvvetleri Komutan Yardımcısı Hüseyin Fettahi, depremde 35 bin kişinin öldüğünü ve 17 bin kişinin yaralandığını söyledi. 
     Bazı yetkililer, Bem'deki ölü sayısının 50 bini bulabileceğini tahmin ediyor. 
     Bem kentinde hayat normale dönmeye başlarken, banka şubeleri bugünden itibaren yeniden hizmet vermeye başladı. Kerman eyaletinin eğitimden sorumlu müdür yardımcısı Abdülvahid Mustafavi, 5 okulun da pazartesi günüden itibaren açılacağını ve öğrencilerin eğitimlerine başlayacağını söylerken, birçok binanın yıkılması ve ağır hasar görmesi nedeniyle öğrencilerin çadırlarda ders görmesi bekleniyor. 
     Birçoğu İran Kızılayı'ndan olmak üzere binlerce İranlı gönüllü de 40 bin kişinin kaldığı sanılan kentte yaşamı kolaylaştırmak için büyük çaba sarf ederken, kentin bazı kesimlerine su ve elektrik yeniden verilmeye başladı. 
     Öte yandan, Bem kenti dün akşam 3.5 büyüklüğündeki yeni bir depremle sarsıldı. 
     Kerman Şehid Bahüner Üniversitesi Sismoloji ve Araştırma Enstitüsü Başkanı Celileddin Fatemi, bugün yaptığı açıklamada, şimdiye kadar Bem bölgesinde 100'ü aşkın artçı deprem meydana geldiğini, bunlardan 50'sinin 6.3 büyüklüğündeki depremin meydana geldiği cuma günü tespit edildiğini söyledi. 
     
</TEXT>
</DOC>
