<DOC>
<DOCNO> 227209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko20.html </URL>
<DATE> 2004/03/31/ </DATE>
<TIME> 10.48 </TIME>
<AUTHOR>  </AUTHOR>
<HEADLINE>
Hisarcıklıoğlu Seçim lüksü bitti, hükümetin rahatlama lüksü yok 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, yerel seçim sonuçlarını değerlendirirken, ''Türkiye, yapısal değişimin gereğini ve önemini görmüş, devamı yönünde tercihini açıkça ortaya koymuştur'' dedi. 
     Hisarcıklıoğlu, yaptığı yazılı açıklamada, yapısal reformları tamamlama konusunda kesin bir irade sergileyen Türk halkının, hükümete, bunların gerçekleştirilmesi için destek verdiğini kaydetti. 
     Hisarcıklıoğlu, hükümetin elde ettiği bu büyük desteğin yanı sıra ciddi bir sorumluluk altına girdiğinin bilinciyle, eksik kalan yapısal reformları bir an önce tamamlaması gerektiğine işaret etti. 
     Bu arada yaşanan zihniyet devrimi sayesinde iki yıldır ekonomide görülen düzelmeye bakarak hükümetin rahatlama lüksü olmadığını ifade eden Hisarcıklıoğlu, şöyle devam etti 
     ''Ekonominin, seçim tartışmalarıyla geçen bir aya bile aslında tahammülü yok. Bunun için hükümetin, rehavete kapılmadan bir an önce yapısal reformlar için kolları sıvaması lazım. Hükümeti özellikle sosyal güvenlik, vergi idaresi, vergi sistemi, enerji, telekom ve bankacılık sektöründe, hukuk ve yargı sisteminde, kamu yönetim ve yerel yönetimlerde yapısal reformları tamamlamaya davet ediyorum. 2004 mazeret değil, icraat yılı olmalıdır.'' 
     
     ''3. BÜYÜK REFORM HAREKETİNE İMZA ATILABİLİR'' 
     Açıklamasında ''tarih statükoyu savunanları değil, değişimi gerçekleştirenleri hatırlar'' diyen Hisarcıklıoğlu, ''Hükümet, Meclis'te sahip olduğu güçlü tek parti iktidarını, toplumdaki değişim ve yenilenme arzusuyla birleştirebilirse, işte o zaman Cumhuriyet tarihimizin 3. büyük reform hareketinin altına imzasını atabilir. Biz, başta sayın başbakanımız olmak üzere, hükümetimizin bu iradeye sahip olduğuna inanıyoruz'' şeklinde görüş bildirdi. 
     
</TEXT>
</DOC>
