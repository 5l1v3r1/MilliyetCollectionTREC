<DOC>
<DOCNO> 239324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko05.html </URL>
<DATE> 2004/05/12/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Akaryakıtta zam baskısı oluştu... 
</HEADLINE>
<TEXT>

     Ham petrolün varil fiyatının 40 dolar civarına yükselmesi ve kurlarda son dönemde yaşanan hızlı artışlar, akaryakıtta zam baskısını artırdı. Akaryakıtın rafineri fiyatında yaşanan artışları pompa fiyatına yansıtmamak için bir süredir yapılan ÖTV indirimleri, Maliye'nin gelirinde yaşanan düşüş nedeniyle artık sürdürülemez noktaya geldi. 
     Akaryakıta zam yapılmaması bütçe gelirlerini tehdit etmeye başladı. 
     ANKA'nın belirlemelerine göre, IMF'nin istediği ek kaynak paketi kapsamına akaryakıta en son zammın yapıldığı 27 Şubat'tan bu yana, rafineri çıkış fiyatları kurşunsuz benzinde yüzde 25.4, süper benzinde yüzde 25.3, motorinde yüzde 33.3 artış gösterdi. Ancak anılan dönemde rafineri satış fiyatında yaşanan artışlar, akaryakıttan alınan ÖTV miktarları aşağı çekilerek, TÜPRAŞ'ın dağıtım şirketlerine satış fiyatına ve pompa fiyatlarına yansıtılmadı. Fiyat artışının pompa fiyatlarına yansıtılmaması için ÖTV miktarı kurşunsuz benzinde yüzde 9.9, süper benzinde yüzde 9.4, motorinde yüzde 16.3 düşürüldü. Anılan dönemde rafineri satış fiyatı 16.7 artan LPG'nin ÖTV miktarı da yüzde 14.3 aşağı çekildi. Böylece, rafineri satış fiyatlarındaki yüzde 25'e varan artışlara karşın, akaryakıtın ÖTV ve KDV uygulanmış fiyatında ürünlere göre yüzde 0.6-3 arasında düşüş yaşandı. Bunda, bayi kar paylarının artırılması yönündeki düzenleme de etkili oldu. Rafineri satış fiyatındaki artışların yanı sıra bayi kar paylarındaki artışlar da ÖTV miktarlarında yapılan indirimle dengelendi. Yapılan bu ayarlamalarla akaryakıtın pompa fiyatı, 27 Şubat'tan bu yana değişmedi. 

     
</TEXT>
</DOC>
