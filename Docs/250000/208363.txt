<DOC>
<DOCNO> 208363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko29.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Superonline, kişisel PC pazarına girdi... 
</HEADLINE>
<TEXT>

     Internet servis sağlayıcısı Superonline, kişisel bilgisayar pazarına girdi. 
     ''Her Eve Bilgisayar Artık Internetsiz Ev Kalmayacak'' sloganıyla başlatılan kampanya doğrultusunda Superonline PC, pazara sunuldu. 
     Superonline PC'nin Celeron işlemcili konfigürasyonu 585, Pentium 4 işlemcili konfigürasyonu ise 749 dolar artı KDV fiyatıyla satılacak. 
     Superonline Genel Müdürü Savaş Ünsal, düzenlediği basın toplantısında, projeyle Türkiye'nin bilgisayarlaşma oranını yükselmeye katkıda bulunmayı amaçladıklarını söyledi. 
     ''Kampanyanın iki amacı var. Birincisi doğal olarak ticari, ikincisi ise sorumluluk. Türkiye'nin bilgisayar kullanım oranını yükseltme vizyonuna katkı sorumluluğu'' diyen Ünsal, kampanyanın bir başlangıç olduğunu ve örnek olmasını istediklerini kaydetti. 
     Savaş Ünsal, kampanyanın, bilişim altyapısının AB standartlarına yükseltilmesi alanında da önem taşıdığını anlattı. 
     Bu pazardaki üreticilere rakip olmayı düşünmediklerini bildiren Ünsal, yıl içinde 10 bin Superonline PC satışı gerçekleştirmeyi planladıklarını dile getirdi. 
     Ünsal, yakın zamanda Superonline Notebook'u da piyasaya çıkaracaklarını duyurdu. 
     
     SUPERONLINE PC 
     Intel Celeron 2.4 GHz İşlemci, 128 MB Bellek 40 GB harddisk, 17 inç Philips monitör, 52X Cdrom sürücü, 64 MB ekran kartı, 400W hoparlör gibi özellikleri bulunan Superonline PC-I konfigürasyonu 585 dolar artı KDV fiyatla satılacak. 
     749 dolar artı KDV fiyatıyla satılacak Superonline PC-II konfigürasyonu ise Intel Pentium 4 2.66 GHz İşlemci, 256 MB bellek, 40 GB harddisk, 17 inç Philips monitör, 52x24x52x CDRW, 400W stereo hoparlör, 64 MB ekran kartından oluşuyor. 
     Her iki alternatifte de 1 yıllık Superonline aboneliği, Windows XP Home Türkçe işletim sistemi ve 24 ay servis garantisi bulunuyor. 
     Bilgisayarlar, WorldCard ile peşin fiyatına 3 taksit veya 12 aya varan taksit seçenekleriyle satın alınabilecek. 
     
</TEXT>
</DOC>
