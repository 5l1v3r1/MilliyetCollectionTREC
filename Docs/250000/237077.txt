<DOC>
<DOCNO> 237077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/siyaset/siy10.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatip imzada, YÖK yasası sırada 
</HEADLINE>
<TEXT>


İmam hatip mezunlarına üniversiteye girişte uygulanan farklı katsayının kaldırılmasına ilişkin tasarı, Bakanlar Kurulu'nda imzaya açıldı. Tasarıyla YÖK'ün yapısı da değişiyor 

ANKARA Milliyet 


İmam hatip liselerini de kapsayan meslek lisesi mezunlarına üniversiteye girişte uygulanan farklı katsayının kaldırılmasına ilişkin hükmü de içeren tasarı, Bakanlar Kurulu'nda imzaya açıldı. Tasarıda YÖK'ün yapısında değişiklik öngören maddeler de yer alıyor. 
Başbakan Recep Tayyip Erdoğan başkanlığında toplanan Bakanlar Kurulu yaklaşık altı saat süren bir toplantı yaptı. Toplantının ana gündemini bir haftadır tartışılan YÖK yasası oluşturdu. Milli Eğitim Bakanı Hüseyin Çelik, kabineye tasarı hakkında bilgi verirken, Hükümet Sözcüsü Cemil Çiçek, "Geçen hafta Üniversitelerarası Kurul ÜAK üyeleri Başbakan'la bir görüşme yaptı. Bu çerçevede geniş kapsamlı YÖK Yasası daha sonra çıkmak üzere 8-10 maddelik bir tasarı yarın bugün ya da ertesi gün yarın TBMM'ye sevk edilecek" dedi. Tasarıda YÖK'ün teşkil tarzıyla ilgili düzenlemelerin de olacağına dikkat çeken Çiçek, daha sonra gerçekleştirilecek kapsamlı ana YÖK Yasası'nın ne zaman TBMM'ye geleceğine ilişkin soru üzerine, "Meclis gündemi yoğun. Yasama dönemine yetişmeyebilir" yanıtını verdi. "Diğer liselerle meslek liselerini eşitleyecek bir düzenleme mi yapıldı " sorusu üzerine Çiçek, "İmam hatipliler meslek lisesi öğrencilerinin sadece yüzde 8'ini oluşturuyor. Geri kalan yüzde 92'yi niye görmemekte direniyorsunuz. Bu düzenleme kamu vicdanını rahatsız etmemeli" diye konuştu. 

Babacan'ın uçurtma keyfi 

Devlet Bakanı Ali Babacan, önceki gün oğlu Kerem Babacan'ın okulu Erken Başarı Koleji'nin Ankara İncek köyündeki kampusunda düzenlenen "Uçurtma Şenliği"ne katıldı. Babacan, ilköğretim ikinci sınıf öğrencisi oğlu Kerem ile birlikte uçurtma uçurdu. Eşi Zeynep Babacan ve 1.5 yaşındaki kızları Dilara ile sucuk ekmek yiyen Babacan, ağaç dikme törenine de katıldı. 

</TEXT>
</DOC>
