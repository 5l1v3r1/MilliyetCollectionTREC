<DOC>
<DOCNO> 208609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko39.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de işsizlik oranı düşmeye devam ediyor... 
</HEADLINE>
<TEXT>

     İngiltere'de işsizlik oranının düşmeye devam ettiği ve çalışan insan sayısının da bütün zamanların en yüksek seviyesine yaklaştığı açıklandı. Ülkede çalışan kadın sayısının her zamankinden daha yüksek olduğunu gösteren istatistikler, sanayi sektöründe ise iş kaybının sürdüğüne dikkat çekti. Kasım ayından bu yana işsizlerin sayısının 29 bin düştüğü ve toplam işsiz sayısının 1 milyon 460 bine gerilediği bildirildi. İngiltere tarihinde bu işsizlik rakamı üçüncü en düşük işsizlik rakamı olarak kayıtlara girdi. Yetkililer, 1984 yılından bu yana işsizlik konusunda istatistiklerin tutulmaya başlandığını hatırlatırken, işsizlik yardımı için başvuranların sayısında da geçen ay itibariyle 8 bin 300 kişilik bir düşüş yaşandığını ve toplam rakamın 908 bin 200'e indiğini ifade ettiler. İstatistikler, halen İngiltere'de 12 milyon 94 kadının çalıştığını ve bunun da bütün zamanların en yüksek rakamı olduğunu gösteriyor. 
     Bu arada bütün İngiltere'deki işyerlerinde halen 616 bin işçiye ihtiyaç duyulduğu da açıklandı. 
     
</TEXT>
</DOC>
