<DOC>
<DOCNO> 237190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko28.html </URL>
<DATE> 2004/05/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Derimod'un 2004 yaz koleksiyonunu Demet Şener tanıtacak... 
</HEADLINE>
<TEXT>

     Derimod Shoes, 2004 yaz ayakkabı koleksiyonunu tanıttı. 
     Koleksiyonun tanıtımı için manken Demet Şener ile anlaşan Derimod, İstanbul Kadın Kuaförleri ve Manikürcüleri Odası İKKMO tarafından geçtiğimiz günlerde gerçekleştirilen ankette ''En Bakımlı ve Estetik Ayağa Sahip Model'' seçilen Demet Şener'in ayaklarını da sigortalattı. 
     Koleksiyonun tanıtımı amacıyla düzenlenen basın toplantısında konuşan Derimod Yönetim Kurulu Başkan Yardımcısı Sedef Orman, Derimod Shoes ile Demet Şener'i bir araya getirerek ayak bakımı ve estetiğine ve ayakkabı tercihinin önemine dikkat çekmeyi amaçladıklarını söyledi. 
     Orman, '' En Güzel ayağa en güzel ayakkabı yakışır sloganından hareketle Demet Şener kimliğinin Türk kadınına ayak bakımı ve estetiği konusunda örnek olmasını istiyoruz'' dedi. 
     Orman, daha sonra 2004'ün en bakımlı ve estetik ayağa sahip modeli seçilen Demet Şener'e sigorta poliçesini verdi. 
     Sigortanın en üst limitten, 50-70 milyar lira arasında yapıldığını ifade eden Orman, ''Sigorta ömür boyu geçerli. Serçe parmağına dahi zarar gelse 7.5 milyar lira ödenecek'' dedi. 
     Derimod Yönetim Kurulu Başkanı Ümit Zaim de 2004 yaz koleksiyonundaki ayakkabıların fiyatının 90 milyon ile 125 milyon lira arasında değiştiğini bildirdi. 
     Derimod Shoes koleksiyonunda bantlı ayakkabılar, sandaletler, parmak arası terlikler yer alıyor. Derimod Shoes ile anlaşan manken Demet Şener'in fotoğraflarını ünlü fotoğrafçı Nihat Odabaşı çekiyor. 
     
</TEXT>
</DOC>
