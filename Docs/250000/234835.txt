<DOC>
<DOCNO> 234835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun36.html </URL>
<DATE> 2004/04/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çernobil faciası 18. yılında, yağmur altında anma töreni... 
</HEADLINE>
<TEXT>

     İnsanlık tarihinin en büyük nükleer felaketi sayılan Çernobil faciasının 18. yıldönümünde, Ukrayna'nın başkenti Kiev'de anma töreni yapıldı. 
     26 Nisan 1986'da yerel saatle 01.20 sularında Çernobil nükleer santralindeki 4. reaktör infilak ederek çevreye radyasyon yaymış ve muazzam bir çevre kirliliğine yol açmıştı. 
     Avrupa'nın büyük bölümünü radyasyonla kirleten nükleer felaketin 18. yıldönümünde çok sayıda Kievli kadın ve erkek, sicim gibi yağan yağmur altında, reaktörü söndürmeye çalışırken ölen itfaiyecilerin anısına dikilen anıta çiçekler bıraktılar. Göstericilerden Tetyana Lazarenko, ''Anma törenine katılanların sayısı her yıl azalıyor'' diyerek, üzüntüsünü dile getirdi. 
     Kuzeydeki Slavutiç kasabasında da dün gece kilisede ayin düzenlendi. 
     Resmi verilere göre, patlamada 31 kişi öldü. Gayrıresmi rakamlara göre ise 1986 ile 1990 arasında 25 binden fazla kişi radyasyon yüzünden öldü. 
     Çernobil bölgesinden 130 bin kişi tahliye edildi. Ukrayna ve Avrupa'da yüzbinlerce kişi radyasyondan bir şekilde etkilendi. 
     
</TEXT>
</DOC>
