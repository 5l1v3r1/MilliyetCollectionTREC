<DOC>
<DOCNO> 230469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas08.html </URL>
<DATE> 2004/04/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Lakabıyla mağazalar zinciri kurdu... 
</HEADLINE>
<TEXT>

     Çocukluğunda çalışkan olduğu için ''karınca'' lakabıyla çağrılan Adanalı işadamı Gürbüz Çiğdemoğlu'nun bu isimle kurduğu şirketleri yıllık 75 trilyon liralık ciroya ulaşıyor. Çiğdemoğlu, babasının, Mersin'in Tarsus İlçesi'ne bağlı Kefeli Köyü İlkokulu'nun karşısındaki barakadan bozma bakkal dükkanında teneffüs zili çaldığında siparişleri sahiplerine teslim ederek başladığı ticaret hayatını, bugün marketler zinciri, toptan pazarlama şirketi ve konfeksiyon mağazalarına dönüştürmeyi başaran bir işadamı... 
     Soyadı kanununun henüz çıkmadığı 1914'de, dedesi ''Aynalı Bakkal Hasan''ın temelini attığı bakkal dükkanında esnaflığı öğrenen babası Hüseyin Çiğdemoğlu'ndan üçüncü kuşak olarak bayrağı devralan Gürbüz Çiğdemoğlu, bugün trilyonluk servetin sahibi. 
     Karıncalar A.Ş Yönetim Kurulu Başkanı Gürbüz Çiğdemoğlu, başarısının öyküsünü AA muhabirine anlatırken, çalışkan olduğu için ''Karınca'' lakabıyla çağrıldığını, bu nedenle 1972 yılında kurduğu şirkete ''Karıncalar'' adını verdiğini belirtti. 
     Çiğdemoğlu, ilkokul yıllarında teneffüste bile babasının dükkanında çalışarak ticaretin tozunu yuttuğunu belirterek, şunları söyledi 
     ''Çocukluğumda bir futbol topum bile olmadı, bugün şirketlerimin cirosu 75 trilyon liraya yaklaşıyor. Arkadaşlarım bahçede koşup oynarken onları hayranlıkla izlerdim, çünkü ben çocukluğumu yaşayamadım. Ama, bugün çabalarımın meyvesini topladığım için huzurluyum.'' 
     
     HİÇ TATİL YAPMAM, GÜNDE 15 SAAT ÇALIŞIRIM 
     Evli ve 3 çocuk babası Gürbüz Çiğdemoğlu, hayatı boyunca hiç tatil yapmadığını ve günde en az 15 saat çalıştığını belirterek, ''Ben çalışarak dinleniyor, çalışarak eğleniyorum, çalışmadığımda yaşamıyor gibi oluyorum'' dedi. 
     Çiğdemoğlu, ticaret yaşamında bilmediği işi hiçbir zaman yapmadığını, yaptığı işi de kendi tatbik ettikten sonra çalışanlarına devrettiğini vurgulayarak, şunları kaydetti 
     ''Gençlik yıllarımızda babam bize para verdiğinde kardeşlerim haklarına düşen parayla birkaç gömlek ve pantolon alır, ben ise sadece bir gömlek ama kalitelisini alıp eve dönerdim. Babam kardeşlerime aferin der, bana ise fırçayı basardı. Şimdi bu kalite anlayışımı iş yaşamıma tatbik ediyorum. Kaliteden ödün vermeyen her zaman kazanır.'' Çiğdemoğlu, trilyonluk servetin sahibi olmasına rağmen evinde tek bir dilim ekmeğin bile ziyan olmadığını belirterek, ''Alınteri dökerek para kazananlar o bir dilim ekmeğin ne anlama geldiğini bilir'' dedi. 
     
     İŞÇİSİNE OTOMOBİL HEDİYE ETTİ 
     Kaliteden ve dürüstlükten taviz vermediğini, başarısındaki en büyük paylardan birinin de çalışanlarına ait olduğunu vurgulayan Çiğdemoğlu, şöyle konuştu 
     ''İşyerlerimde 250 kişi çalıştırıyorum. Başarılı personelime sıfır kilometre otomobil bile hediye ediyorum. İş için gelen çocukların gözlerindeki pırıltı ve umut ışığını yakalarım, ona iş verdiğimde de çocuğu olmuş bir baba kadar sevinirim. İşe aldığım herkeste bu duyguyu yaşarım. Bu duygu bende bir tiryakilik oldu. İçki içmem, sigara içmem, benim tiryakiliğim de budur.'' Dedesi ve babasından aldığı ticaret kültürü sayesinde iş yaşamında saygın bir yer edinmenin gururunu yaşadığını, bu başarısına babasının da ölmeden önce tanık olduğunu anlatan Gürbüz Çiğdemoğlu, konuşmasını şöyle sürdürdü 
     ''Babam 1985 yılında vefat etmeden önce yanındaydım. Benim başarıma tanık olmak onu fazlasıyla duygulandırmıştı. Elimi tuttu, gözlerimin içine baktı baban sana kurban olsun dedi. Ben bu duyguyu babama yaşattım, benim çocuklarımın da aynı duyguları bana yaşatacaklarına inanıyorum.'' Gürbüz Çiğdemoğlu, şirketlerini, Aynalı Bakkal Hasan ve Bakkal Hüseyin ve kendisinden sonra dördüncü kuşak olacak oğlu Hürşehit Çiğdemoğlu'na teslim edeceğini anlattı. 
     
</TEXT>
</DOC>
