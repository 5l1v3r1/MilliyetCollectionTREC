<DOC>
<DOCNO> 224883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo21.html </URL>
<DATE> 2004/03/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Taraftarlardan Bursaspor yönetimine tepki... 
</HEADLINE>
<TEXT>

     Bursasporlu Esnaflar Derneği Yönetim Kurulu Başkanı Fevzinur Dündar, ''Taraftarıyla bütünleşemeyen, sahip çıkmayan ve ikiye bölen'' Bursaspor yönetimini istemediklerini bildirdi. 
     Dündar, düzenlediği basın toplantısında, yeşil-beyazlı takımın geçen hafta sonu Şükrü Saraçoğlu Stadı'nda Fenerbahçe ile yaptığı maçta, Bursaspor taraftarının kötü muamele ile karşı karşıya kaldığını savundu. 
     Fenerbahçe yönetimi ve İstanbul Emniyet Müdürlüğü yetkililerinin, Futbol Federasyonu'nun deplasman takımı seyircisine verdiği hakları kullanmasını engelleyici şekilde davrandığını iddia eden Dündar, şunları söyledi 
     ''Stat görevlileri, karaborsacılar tarafından alındığı gerekçesiyle bilet satmadılar. Stada giremeyen ve İstanbul'u bilmeyen taraftarlar, polis tarafından üç-beş kişilik gruplar halinde kentin değişik yerlerinde kendi kaderlerine bırakıldı. Maçı da sadece 100'e yakın taraftar izleyebildi.'' Dündar, Bursaspor yönetiminin bu olaylar karşısında ''sessiz'' kaldığını öne sürerek, ''Yönetimin basiretsizliği her geçen gün ortaya çıkıyor. Taraftarıyla bütünleşemeyen, sahip çıkamayan ve ikiye bölen yönetimi istemiyoruz'' dedi. 
     
</TEXT>
</DOC>
