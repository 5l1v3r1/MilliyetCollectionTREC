<DOC>
<DOCNO> 237278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur02.html </URL>
<DATE> 2004/05/04/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Tren, kamyonete çarptı 5 işçi öldü, 6 işçi araçtan atlayarak kurtuldu 
</HEADLINE>
<TEXT>

     Manisa'nın Akhisar ilçesinde hemzemin geçitte mavi trenin çarptığı, işçi taşıyan kamyonette ölenlerin kimlikleri belirlendi. 
     Ankara'dan İzmir'e gelmekte olan 31128 sayılı sefer sayılı Mavi Tren, sabah saatlerinde, Akhisar Organize Sanayi Bölgesi Kayalıoğlu Mevkii'nde hemzemin geçitte, seramik işçilerini taşıyan 35 P 0615 plakalı kamyonete çarptı. 
     Mavi trenin çarptığı kamyonette ölen işçilerin, Bahri Bülbül, Şahin Dadaş, Mehmet Tan, Halil İbrahim Turan ve ''Gökhan'' soyadlı bir kişinin olduğu bildirildi. 
     Kazada, kamyoneti kullandığı belirlenen Sabri Demir ile işçi Cemal Tavşan ise yaralandı. Yaralılar, Akhisar Devlet Hastanesi'ne kaldırılarak tedavi altına alındılar. Demir ile Tavşan'ın hayati tehlikelerinin bulunmadığı öğrenildi. 
     Öte yandan, kamyonette bulunan ve trenin geldiğini gören Ali Erkal, Mehmet Hazar, Hayati Çeken, Adnan Gelir, Hayru Kayum ve Musa Küçükcan adındaki işçiler, kamyonetten atlayarak canlarını kurtardılar. 
     Bu arada, mavi trenin Akhisar'a yarım saat rötarlı geldiği belirlendi. 
     
</TEXT>
</DOC>
