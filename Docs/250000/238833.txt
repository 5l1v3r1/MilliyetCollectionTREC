<DOC>
<DOCNO> 238833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo08.html </URL>
<DATE> 2004/05/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Zehiroğlu Samsunspor başka bir yerden teşvik aldı... 
</HEADLINE>
<TEXT>

     Birinci Süper Futbol Ligi'nde deplasmanda Samsunspor'a 2-1 yenilerek ligden düşme korkusu yaşamaya başlayan Çaykur Rizespor'un genel kaptanı Yılmaz Zehiroğlu, rakiplerinin teşvik primi aldığını iddia etti. 
     Zehiroğlu, AA muhabirine yaptığı açıklamada, Samsunspor'un ligde rahat konumdaki takımlardan biri olduğunu belirterek, ''Ancak canlarını dişlerine takarak oynadılar. Kesinlikle başka bir yerden teşvik aldılar'' dedi. 
     Ligde kalmak için Samsunspor maçından 1 puanla ayrılmanın kendilerine yettiğini, ancak bunu başaramadıkları için üzgün olduklarını ifade eden Zehiroğlu, şöyle konuştu 
     ''Oyuncularımız ellerinden gelen mücadeleyi gösterdiler, ama karşılığını alamadık. Artık önümüzde son bir fırsat kaldı. Beşiktaş maçını mutlaka, ama mutlaka kazanmamız lazım. Akçaabat Sebatspor, İstanbul'da Beşiktaş'ı nasıl yeniyorsa bizde kendi sahamızda Beşiktaş'ı yenmeliyiz. Aksi bir şeyi kesinlikle düşünmüyoruz.'' Beşiktaş maçında herkese görev düştüğünü kaydeden Zehiroğlu, ''Basınından yöneticisine, futbolcusundan taraftarına kadar çok iyi kenetlenmek zorundayız. Taraftarımız, tribünleri doldurmalıdır. 90 dakika takımlarını desteklemelidirler. Bu bizim için son ve tarihi bir fırsattır'' diye konuştu. 

     
</TEXT>
</DOC>
