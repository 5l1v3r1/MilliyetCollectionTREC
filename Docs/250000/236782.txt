<DOC>
<DOCNO> 236782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/siyaset/axsiy01.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'ya Airbus jesti 
</HEADLINE>
<TEXT>


Erdoğan, Türkiye'nin AB üyeliğine soğuk bakan Fransa'yı 'Sizden Airbus uçakları alabiliriz' diyerek ikna edecek... 

UTKU ÇAKIRÖZER Dublin 


Başbakan Recep Tayyip Erdoğan, Türkiye'nin AB üyeliğine soğuk bakan Fransa'yı, THY'nin yeni alacağı uçaklar için, Alman - Fransız ortaklığıyla üretilen Airbus'ı tercih ederek ikna etmeyi planlıyor. AB'ye katılımı töreni nedeniyle İrlanda'nın başkenti Dublin'e giden Erdoğan, Fransa Cumhurbaşkanı Jacques Chirac ve Almanya Başbakanı Gerhard Shröder'le de görüştü. 

Fransa'ya ihale kolaylığı 
Ankara, Fransa'ya karşı ihale kartını açtı. Erdoğan'ın, THY için Airbus yolcu uçaklarının alınabileceğini gündeme getirdiği belirtildi. Erdoğan'a yakın kaynaklar, Fransa'nın, Airbus'ın, ABD'nin Boeing şirketiyle rekabet halinde olduğu için, alımın yapılması konusunda Türkiye'den sinyal beklediğini vurguladı. Chirac'ın, Erdoğan'a, "Bundan sonra reformlarınızın uygulaması çok önemli. Aralık ayındaki kararda, bu uygulamaya bakılacak" mesajı verdiği de öğrenildi. Erdoğan, Yunanistan Başbakanı Kostas Karamanlis'le de bu hafta içinde yapacağı Atina ziyaretini görüştü. Gezinin ilk gününde sadece eşlerinin katılacağı bir aile yemeğinde buluşulacak. Karamanlis'in "Ailem ve ülkem seni bekliyor" dediği kaydedildi. 



</TEXT>
</DOC>
