<DOC>
<DOCNO> 211873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yazar/pulur.html </URL>
<DATE> 2004/01/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Vergi affı ne zaman 
</HEADLINE>
<TEXT>

   
   VERGİ affı çıkarıldığı günlerde atıp tutuyorlardı 
   "Bu artık son af, bir daha vergi kaçırırlarsa yandılar, af, maf yok " 
   Oysa işin erbabı, bu işlerin ustasıydı, atıp tutanlara öyle bir cevap verdiler ki 
   "Hükümet 2003 yılında vergi affı getirdi. Ancak sanıldığı gibi vergi kaçağı azalmadı. 2002 yılında vergide kaçak oranı yüzde 173'tü, 2003 yılında bu oran yüzde 214'e çıktı. 2003'te incelemeye alınan mükellefler 4.5 katrilyon lira gelir beyan etti, buna karşılık devletten 9.6 katrilyon lira kaçırdı." 
   Uzun lafın kısası bu... 
   "Vergi kaçıranların üzerine çok fena gideceğim " diyen Maliye Bakanı Unakıtan'a saygıyla sunulur. 
   
   ADINI ne koyarsanız koyun, ister barış, ister af deyin adam kaçırmayı kafasına koymuşsa vergiyi kaçırıyor. 
   Niye 
   Yeni bir af gelecek de onun için... 
   Hoş af da, gelmese yine bir yolunu bulur ya 
   
   "VERGİ Profesörü" Şükrü Kızılot anlatmıştı... 
   Olay 1999 yılında geçer, hanları ve apartmanları olan biri, 1998'de elde ettiği geliri 1999'un ocak ayında beyan etmeyi unutmuş, martta beyanname vereceğini düşünmüş, hatasını anlayınca Kızılot'a "Ne yapayım " diye sormuş, o da pişmanlıktan yararlanacağını söylemiş, 100 milyar liranın pişmanlık zammı 24 milyar tutarmış... 
   Adam, bir bakayım bir düşüneyim, demiş... 
   
   ARADAN zaman geçmiş, adam yine telefon etmiş "Küçük bir operasyonla işi çözdüm " demiş... 
   Operasyonu anlatmış 
   "Bir arkadaşıma 1998 yılında 500 milyon lira borç para vermiş ve karşılığında 50 milyon lira faiz almış gibi gösterdim. 1998'de kira gelirimin yanı sıra bir de 50 milyon lira alacak faizi gelirim olduğu için, beyannameyi verme sürem, yasa gereği ocak ayından mart ayına kaymış oluyor. Yani vergi borcumu ödemek için, mart ayının sonuna kadar hatta son günü de bayram tatiline rastladığı için 1 Nisan'a kadar zamanım var. 1 Nisan 1996'da beyannamemi verip, vergimi normal taksit gibi hem de cezasız ve faizsiz ödemiş olacağım. Sizin anlayacağınız, 1998'de 50 milyon lira alacak faizi elde etmiş gibi gösterince, her şey halloldu." x 
   Hesap ortada, ama şöyle, ama böyle, isteyen kılıfına uydurup vergisini kaçırıyor. 
   
   TAM yazıyı bitirdik, bir mektup Mürsel Şener'in 55 metrekare bir oda bir salon dairesi varmış, iki çocuk büyüyünce burayı kiraya vermiş, üst kattaki 100 metrekarelik daireye kiraya çıkmış... Şimdi Rami Vergi Dairesi onun peşine düşmüş, dairesini kaça kiraya verdiğini, oturduğu daireye de kaç lira ödediğini soruyorlarmış. 
   Sorarlar elbet 
   Devlet kimden vergi alacak 
   
   HAAA merak edenlere ufak bilgi verelim, taşıt vergimizi İş Bankası Etiler Şubesi'nin yardımıyla ödedik, cezadan kurtulduk, ceza, diye boşuna heves etmesinler. 
   
   x Memleketimden İnsan Manzaraları 
   
      
   
</TEXT>
</DOC>
