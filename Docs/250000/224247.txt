<DOC>
<DOCNO> 224247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy21.html </URL>
<DATE> 2004/03/21/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Baykal "Eskiden sandık kaçırırlardı, şimdi ince yöntemler kullanıyorlar 
</HEADLINE>
<TEXT>

     CHP Genel Başkanı Deniz Baykal, eskiden siyasette demokratik olmayan çeşitli yöntemlere başvurulduğunu, sandık kaçırmanın bunlardan biri olduğunu belirterek, şimdi daha ince yöntemler kullanıldığını söyledi. 
     CHP Genel Başkanı Baykal, partisinin İzmir Gündoğdu Meydanı'nda düzenlemek istediği, ancak Karşıyaka Demokrasi Meydanı'na alınan mitinginde, vatandaşlara hitap etti. 
     Baykal, şöyle konuştu 
     ''Maalesef bu mitingi, sizleri böyle olağanüstü sıkışıklığa, üst üste yığarak çok elverişsiz bir ortamda içinden yol geçen bir meydanda yapmak zorunda kaldık. İzmir'in Kordonu'ndaki Ahmet Piriştina'nın hazırladığı o muhteşem meydanda mitingimizi yapmak isterdik. Ancak engellendi. Hem de hiç bir haklı gerekçe yoktu. DYP bize miting hakkını demokratik şekilde verdi. Orada yapmayı isterdik. Ama maalesef yapamadık. Ben sizden özür diliyorum. Ama bu mitingi orada yapmamızı engelleyenler utanç duysunlar. İzmir'de bugün iki miting var. Medya, yukarıdan ikisinin de fotoğrafını çeksin ve göstersin. İzmir halkı, neyin kimin yanında, görsünler.'' -''DEMOKRATİK AYIPLAR''- Deniz Baykal, seçim dönemlerinde eskiden bu yana bazı demokratik olmayan davranışların görülebildiğine dikkati çekerek, sözlerini şöyle sürdürdü 
     ''Böyle demokratik ayıplar, eskiden yapılırdı. Hala yapılıyor. Halk engelleniyor, kaçırılıyor, yasaklanıyor. Bunlar artık eskimiş, kimseye yaramayan siyasettir. Bunu uygulayanları ve onları yönlendirenleri kınıyoruz. Eskiden sandık kaçırırlardı. Şimdi daha ince yöntemler kullanıyorlar. Şimdi sandık değil, medya terörü, medya çeteleri ile engelliyorlar. Bunu da yeneceğiz. Meydan kapatmanızın, TV'de beyin yıkamanın, yanlış verilerle halkı aldatmanın, hiç işe yaramadığını görecekler.'' -NEVRUZ'U KUTLADI- CHP Genel Başkanı Baykal, 21 Mart'ın Nevruz olarak kutlandığına dikkati çekerek, halkın Nevruz Bayramı'nı kutladı. 
     Baykal, Nevruz'un ''yenilik, bahar, gündüz, aydınlık, üretim ve verimliliği temsil ettiğine, doğada bir kırılma noktası'' olduğuna dikkati çekerek, ''İnşallah tabiattaki Nevruz'u siyasete taşıyacağız'' dedi. 
     Konuşması sırasında halktan yaşadıklarından memnun olup olmadıklarını soran Baykal, Başbakan Erdoğan'ı yuhalamak isteyenlere engel olarak, ''Yuhalamayın, gereken cevabı 28 Mart'ta sandıkta verin'' dedi. 
     Büyükşehir Belediye Başkanı ve CHP adayı Ahmet Piriştina'nın Türkiye'nin en başarılı başkanlarından biri olduğunu söyleyen Baykal, Piriştina ve tüm ilçe belediye başkan adaylarına destek istedi. 
     Deniz Baykal, mitingden sonra seçim otobüsüyle kentte tur atarak, vatandaşları selamladı. 
     
</TEXT>
</DOC>
