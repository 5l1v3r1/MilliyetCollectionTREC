<DOC>
<DOCNO> 216811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur28.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'dan alacaklarını istemeyen kamu yöneticileri yandı 
</HEADLINE>
<TEXT>

     Tasarruf Mevduatı Sigorta Fonu TMSF , Uzan grubu şirketlerinden 3-5 yıldır alacaklarını tahsil etmek için girişimde bulunmayan, ancak yönetimin el değiştirmesinden sonra harekete geçen kamu kurum ve kuruluşlarının yöneticileri hakkında, ''görevlerini yerine getirmedikleri'' gerekçesiyle suç duyurusunda bulunacak. 
     TMSF'nin Uzan grubuna ait şirketlerden 219'unun yönetimine el koymasının ardından, bu şirketlerin bazı kamu kurum ve kuruluşlarından aldıkları ürün ve hizmetlerin parasını ödemedikleri ortaya çıktı. 
     Söz konusu kuruluşlardan bazılarının, beş yıl önceye kadar varan borçlarını ödemeyen şirketlerden alacaklarını yönetimin el değiştirmesinden sonra dava açarak haciz kararı aldırmaya çalıştıklarını vurgulayan üst düzey bir TMSF yetkilisi, şunları söyledi 
     ''Fon'un şirketlerin yönetimine el konulması kararını almasından sonra, 3-5 yıldır bu şirketleri serbest çalıştıran kahramanlar ortaya çıktı. Bugüne kadar şirketlerin kendilerine olan borçlarını tahsil etmek için hiçbir girişimde bulunmayan bazı kamu kurum ve kuruluşlarının sorumluları, şimdiki yönetimi ensesinden vurmaya, boğazını sıkmaya çalışıyor.'' Aynı yetkili, yönetimine el konulan Uzan grubu şirketlerine verilen hizmet ve ürünlerin bedelinin tahsili için yıllardır girişimde bulunmayan kamu kurum ve kuruluşları sorumlularının, 4483 sayılı Memurlar ve Diğer Kamu Görevlilerinin Yargılanması Hakkında Kanun'a aykırı hareket ettiklerini savundu. 
     Bu kanuna göre, kamu görevini yerine getirmeyenlerin, haklarında dava açılması halinde 1.5 ile 3 yıl arasında hapis cezası istemiyle yargılanacaklarını kaydeden TMSF yetkilisi, ''Şirketlerin yönetimine el koymamızın ardından, alacakları oranında haciz kararı aldırmaya çalışıyorlar. 2, 3, 4, 5 yıldır neredelermiş Bazı kamu kurum ve kuruluşlarının sorumluları, bugüne kadar alacaklarının tahsili için müracaat etmeyerek suç işlemişlerdir. Onlar hakkında suç duyurusunda bulunacağız'' dedi. 

     
</TEXT>
</DOC>
