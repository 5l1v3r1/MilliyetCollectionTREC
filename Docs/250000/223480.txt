<DOC>
<DOCNO> 223480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy02.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı Topraklarımızdan taviz vermeyeceğiz 
</HEADLINE>
<TEXT>

     Milli Savunma Bakanı Vecdi Gönül, ''Türkiye'nin başka topraklarda gözü yok. Ancak kendi topraklarımızdan da taviz vermeyeceğiz'' dedi. 
     Gönül, Kocaeli Aktif Sanayici ve İşadamları Derneği'nce düzenlenen ''Dünya Güvenliği ve Türkiye'nin konumu'' konulu toplantıda, Avrasya'daki 16 çatışma bölgesinin 13'ünün Türkiye'nin çevresinde bulunduğunu söyledi. 
     Bu çatışma bölgelerinin başında Ortadoğu ve Kafkaslar'ın geldiğini ifade eden Gönül, bu bölgelerin istikrarlı ve güvenli olması için Türkiye'nin elinden gelen bütün gayreti gösterdiğini kaydetti. 
     Gönül, şöyle konuştu 
     ''Bizim bir tek bildiğimiz Türkiye'nin başka topraklarda gözü olmadığıdır. Biz diyoruz ki, ne eski topraklar deyip yola çıkacağız ne de ülkemizden taviz vereceğiz. Kısaca bizim kimsenin toprağında gözümüz yok. Dünya barışına katkı yapalım, adaletli kalkınmayı sağlayalım bu bize yeter.'' Gönül, dünya üzerindeki dengelerin, iki büyük güçten biri olan Sovyetler Birliği'nin gücünü yitirmesiyle bozulduğuna dikkati çekerek, şunları kaydetti 
     ''Dünya gücü olan Sovyetler Birliği yıkıldı. ABD tek kaldı. Bu nedenle, dengeler bozuldu. Bugün bunun sıkıntısı yaşanıyor. İsrail, Türkiye için bir tehdit unsuru olamaz. Çünkü, Türklerle Yahudilerin ilişkileri hep dostane olmuştur. İsrail'in, Filistin'le başı dertte, burada barışın mutlaka sağlanması gerekir. 
     Diğer taraftan, özelleştirme dünyada moda. Küreselleşme ile herşey özelleştirilmeye başlandı. Bugün özelleştirilemeyecek tek kamu görevi güvenliktir. Güvenlik bugün dünyada iç ve dış güvenlik unsurlarına göre çok hızlı bir değişim gösterdi. Teknoloji, ulaşım, haberleşme hızla gelişip değişiyor. Bu gelişim ve değişime ayak uyduramayan toplumların huzurlu olmaları mümkün değil.'' 
     
</TEXT>
</DOC>
