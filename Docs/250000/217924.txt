<DOC>
<DOCNO> 217924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yazar/sazak.html </URL>
<DATE> 2004/02/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP nereye 
</HEADLINE>
<TEXT>

   
   28 Mart seçimleri bu gidişle 'CHP Politbürosu'nun son seçimi olacağa benziyor. 
   Dünkü gazetelerde yer alan fotoğraf, yerel seçimler ertesinde yaşanacakların habercisidir 
   CHP lideri Deniz Baykal, öfkeli kalabalığın açtığı 'Halktan uzak siyasete son' pankartından gözlerini kaçırmaya çalışır halde, kuşatma altındaki genel merkez binasına doğru ilerliyor. 
   Tuhaf şeyler oluyor partide Çankaya'da aday gösterilmeyen Haydar Yılmaz'ın belediyedeki adamları genel merkezi basıyor. Çevik Kuvvet zoruyla parti boşaltılıyor. 
   Baykal bu tepkileri 'demokrasinin gereği, olur böyle şeyler' diye geçiştirmeye çalışsa da, 3 Kasım seçimlerinden bu yana askıya alınan 'parti içi demokrasi' zaafının CHP'yi nasıl bir açmaz ve çaresizlik içine ittiğinin son göstergesi aday listeleri oluyor. 
   İstanbul'da Derviş'i ikna edemeyince Ali Müfit Gürtuna üzerinde duran CHP yönetimi tercihini son dakikada Sefa Sirmen üzerinde kullanıyor. 
   Baykal'ın Ankara, İstanbul, İzmir adaylarının tanıtımını yaptığı sırada dışarıda 'kıyamet kopuyor'. Çankaya'da Haydar Yılmaz'ın taraftarları partiyi basıyor. CHP Politbürosu da Ankara'da kazanılması garantili tek yer nedeniyle bölünüyor. Genel Sekreter Önder Sav ile Eşref Erdem arasında kurultay öncesi başlayan çekişme Çankaya kavgasına dönüşüyor. CHP'de hep 'parti içi muhalefet' mücadelesinden söz edilir. Bu defa 'parti içi iktidar' kavgası başlıyor. 
   Eskişehir'de listenin zamanında yetiştirilmeyişi nedeniyle CHP'nin seçim dışı kalması da, tam bir skandal oluyor. 
   Aslında CHP Eskişehir'de Yılmaz Büyükerşen ile seçime girebilirdi. 
   Büyükerşen Baykal ile görüştü. CHP'nin Eskişehir'de yaşadığı parti içi sorunları aktardı. Odunpazarı Belediyesi'nin yol açtığı zaafları anlattı. Ancak Baykal tercihini Büyükerşen yerine, kurultayda kendisine 5 - 6 delege getiren Cevdet Selvi'nin arka çıktığı Eskişehir örgütü yönünde kullandı. 
   Oysa liste skandalı sırasında görüldü ki, Odunpazarı Belediyesi'nin yaptığı listeyi Eskişehir İl Başkanı da içine sindiremediği için adaylar zamanında bildirilemedi. Adliye ile parti binası arasındaki birkaç yüz metrelik mesafeye rağmen 5'i 10 geçe liste seçim kuruluna iletildiği için hakim kabul etmedi. Eskişehir'de CHP'nin itirazı için AKP'li Murat Mercan'ın devreye sokulduğu yönünde kulis haberleri geliyor, halk ise Yılmaz Büyükerşen yönünde gelişen olayları 'Allah'ın sopası yok ki, Hoca'yı aday göstermediler böyle oldu' diye yorumluyormuş. 
   CHP'deki tuhaflıklara bir başka örnek de, Adana'da 'Şirinler çetesi'yle bağlantısı olduğu öne sürülen Bülent Özülkü'nün adaylığıdır. Baykal, Demirelvari üslupla, çete suçlamalarını 'Olmuş da ne olmuş' diye yanıtlamış. 
   28 Mart'ta CHP ne yapar bilinmez ama Politbüro son bulur 
   
      
   
   
</TEXT>
</DOC>
