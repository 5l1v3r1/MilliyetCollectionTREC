<DOC>
<DOCNO> 244731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko44.html </URL>
<DATE> 2004/06/02/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Şener DİBS'lerin müşteri adına saklanmasına çalışılıyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, devlet iç borçlanma senetlerinin DİBS müşteri adına saklanması için bir sistem oluşturmaya çalıştıklarını ve bu konuda çalışmaların devam ettiğini bildirdi. 
     Şener, Başbakanlık Merkez binasında bugün saat 13.30'da başlayan ve yaklaşık 2 saat süren Ekonomi Koordinasyon Kurulu toplantısının ardından açıklamalarda bulundu. 
     Başbakan Yardımcısı Şener, tabii afetten zarar gören çiftçiler konusunda Tarım ve Köyişleri Bakanlığı'nın bir sunuş yaptığını belirterek, konunun ayrıntıları ile ele alındığını söyledi. 
     Toplam 51 ilde tabii afet yaşandığını hatırlatan Bakan Şener, 17 ilde ise hasar tespiti yapıldığını kaydetti. Şener, tabii afet ile ilgili zararların karşılanması konusunun daha sistametik bir şekilde yapılmasının kararlaştırıldığı toplantıda, bu alandaki dağınıklığın giderilmesi üzerinde durulduğunu söyledi. 
     Abdüllatif Şener, şöyle dedi 
     ''Tabii afet konusunda valilikler, Tarım ve Köyişleri Bakanlığı ve Başbakanlık bünyesinde koordinasyon sağlanacak. Bu nedenle Başbakanlık Müsteşarlığı'nın koordinesinde DPT, Hazine, Maliye Bakanlığı, Tarım ve Köyişleri Bakanlığı ile Sanayi ve Ticaret Bakanlığı'ndan oluşan bir komisyon kurulması kararı verildi.'' 
     
     DİBS'İN SAKLANMASI 
     Şener, DİBS'in müşteri adına saklanması konusunun da ele alındığı Kurul toplantısında, SPK'nın sunuş yaparak Kurul'u bilgilendirdiğini belirtti. 
     Başbakan Yardımcısı Şener, şunları söyledi 
     ''DİBS'in müşteri adına saklanması konusunda SPK, Hazine, Merkez Bankası ve BDDK çalışmalarını sürdürmektedir. Bankaların ellerinde bulundurdukları senet stoklarının giriş ve çıkışlarının merkezi kayıt kuruluşları tarafından takip edilecek şekilde bir sistem oluşturulması sağlanacaktır. Bu konuda ilgili kuruluşların çalışmaları henüz bitmemiştir. Çalışmalar devam etmektedir.'' Kurul'un değişmez maddesi olarak ekonomideki gelişmelerin gözden geçirildiğini makro hedeflerinin değerlendirildiğini belirten Şener, bir soru üzerine, tabii afeten zarar gören çiftçilere bütçede her yıl belli bir miktar ayrıldığını hatırlattı. 
     Bu miktarın yaşanan afet karşısında aşılması durumunda hangi kalemlerden karşılanacağı konusunun da irdelendiğini vurgulayan Bakan Şener, 2004 yılında afet için 550 milyar lira ödenek ayrıldığını bildirdi. 
     Zorunlu tasarruf ödemeleri konusundaki bir başka soru üzerine Şener, ödemelerin daha önce açıklanan takvim çerçevesinde yapılacağını söyledi. 
     Ekonomi Koordinasyon Kurulu toplantısına Şener'in yanı sıra Maliye Bakanı Kemal Unakıtan, devlet bakanları Ali Babacan, Kürşad Tüzmen ile ilgili bürokratlar katıldı. 
     
</TEXT>
</DOC>
