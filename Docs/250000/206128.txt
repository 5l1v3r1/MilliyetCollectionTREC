<DOC>
<DOCNO> 206128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/magazin/amag.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hande'nin tehdidi ters tepti .. 
</HEADLINE>
<TEXT>

   Hande Ataizi, yeni çekilecek 'Ada' adlı dizide "Nurgül Yeşilçay'la aynı parayı almazsam oynamam" deyince, aldığı yanıt "Sen bilirsin" oldu... 
      ALİ'CE Ali Eyüboğlu 
   
   Asmalı Konak dizisinde canlandırdığı 'Bahar' rolüyle yıldızı parlayan Nurgül Yeşilçay, yakında 'Ada' adlı yeni bir dizi için kamera karşısına geçecek. İki kadının üzerine kurulu dizide Yeşilçay'ın rolü bir "kapıcı kızı..." 
   Dizinin diğer kadın yıldızı ise Hande Ataizi olacaktı. Dizinin yapımcısı Osman Yağmurdereli önce Ataizi ile, ardından da Yeşilçay ile el sıkıştı. Ancak araya 'iki milyar lira' girince sıkılan eller gevşedi. 
   'Kınalı Kar' gibi çekimleri Bursa'da yapılacak olan 'Ada' dizisinden Nurgül Yeşilçay'ın bölüm başına 8 milyar lira alacağını öğrenen Ataizi, kendisine bölüm başına verilen 6 milyar lirayı az buldu. 
   Ataizi, "Dizideki rollerimiz eşit, aldığımız para da eşit olmalı. Ben de Nurgül gibi bölüm başına 8 milyar isterim" diye diretti. Ataizi'nin isteğini kabul ederse, bu kez son dönemin en popüler kadın yıldızlarından Nurgül Yeşilçay'ı küstürebileceğini düşünen Yağmurdereli, bu talebi kabul etmedi. Ve Ataizi'nin yerine başka oyuncu arayışına girdi. 
   
   İlk aday Sanem Çelik 
   Yağmur Ajans'ın, 'Ada' dizisinde canlandıracağı "hizmetçi kız" için Sanem Çelik'i düşünüp ona teklif götüreceğini öğrenen Hande Ataizi, rolü başkasına kaptırmamak için yapım şirketine 6 milyara razı olduğunu bildirdi. 
   Ancak Osman Yağmurdereli, "Hande, ona bölüm başına önerdiğimiz paraya oynamaya razı ama şimdi ben eskisi kadar istekli değilim" diyor. Böylece Ataizi'nin Yeşilçay'a özenip istediği 2 milyar lira fark nedeniyle ayda 24 milyar lira kazanma şansı tehlikeye girdi. 
   
   
</TEXT>
</DOC>
