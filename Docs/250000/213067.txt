<DOC>
<DOCNO> 213067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun18.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Saldırılar Irak halkına karşı yapılmıştır" 
</HEADLINE>
<TEXT>

     Irak Kürdistan Demokrat Partisi IKDP Bölgesel yönetim başkanı Neçirvan Barzani, bayramın ilk gününde IKDP ve IKYB bürolarına yapılan saldırılar konusunda, ''Bu vahşice saldırılar, sadece Kürdistan halkına karşı değil aynı zamanda Irak halkına karşı yapılmıştır'' dedi. 
     Khabat gazetesine açıklama yapan Barzani, bayramın birinci gününün kendileri için matem günü olduğunu belirterek, ''Kürt ve Kürdistan özgürlüğünün düşmanlarının, her ne şekilde olursa olsun, fırsat buldukları her an kendilerine darbe indirmeye çalıştıklarını'' kaydetti. 
     İçeriden yardım alan devletlerarası bir cinayet şebekesinin, iki intihar teröristinin, bayram vesilesiyle IKDP ve IKYB merkezlerine gelerek halkın arasına girip katliam yaptığını kaydeden Barzani, şunları söyledi 
     ''Bu canilerin eliyle gerçekleştirilen intihar saldırıları sonucu, siyasi parti ve hükümet üst düzey yöneticilerinin de aralarında bulunduğu en az 100 vatandaşımız şehit oldu, onlarcası da yaralandı. Kuşkusuz ki bu katliam, onlarca yıldır Kürdistan halkına ve onun ulusal hareketine karşı yürütülen kirli faaliyetlerin ve canice cinayetlerin bir devamıdır. Aynı zamanda, Irak halkının kendi ülkesini adalete ve huzura kavuşturmaya çalıştığı bir dönemde, yapılan bu saldırılar, Irak halkına karşı da yapılmış büyük bir suçtur. O nedenle diyoruz ki, bu vahşice saldırılar sadece Kürdistan halkına karşı yapılmamıştır, aynı zamanda Irak halkına karşı yapılmıştır.'' IKDP'nin bu intihar saldırısındaki acı kayıplarının sadece şehitlerin ve yaralıların sayısıyla sınırlı olmadığını anlatan Barzani, şunları kaydetti 
     ''Bu şehitlerin, sahip oldukları üst yönetim görevleri nedeniyle de kaybımızın büyüklüğü ortaya çıkmaktadır. Tek Ümidimiz, dirayetli halkımızın içten mücadeleye sarılarak, bu acı kayıplarımızın bıraktığı boşluğu doldurmaktır. Bu saldırıları gerçekleştirenler, toplumsal, dini ve insani değerlerin hiçbirisine en ufak bir önem vermediler. Düşmanca ve kirli bir emelin neticesinde, mübarek bayram gününde inançlı Kürdistan halkının, birbirinin bayramını kutladığı anı saldırmak için fırsat bildiler. Bugüne kadar böylesine kirli bir olay hiç yaşanmadı. Bütün dünyada olduğu gibi, bu katliam da, Kürdistan'daki demokratik değerleri savunan siyasi partilere büyük bir zarar vermek isteyen devletlerarası terör odaklarının desteğiyle gerçekleştirilmiştir.'' IKDP Bölgesel yönetim başkanı Neçirvan Barzani, Kürt halkının, hükümetinin ve siyasi partilerinin bugüne kadar hiçbir devlete ve millete en ufak bir zarar vermediği halde saldırılara maruz kaldığını belirterek, şöyle dedi 
     ''Radikal dinciler, neden Arap ülkelerinden uzak olan Kürdistan gibi bir yerde bomba yüklü araçlarla ve üzerine bomba bağlamak suretiyle gerçekleştirilen intihar saldırılarıyla Baas rejimi döneminde yapılan katliamlardan daha büyük katliamlar yapmaya çalışıyorlar Bu son olayın dikkat çekici bir yanı da, Irak halkının yönetimi devralmasına, demokratik, parlamenter ve federal bir sistemin kurulmasına hazırlandığı gibi önemli bir süreçte yapılmasıdır. 
     Tam da Kürdistan halkının çok önemli bir talebi olan federasyon talebini, federal Irak devleti çerçevesinde gerçekleştirmeye çalıştığı ve demokratik güçler tarafından tüm Ortadoğu'da siyasi, ekonomik ve toplumsal alanlarda reformlara hazırlandığı bir sırada bu saldırılar gerçekleştiriliyor.'' 
     
</TEXT>
</DOC>
