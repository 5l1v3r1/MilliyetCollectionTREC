<DOC>
<DOCNO> 240499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonsiy07.html </URL>
<DATE> 2004/05/16/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
7.Cumhur Başkanı Evren "Üniversiteyle dalaşmaya gerek yok" 
</HEADLINE>
<TEXT>

     7. Cumhurbaşkanı Kenan Evren, hükümetle üniversiteler arasında gerginliğe neden olan YÖK Yasası ile ilgili olarak ''Üniversiteyle dalaşmaya gerek yok'' dedi. 
     Evren, İzmir Balkan Dernekleri Federasyonu'nca Balçova Termal Tesisleri'nde gerçekleştirilen kuruluş balosunda gazetecilerin sorularını yanıtladı. 
     Bir gazetecinin, ''YÖK Yasası çerçevesinde yaşanan gelişmeleri nasıl değerlendiriyorsunuz'' sorusu üzerine Evren, yaşanan gerginliğin iyi netice vermeyeceğini belirterek, şöyle konuştu 
     ''Üniversiteyle dalaşmaya gerek yok. İyi bir netice vermez. Biz bunun örneklerini yaşadık. İyi bir organizasyon ve fikir birliği içinde danışarak hazırlansa daha iyi olurdu. Sonuçta parlamentonun verdiği bir karar. Bunun pek çok safaları var. Cumhurbaşkanı veto edebilir, Anayasa Mahkemesi'nden dönebilir. Kanun çıktı diye her şey bitti demek yanlış.'' Evren, KKTC Cumhurbaşkanı Rauf Denktaş'ın gelecek yıl yapılacak cumhurbaşkanlığı seçimlerinde aday olmama kararı almasına ilişkin olarak da ''İnsan en iyi kararı kendisi verir. Başkasının etkisi altında verirse, bu zorlama olur. Ama, insan yaşlandıktan sonra biraz dinlenmeye ihtiyacı var. Kendisi çok yoruldu, kolay değil'' dedi. 
     
</TEXT>
</DOC>
