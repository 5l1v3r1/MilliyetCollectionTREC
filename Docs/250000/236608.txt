<DOC>
<DOCNO> 236608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/yasam/axyas01.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise 'çikolata cop' 
</HEADLINE>
<TEXT>


İngiliz polisi, artık cop ve göz yaşartıcı sprey yerine, 'çikolata' taşıyor. Amaç, insanları mutlu edip saldırganlığı önlemek... 

NEVSAL ELEVLİ Londra 

İngiltere'de son dönemde sokaklarda artan şiddet olaylarını engellemeye çalışan polis yetkilileri, 'tatlı' bir yöntem geliştirdi. 
The Times gazetesinin haberine göre yerel polis ekipleri, önceki gün Bournemouth kentinde barların dağıldığı saatte, sokaktaki insanlara 'KitKat' çikolatası dağıtmaya başladı. 
Yetkililer, ilk etapta devriye polislerine 12 bin çikolata verildiğini belirtti. 

Endorfini tetikliyor 
Bundan böyle insanların cop ve göz yaşartıcı sprey taşıyan polisler görmeyeceğini söyleyen yetkililer, beyinde mutluluk hormonu olarak bilinen endorfinin salgılanmasına yol açtığı bilinen çikolatayla, insanları saldırganlıktan uzaklaştırmayı amaçladıklarını ifade etti. 
Bournemouth kenti, son aylarda artan sokak şiddetinin en fazla yaşandığı yerler arasında. 


</TEXT>
</DOC>
