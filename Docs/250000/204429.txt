<DOC>
<DOCNO> 204429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur13.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Türkiye'de deli dana izine rastlanmadı 
</HEADLINE>
<TEXT>

     Tarım Bakanı Sami Güçlü, Türkiye'de bugüne kadar ''Deli Dana'' hastalığa dair hiçbir ize rastlanmadığını bildirdi. 
     Güçlü, TZOB'un 40. kuruluş yıldönümü dolayısıyla DSİ Konferans Salonu'nda düzenlenen törenin ardından gazetecilerin sorusu üzerine, ABD'deki ''Deli Dana'' vakalarından sonra Türkiye'nin bu ülkeden et ithalatını durdurma kararını değerlendirdi. ABD'de ortaya çıkan bu hastalık ile ilgili olarak bakanlığının tedbir alarak bu ülkeden canlı hayvan, hayvan ürünleri, hayvan ürünlerinden yapılan her türlü mal ve malzemenin Türkiye'ye ithalatının yasaklandığını belirten Güçlü, şöyle konuştu 
     ''Son 3 yıl içinde ABD'den ithal edilen mallar vardır. Bunların sayısı yaklaşık bin 500'dür. Bunların Türkiye'de hangi işletmelerde olduğu bellidir. Türkiye, 2001 yılından itibaren de ithal edilen ürünleri çok sıkı şekilde takip etmektedir. 
     Bu hastalığın belirtisine ait şüpheler taşıyan bin 600 hayvanın laboratuarlardaki deneyleri yapılmıştır. Türkiye'de bugüne kadar bu hastalığa dair hiçbir ize rastlanmamıştır. İlgili birimlerimiz, çok dikkatli çalışmaktadır. Bugün için rahatsız olacak, endişe edecek bir durum söz konusu değildir. Daha dikkatli şekilde bu olayı takip edeceğiz.'' 
     
</TEXT>
</DOC>
