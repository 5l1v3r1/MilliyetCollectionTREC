<DOC>
<DOCNO> 224679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/spor/spo03.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saray'a yeni imparator 
</HEADLINE>
<TEXT>

   Cim-Bom, eski oyuncusu Hagi'yi 2006 yılına kadar takımın başına getirdi, Rumen hoca Florya'da ilk idmanına çıktı. Turgay Kıran'ın "Sadece üç aylık anlaşma yaptık" açıklaması yönetimi karıştırdı 
      
   Florya'da imzaladı 
   GALATASARAY'IN yeni teknik direktörü Gheorghe Hagi dün Florya'da 2.5 yıllık sözleşme yaptı. Rumen hocayı havalimanında karşılayan ve imza törenine katılan Futbol Şube Sorumlusu Ergun Gürsoy, "Değerli hocamız Fatih Terim'in ayrılmasından sonra onun da gözbebeği olan talebesi Hagi aramıza katıldı. Ona daha da uzun bir sözleşme teklif etmiştik ancak şimdilik bu kadarını imzalandı" ifadesini kullandı. 
   
   'Gurur duydum' 
   HAGİ ise "Bu benim için büyük bir şeref ve gururdur. Her takımın tarihinde böyle kötü dönemler yaşanır. Büyük bir takım oluşturmalıyız. Bu kulübün tarihi için buna borçluyuz. Hedefim, her zaman kazanmayı düşünen bir takım yaratmak" dedi. Kalan sekiz haftada maksimum puanı almaları gerektiğini söyleyen Rumen hoca, "Herkes kadroya alınacak. Bana saygı duyan herkese ben de saygı duyarım" diye konuştu. 
   
   Kıran'a tepki 
   YÖNETİCİ Turgay Kıran'ın bir televizyon programında, "Hagi ile üç aylığına anlaştık. Sezon bitiminde yerine Tigana'yı getiriceğiz" açıklaması ortalığı karıştırdı. Yöneticiler "Neden böyle bir açıklama yaptın. Bu tür açıklamalar kulübe zarar verir" diye Kıran'a tepki gösterdi. Turgay Kıran da, "Sanırım olay yanlış bir anlamadan kaynaklandı" diyerek kendini savundu. Öte yandan Hagi'nin yardımcılığına Metin Yıldız'ın getirileceği öğrenildi. 
   
   Paravan krizi    Şok iddia 
   GALATASARAY'DA seçim bitti ancak sular yine de durulmadı. Sarı - Kırmızılı camiada geçtiğimiz cumartesi günü yapılan olağan genel kurulda kullanılan oyların tüzüğe aykırı olduğu iddia edildi. Özellikle muhalefetin üzerinde durduğu konu giderek alevlenmeye başladı. Muhafetin gerekçesine göre seçim günü oyların paravan içinde değil, açıkta kullanıldığı iddia edildi. 
   
   104. maddeye aykırı 
   İDDİA camiada soğuk duş etkisi yapattı. Sarı-Kırmızılı kulübün tüzüğünün 104. maddesine göre de oy kullanırken sandık çevresinde paravan kullanılmasının şart koşulduğu öğrenildi. Eğer herhangi bir kongre üyesi üç ay içerisinde mahkemeye başvurursa seçimin iptali gündeme gelebilecek. Gazeteci Hıncal Uluç üyelikten istifa ettiğini bildiren bir mektubu kulübe gönderdi. 
   
   Hagi'nin teknik direktör karnesi ROMANYA MİLLİ TAKIMI 4 ay O G B M A Y 5 1 3 1 6 6 BURSASPOR O G B M A Y P 12 2 4 6 13 19 10 
   
   Taraftar idmanda    Fotoğraflar Vedat Danacı 

   HAGİ'nin görev başı yaptığı Galatasaray dün kondisyoner Giovanni yönetiminde yarım saatlik bir düz koşu yaptı. Yönetim tarafından yeniden kadroya alınan Bülent , Hakan Ünsal, Arif ve Baliç'in de katıldığı idmanda izinli olan Petre yer almadı. Bu arada doktor Bülent Bayraktar ve tüm teknik heyet görevi bırakırken, Sarı - Kırmızılı taraftar 6 ay aradan sonra idmana alındı. Masör Rıza Erat da işbaşı yaptı. 
   
   
</TEXT>
</DOC>
