<DOC>
<DOCNO> 230317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/siyaset/siy04.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Barışa şans verin' 
</HEADLINE>
<TEXT>

   Kıbrıs'ta halkların görüşlerini anlatan belgesele göre gençler barış istiyor, yaşlılar ise temkinli 
      AYÇA ATAY İstanbul 

   
   Kıbrıs'ta referanduma doğru gidilirken, Annan Planı'yla ilgili tartışmalar yoğunlaştı, ancak Kıbrıslıların sesi yeterince duyulmuyor. Rüstem Batum'un bugün İstanbul Film Festivali kapsamında gösterilecek olan "Hangi Kıbrıs" belgeseli, objektifi Kıbrıslı Türkler ile Rumlara tutuyor. Bölünmüş bir adada, çatışma ve savaş anılarıyla yaşayan Kıbrıslı Türk ve Rumların korkularını, kaygılarını, geçmişe ve geleceğe bakışlarını yansıtan belgeselde, soruna resmi tarihten farklı bir bakış açısı getiriliyor. 
   
   'Barış kahramanı lazım' 
   Belgeselde, Kıbrıs Türk ve Rum kesimlerinde, halktan insanlar, aydınlar, siyasetçiler ve medya mensuplarından yüzlerce kişi, "Yeniden birlikte yaşamak mümkün mü " sorusuna yanıt arıyor. Genel olarak adada savaşı yaşamamış genç kuşaklar, birlikte yaşama fikrine sıcak bakıyor. Geçmişi hatırlayan orta yaş ve üstündekilerse, bu fikre daha soğuk yaklaşıyor. İki kesimi bir araya getirmek için yıllardır çaba gösteren barış aktivisti bir öğretmen olan Rum Nicos Anastasiu, kameraya şunları söylüyor "Yeterince savaş kahramanımız var. Artık barış kahramanlarına ihtiyacımız var." 
   
   Endişe ve heyecan 
   Kıbrıslılar, hem güvensizlik hem endişe hem de heyecan duyuyor. Rumlar arasında "Kıbrıs bizimdir" diyenler, Türkler arasında da "Rumlara güvenmiyorum" diyenler var. 
   
   
   
</TEXT>
</DOC>
