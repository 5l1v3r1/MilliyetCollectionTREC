<DOC>
<DOCNO> 222198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun22.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya seçimleri... 106 bin polis görev yapıyor 
</HEADLINE>
<TEXT>

     İspanya'da bugün yapılan genel seçimlerde oy verme işlemleri olaysız devam ediyor. 
     Yaklaşık 34 milyon kayıtlı seçmenin bulunduğu ülkedeki siyasi parti liderleri oylarını sabah saatlerinde kullandılar. 
     Seçimlere katılmayan Başbakan Jose Maria Aznar ve eşi Ana Botella, Madrid'de oy kullandıkları merkezde halkın büyük desteğiyle karşılaştı. 
     ''Başbakan'', ''Yiğit'' tezahüratları eşliğinde oy kullanan Aznar, basına yaptığı açıklamada ''Nereden gelirlerse gelsinler, kim olurlarsa olsunlar teröristler ve fanatikler İspanyol toplumunu bölmek ve özgürlüklerini yok etmek istiyorlar. Bugün tüm İspanyolların özgür bir şekilde oy kullanmasını arzu ediyorum'' dedi. 
     Seçimlerde başbakanlık için yarışan Halkçı Parti PP adayı Mariano Rajoy ve İspanyol Sosyalist İşçi Partisi PSOE adayı Jose Luis Rodriguez Zapatero da diğer siyasi liderler gibi bu sabah oylarını kullandı. 
     Bu arada, güneydeki Endülüs Özerk Yönetimi'nde de yerel parlamento seçimleri yapılıyor. 
     Genel seçimler için İspanya genelinde 106 bin polisin görev yaptığı bildiriliyor. 
     
</TEXT>
</DOC>
