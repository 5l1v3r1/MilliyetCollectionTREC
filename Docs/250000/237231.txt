<DOC>
<DOCNO> 237231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy26.html </URL>
<DATE> 2004/05/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ecevit "KKTC tanınmayı çoktan hak etmiştir" 
</HEADLINE>
<TEXT>

     DSP Genel Başkanı Bülent Ecevit, KKTC'nin tanınmayı çoktan hak ettiğini belirterek, ''Çünkü, fiilen bir devlettir. Hukuk ve demokrasisi ile birçok batı demokrasisinden daha ileri bir demokrasiye sahiptir'' dedi. 
     Ecevit, Hacettepe Üniversitesi Ekonomi Topluluğu'nun HEK Beytepe Yerleşkesi'nde düzenlediği toplantıda, ''Kıbrıs' konulu bir konuşma yaptı. 
     Türkiye ile Yunanistan arasındaki anlaşmalar gereği Kıbrıs Rum Kesimi'nin Avrupa Birliği'ne üye olmasının ''yasadışı'' olduğunu belirten Ecevit, bu durumun ''yasadışı bir AB oluşturduğunu'' vurguladı. 
     KKTC'nin, AB'ye üye olmasa bile devlet olarak kabul edilmesi gerektiğini ifade eden Ecevit, Türkiye'nin bunu istemesi gerektiğini kaydetti. 
     Ecevit, ''KKTC, tanınmayı çoktan hak etmiştir. Çünkü fiilen bir devlettir. Hukuk ve demokrasisi ile birçok batı demokrasisinden daha ileri bir demokrasiye sahiptir. Buna rağmen KKTC'nin hala devlet olarak kabul edilmemesi, dünyanın ayıbıdır'' dedi. 
     1 Mayıs'ın ardından Rum Kesimi'nin AB üyesi olmasıyla birlikte KKTC'ye ambargoların kalkmasının gündeme geldiğini anımsatan Ecevit, malların çıkışları Rum limanlarından olacağı için bunun bir anlam ifade etmeyeceğini, sürekli baskı olacağını söyledi. 
     Rumlar'ın referandumda ''hayır'' demelerinin Türkler için ''hayırlı'' olduğunu söyleyen Ecevit, Annan Planı'na Rumlar'ın da evet demeleri durumunda ortaya çıkabilecek tabloyu anlattı. 
     Ecevit, AB üyeliği ile ilgili olara da, ''AB'yi yadırgayamayız ama ona dayanmamalıyız, ona muhtaç olmamalıyız. Bunu, ödün vermeden, tabi hale gelmeden gerçekleştirmeye çalışmalıyız'' dedi. 
     
</TEXT>
</DOC>
