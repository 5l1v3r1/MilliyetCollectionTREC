<DOC>
<DOCNO> 248040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun37.html </URL>
<DATE> 2004/06/15/ </DATE>
<TIME> 18.33 </TIME>
<AUTHOR>  </AUTHOR>
<HEADLINE>
Zapatero "Türkiye'nin AB ile müzakerelere başlamasını destekliyoruz" 
</HEADLINE>
<TEXT>

     İspanya Başbakanı Jose Luis Rodriguez Zapatero, ''Türkiye'nin AB ile resmi müzakerelere başlamasını desteklediklerini'' söyledi. 
     Zapatero, mecliste, Brüksel'de 17-18 Haziran'da yapılacak AB zirvesinden önce hükümetin tutumu konusunda bir konuşma yaptı. 
     Başbakan Zapatero, Türkiye'nin AB üyesi olmasından yana olduklarını, ancak resmi müzakerelerin başlatılması için Avrupa Komisyonu'nun Türkiye'deki reformların Kopenhag kriterlerini tamamen karşılayıp karşılamadığına ilişkin yayımlayacağı raporu beklediklerini ifade etti. 
     Romanya ve Bulgaristan'ın 2007'de AB'ye alınmalarını desteklediklerini kaydeden Zapatero, Hırvatistan'ın da en kısa sürede AB üyesi olmasını istediklerini belirtti. 
     Brüksel zirvesinde ana gündem maddesi olacak Avrupa Anayasası'na değinen İspanya Başbakanı, ''AB hükümetleri ve devlet başkanları, Avrupa Anayasası metninde bu hafta fikir birliğine varmalılar. Çünkü ikinci bir başarısızlığa müsaade edilmemeli'' dedi. 
     Zapatero, Nice Antlaşması'nın öngördüğü oylama sistemini savunduklarını, ancak müzakerelerin Avrupa Anayasası'nı ''bloke etme tehdidi yapılmaksızın'' yürütüleceğini kaydetti. 
     
</TEXT>
</DOC>
