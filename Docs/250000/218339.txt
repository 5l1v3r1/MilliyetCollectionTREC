<DOC>
<DOCNO> 218339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo32.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
5 galibiyet Akçaabat Sebat'ı kurtarır 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, ligde alacakları 5 galibiyetin kendilerine büyük olasılıkla yeteceğine inandığını söyledi. 
     Birinci, Diyarbakırspor maçının hazırlıklarını iyi bir biçimde sürdürdüklerini ve futbolcuların kazanma arzularının yüksek olmasının kendisini memnun ettiğini ifade etti. 
     Geçen hafta Elazığspor karşısında aldıkları yenilgiyi takım olarak unuttuklarını kaydeden Birinci, şöyle konuştu 
     ''Ligde kalmak için 5 galibiyetin bize yeterli olacağını sanıyoruz. Özellikle sahamızda ligden düşme tehlikesi içinde bulunan rakiplerle karşılaşacağız. Sadece bu maçları almamız halinde ligde kalacağımızı düşünüyoruz. Herhangi bir endişemiz yok ve Akçaabat Sebatspor, bu sezon ligde kalıcı olacaktır.'' Diyarbakırspor'un güçlü bir ekip olduğunu dile getiren Birinci, ''Zor bir maç olacak. Ancak kazanmak için elimizden geleni yapacağız. Sahamızda puan yitirmek istemiyoruz'' dedi. 
     
</TEXT>
</DOC>
