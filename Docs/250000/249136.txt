<DOC>
<DOCNO> 249136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/dunya/dun01.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği'nin son reformlardan haberi yok 
</HEADLINE>
<TEXT>


Zirvenin sonuç bildirisindeki Türkiye bölümü tatmin etmedi. Başbakan Tayyip Erdoğan'a göre metindeki ifadeler, reform çalışmalarından uzak değerlendirmeler 

BRÜKSEL Milliyet 


Avrupa Birliği AB Zirvesi sonuç bildirisinde yer alan Türkiye bölümündeki bazı ifadeler, Başbakan Recep Tayyip Erdoğan'ın tepkisine neden oldu. Erdoğan, AB'yi "Ya yapılanlardan haberdar değiller ya da görmezden geliyorlar" sözleriyle eleştirdi. Başbakan'ın metinde olumlu yönde değişiklik yapılmasına yönelik beklentisi ise boş çıktı. AB, Türkiye metnini aynen korudu. 
Zirve sonunda nihai halini alan Türkiye paragrafında AB, Ankara'nın kaydettiği gelişmeleri "dikkate değer" gördüğünü vurgularken, atılan adımları, "önemli ve geniş kapsamlı" olarak tanımlıyor. 
AB, Komisyon'un sonbaharda sunacağı ilerleme raporu ışığında Kopenhag Kriterleri'nin yerine getirildiğine karar verilirse müzakerelerin gecikmeksizin başlayacağını yineliyor. Zirvenin ilk günü metine ilişkin, "İyi ama daha iyi olacak" değerlendirmesini yapan Erdoğan'ın iyimserliği dün de sürüyordu. Metni, "Taslaktaki ifade son reformlardan uzak bir değerlendirme. Ya uyum paketi çalışmalarından haberleri yoktu veya bunu görmezden geliyorlar" diye yorumlayan Erdoğan, uyarıların yapıldığını ve kendilerine hak verildiğini ifade etti. Ancak bu uyarılar metnin değişmesini sağlamadı. 


</TEXT>
</DOC>
