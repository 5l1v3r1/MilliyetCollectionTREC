<DOC>
<DOCNO> 235256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy10.html </URL>
<DATE> 2004/04/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Türkiye'ye Afganistan'a takviye asker için resmi bir talep yok 
</HEADLINE>
<TEXT>

     Türkiye'ye, Afganistan'da NATO şemsiyesinde görev yapacak takviye asker gönderilmesi yönünde resmi bir talebin yapılmadığı öğrenildi. 
     ABD'nin NATO büyükelçisi Nicholas Burns, ''Türkiye'nin Afganistan'da NATO'nun barış gücü operasyonlarının güçlendirilmesine yönelik çok şey yapabileceği'' yönündeki açıklamalarını değerlendiren diplomatik kaynaklar, Türkiye'nin NATO çerçevesinde gerekli katkıyı zaten yapmakta olduğunu, ancak Türkiye'den resmi olarak operasyonel amaçlı asker talebinin söz konusu olmadığını kaydettiler. 
     Bölgede yaklaşık 240 askeri bulunan Türkiye'nin, katkı çerçevesinde Kabil Havaalanı'nın inşası için asker ve sivillerden oluşan 9 kişilik bir heyeti Kabil'e gönderdiğini belirten kaynaklar, daha önce talep edilen 3 helikopterin de en kısa zamanda bölgeye ulaştırılacağını bildirdiler. 
     Türkiye'nin gündeminde, NATO üyesi ülkelere yapılan çağrı doğrultusunda, ''il imar timleri''ne ilişkin projelerin olduğunu ifade eden kaynaklar, Ankara'nın konuyu olumlu şekilde incelediğini ve bu konuda iyi niyet beyanında bulunulduğunu belirttiler. 
     Bu arada, Afganistan'ın NATO üyesi ülkelere, eylül ayındaki seçimler için ülke genelinde geçici olarak görev yapacak takviye asker talebinde bulunduğu, bunun üzerine de NATO'nun, katkı yapmak isteyen üye ülkelerden en kısa sürede yanıt vermelerini istediği kaydedildi. Ancak kaynaklar Ankara'da bu yönde bir çalışmanın olmadığını belirttiler. 
     İl imar timlerinin Kabil dışına yayılması konusunda alınmış bir karar olduğunu hatırlatan kaynaklar, timlerin planlandığı üzere İstanbul'daki NATO zirvesine kadar hazırlanması durumunda, seçim güvenliğinin sağlanmasının zaten görev alanları içine gireceğini kaydettiler. Kaynaklar, bu nedenle seçimlerin güvenliği için ek birlik göndermenin Ankara'nın gündeminde olmadığını ifade ettiler. 
     Tüm bu konuların, NATO Genel Sekreteri Jaap de Hoop Scheffer'ın yarın başlayacak İstanbul ziyaretinde ele alınması bekleniyor. 
     
</TEXT>
</DOC>
