<DOC>
<DOCNO> 227465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yasam/yas02.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Masai Mara'nın 'Yağmur Nasha'sı 
</HEADLINE>
<TEXT>

   'Hayatım bu olmamalı' deyip Afrika'ya giden Filiz Taşel, şimdi Masai Mara'da yerli halkın 'meleği'... 
      ASLI ÖKTENER İstanbul 
   
   Filiz Taşel 9 yıl önce hayatının akışını değiştirmeye karar verdi. Hollanda'da çalışırken Afrika'ya düzenlenen bir safariye katıldı. 
   Kenya'da Masai Mara bölgesindeki köye geldiğinde, "Burası yaşamak ve ölmek istediğim tek yer" dedi ve geri dönüp eşyalarını topladı. İki bavul ve kangal cinsi iki köpeğiyle köye yerleşti. Taşel 44 , ilkel bir yaşam sürdürülen köye yağmurlu bir günde geldiği için köylüler ona 'Yağmur Anne' anlamına gelen 'Mama Nasha' ismini verdi. Kendi deyimiyle 5 yıl süründü. Küçük bir yerli kulübesinde kalıyordu. Köyde su, elektrik, tuvalet, televizyon, radyo, telefon, hastane yoktu. Bir kilometre mesafedeki timsahların yaşadığı nehirde yıkanıyordu. Otun yanı sıra, mısır unundan yapılan bir tür lapa yiyordu. Defalarca Afrika sıtmasına yakalandı, ölümden döndü. 
   
   İki projesi daha var 
   Zamanla bölgeye ve insanlara alıştı. Önce fakir ailelerin çocuklarını okuttu, ardından sakat çocukları ve gözleri görmeyen yerlileri ameliyat ettirdi. Masrafları ise kendi karşılıyordu. İki yıl önce köye bir market yaptırdı. 
   Ucuza gıda satışı yaptırdı ve elde ettiği gelirle üç aile geçinmeye başladı. Şimdilerde Masai'li kadınların hakları için harekete geçen Taşel'in ikinci projesi sponsor bulup köye bir hastane yaptırabilmek... 
   
   
</TEXT>
</DOC>
