<DOC>
<DOCNO> 239997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko40.html </URL>
<DATE> 2004/05/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Unakıtan Avrupa'daki yaşlılar için Türkiye giderek daha cazip oluyor 
</HEADLINE>
<TEXT>

     Rahmi Gündüz 
Maliye Bakanı Kemal Unakıtan, sağlık kurumları, termal tesisleriyle Avrupa'daki yaşlıların tedavi ve bakımında Türkiye'nin giderek cazip bir ülke haline geldiğini bildirdi. 
     Paris'te devam eden OECD Bakanlar Konseyi toplantıları sona erdi. Devlet Bakanı Kürşad Tüzmen ve Unakıtan, toplantılar sonunda ortak bir basın toplantısı düzenlediler. 
     Bakanlar Konseyi toplantılarında, batı ülkelerinde demografik yapının ekonomiye etkisi ve yaşlı nüfusun kamu maliyesi üzerindeki yükünün, tartışılan konuların başında geldiğini belirten Unakıtan, ''Genç nüfusa sahip Türkiye'nin bu konuda, dezavantaj değil önemli avantajlara sahip olduğunu söyledi. 
     ''Toplantılar sırasında Türkiye'nin bu avantajının, batılı ülkeler tarafından iyi kullanılması gerektiğini dile getirdiğini'' belirten Unakıtan, ''Türkiye'den yasal göç alarak veya yaşlıların bakımının ve tedavisinin Türkiye'de üstlenilerek bu katkının sağlanabileceğini'' bildirdi. 
     Türkiye'de sağlık sektöründe alt yapının geliştiğini ve termal tesislerin cazip bir hale getirildiğini ifade eden Unakıtan, Avrupa'da kamu maliyelerine yük olan yaşlıların bakımı ve tedavisi konusunda, gelişmiş alt yapısı ve uygun fiyatlar önermesiyle Türkiye'ye olan talebin her geçen gün arttığını belirtti ve bu konudaki görüşlerini üye ülke bakanlarına da ilettiğini söyledi. 
     Avrupa'daki sigorta kurumlarının ve ilgili ülkelerin sosyal sigorta kurumlarının, Türkiye daha ucuz olduğu için, yaşlıların tedavi ve bakımına yaptıkları harcamaları karşılama konusunda sorun çıkartmadıklarını hatırlatan Unakıtan, son zamanlarda özellikle göz ameliyatı olmak için yurt dışından Türkiye'ye gelenlerin artmasına dikkati çekti. 
     Bakan Unakıtan, toplantılarda OECD'nin karar mekanizmasında yapılacak değişiklik ve sürdürülebilir kalkınma konusunda hazırlanan raporların kabul edildiğini söyledi. 
     ''Dünyada petrol fiyatlarının artmasının ardından Türkiye'de akaryakıt oranlarına zam yapılıp yapılmayacağı'' yolundaki bir soru üzerine Unakıtan, hükümetin mali disipline önem verdiğini belirterek, bu konuda daha önce de olduğu gibi neye ihtiyaç varsa gerekenin yapılacağını bildirdi. Toplantılar sırasında, Avusturya ve Yunanistan ticaret bakanlarıyla ve ABD Dışişleri Bakanlığı ekonomi ve iş ilişkilerinden sorumlu bakan yardımcısı Anthony Wayne ile ikili görüşmelerde bulunduğunu belirten Unakıtan, Türkiye'deki özelleştirme faaliyetleriyle ilgilenen uluslararası yatırımcılarla da, talep üzerine bir araya geldiğini söyledi. 
     Unakıtan, yarın sabah Paris'ten ayrılacak. 
     
     DEVLET BAKANI KÜRŞAD TÜZMEN 
     Devlet Bakanı Kürşad Tüzmen ise basın toplantısında yaptığı konuşmada, Avrupa'da ekonomik durgunluğa rağmen Türkiye'de kaliteli mal üretimine önem verilip ihracatta önemli artış sağlandığını bildirdi. 
     Tüzmen, ''AB'nin tam üyelik müzakerelerini açıp açmamasının ekonomiye, büyümeye olan etkisine ilişkin'' bir soru üzerine verdiği yanıtta, Türkiye'de ekonominin hacminin büyüdüğünü ve sağlam bir hale geldiğini belirterek, bu konudaki gelişmelerden dolayı ekonominin etkilenmesinin beklenmediği mesajını verdi. 
     Tüzmen, Türkiye'deki son gelişmelerin de, ekonominin istikrara kavuştuğunu artık açıkça gösterdiğini ifade etti. 
     AB-Akdeniz ülkeleri ticaret bakanları toplantısının 21 Temmuz tarihinde İstanbul'da düzenleneceğini hatırlatan Tüzmen, Türkiye'nin bu tür bir toplantıya ev sahipliği yapmasının önemine değindi. 
     Konuşmasında, Dünya Ticaret Örgütü bünyesinde sürdürülen müzakerelere ilişkin bilgi veren Tüzmen, Türkiye'nin gelişmekte olan ülkelerle ve gelişen ülkeler arasında ortaya çıkan sorunlarda aktif bir arabulucu rolü üstlendiğine dikkati çekti Türkiye'nin tarım konusunda, gelişmekte olan ülkelerin görüşünü desteklediğini ve gelişen ülkelerin tarımda sübvansiyon yapmalarına karşı çıktığını kaydeden Tüzmen, diğer önemli konularda ise gelişmiş ülkelerle hemen hemen aynı fikirlerin paylaşıldığını ifade etti. 
     Bakan Tüzmen, 27 Temmuz tarihinde Cenevre'de yapılacak görüşmelere kadar önemli bir sonuç elde edilememesi halinde Dünya Ticaret Örgütü'nün saygınlığına da zarar geleceğini bildirdi. 
     Tüzmen, bu akşam saatlerinde Paris'ten ayrılacak. 
     
</TEXT>
</DOC>
