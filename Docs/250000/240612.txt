<DOC>
<DOCNO> 240612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/spor/axspo03.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan kolları sıvadı 
</HEADLINE>
<TEXT>


Galatasaray, Yıldıray Baştürk için beklemeye geçerken, Djalminha ile pazarlıklarda en son aşamaya geldi. Bülent, Hakan Şükür ve Arif ile birer yıllık daha imza atılması karara bağlandı 

HALİL ÖZER 


Gözler Djalminha'da 
100. yılın transfer çalışmalarını hızlandıran Galatasaray, dört koldan girişimlere başladı. Sarı - Kırmızılı yöneticilerin, Deportivo La Coruna'da forma giyen Brezilyalı yıldız Djalminha ile anlaşma aşamasına geldiği öğrenildi. Tecrübeli futbolcunun yarın Romanya'ya gidip, Popescu'nun jübilesinde forma giyeceği ve Hagi ile de buluşacağı iddia edildi. 

Yıldıray zor gibi 
SARI - Kırmızılılar'ın bir diğer gözde ismi Yıldıray Baştürk'ün ise son kararını bugün bildireceği açıklandı. Galatasaray'ın 3 yıl için önerdiği 5.5 milyon Euro'luk teklife henüz yanıt vermeyen gurbetçi yıldızın, Werder Bremen'e sıcak baktığı bildirildi. Yıldıray Baştürk'ün perşembe günü Alman Ligi şampiyonuyla sözleşme imzalamaya hazırlandığı belirtildi. 

İç transfer harek tı 
YENİ sezon öncesinde sözleşmeleri sona erecek olan Bülent Korkmaz, Hakan Şükür ve Arif Erdem ile birer yıllık daha mukavele yapılacak. Rumen hocanın, Ümit Karan konusundaki olumsuz görüşlerini sürdürdüğü, Volkan'ın kalması konusunda ise kararsız olduğu bildirildi. Bu arada II. Başkan Ergun Gürsoy'un, Rizespor'dan Kürşat, Gürol ve Şener'i istediği öğrenildi. 

Florya kapandı 

EROL DEMİRKOL 

Son idmanı yaptılar 
2003 - 2004 sezonunda beklenen hedeflere ulaşamayan ve sıkıntı dolu günler geçiren Galatasaray, dün sabah yaptığı antrenmanın ardından tatile çıktı. Elazığspor karşılaşmasında forma giyen futbolcuların düz koşu yaptığı antrenmana sakatlığı olan Ayhan katılmadı. Sarı - Kırmızılılar'da şimdi yeni sezon öncesinde kimlerin gönderileceği merak konusu oldu. Futbolcular tedirgin bir şekilde izne çıktı. 

Amerika'ya gidecekler 
21 Haziran'da yeni sezon için toplanacak olan Galatasaray, iki etaplı kamp dönemi yapmayı planlıyor. Basın ve Halkla İlişkiler Sorumlusu Turgay Vardar'ın 3 Haziran'da Amerika'ya gidip, otelleri gezeceği öğrenildi. İkinci kamp döneminin ise 25 Temmuz - 1 Ağustos tarihleri arasında yine Amerika'nın New Jersey eyaletinde yapılması kesinleşti. 

İndirim yaptı, yuvada kaldı 

GALATASARAY'DAN yıllık 1 milyon 200 bin Euro alan Mondragon, yönetimin kalması için yaptığı indirim şartını kabul etti. Kolombiyalı kalecinin, sözleşmesindeki fiyatın 3'te 1'inden vazgeçtiği ve yıllık 800 bin Euro'ya "Tamam" yanıtı verdiği öğrenildi. Mondragon'un bu kararı almasında Hagi'nin de önemli rol oynadığı ifade edildi. 


</TEXT>
</DOC>
