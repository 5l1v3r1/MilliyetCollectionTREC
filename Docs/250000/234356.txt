<DOC>
<DOCNO> 234356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun09.html </URL>
<DATE> 2004/04/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kıbrıs'ta ikinci referandum hazırlığı... 
</HEADLINE>
<TEXT>

     Kıbrıs'taki referandumlarda Türk tarafının birleşik olarak AB'ye girmek için olumlu, Rum tarafının ise olumsuz oy kullanacağının neredeyse kesinleşmesi üzerine, AB diplomatlarının, sonbahar aylarında ikinci bir referandum yapılabileceğini söyledikleri bildirildi. 
     İngiltere'nin etkili gazetelerinden The Guardian'da yer alan haberde, Rum lider Tasos Papadopulos'un Rum halkına hitaben yaptığı konuşmadaki, "Deneyimlerimden yola çıkarak söyleyebilirim ki, böylesi planlar ve öneriler ortadan kalkmaz, bunlar yeniden canlanır ve yeniden üretilir" sözlerine dikkat çekildi. 
     Papadopulos'un başını çektiği Rum kesimindeki "hayır" kampanyası sırasında, devlet memurlarının olumsuz oy kullanması için baskı yapıldığı ve okul çağındaki çocukların, "hayır" yazılı el broşürlerini dağıtmaları için okulların tatil edildiği belirtildi. 
     Son yapılan kamuoyu araştırmalarına göre Rum tarafının yaklaşık yüzde 70'inin plana hayır diyeceğinin neredeyse kesinleştiği de kaydedildi. Haberde, "Plana olumlu yönde oy verenlerin yüzde 35'e ulaşması halinde, üst düzey AB diplomatlarının ve siyasi yetkililerinin, büyük bir olasılıkla sonbahar aylarında ikinci bir referandumun yapılmasını umduklarını" söyledikleri ifade edildi. 
     
</TEXT>
</DOC>
