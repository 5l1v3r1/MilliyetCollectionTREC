<DOC>
<DOCNO> 220049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko26.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar, cam grevi davasına müdahil oldu 
</HEADLINE>
<TEXT>

     Türkiye İhracatçılar Meclisi TİM , Şişecam grevine ilişkin Danıştay'a dilekçe vererek, konuya müdahil oldu. 
     TİM Başkanı Oğuz Satıcı, cam iş kolunda grevin, Türkiye'nin üretici ve ihracatçı birçok hücresine zarar verdiğini vurguladı. 
     Şişecam işyerlerindeki grevin ekonomik olarak büyük yaralar açacağını ve tarafların çözümü bulmasını arzu ettiklerini belirten bir dilekçeyi Danıştay'a verdiklerini bildiren Satıcı, ''Biz, şimdiye kadar meslek örgütlerinin yapması gereken ama yapamadığı bir şeyi yaptık. Bu konuda tüm sektörlerimiz adına tavır geliştirmeyi doğru bulduk ve davalara müdahil olduk'' dedi. 
     Satıcı, Danıştay'a verdikleri dilekçenin içeriğine ilişkin şunları söyledi 
     ''Konunun Türkiye'deki tüm sektörleri çok yakından ilgilendirdiğini, Türkiye'nin bugün yürüyen üretim ve ihracatına cam sektörü boyutunun dışında büyük sıkıntı vereceğini, ekonomik olarak büyük yaralar açacağını ve ekonominin aldığı zarar boyutunun milli güvenliği de etkileyeceği noktasından yola çıkarak biz de davaya müdahil olduk. Dilekçede, grevin ertelenmesi süreci içinde tarafların çözümü bulmasını arzu ettik.'' 
     
     TARAF TUTMUYORUZ 

     Sendikal örgütlenmeye derinden inandıklarını belirten Satıcı, Kristal-İş Sendikası'nın TİM, Şişecam ve hükümet grev hakkını ortadan kaldırmak için ortak kampanya sürdürüyor iddiasının doğru olmadığını kaydetti. Satıcı, şöyle dedi 
     ''Biz, böyle bir polemiğin parçası asla olmak istemeyiz. Öncelikle emeği bir sermaye olarak görüyoruz. Bizim tüm çalışmalarımızda birinci dereceden ortağımızdır. Bu yanlış yaklaşımı da kınıyoruz. Biz aksine bütün çalışmalarımızda, her iki tarafın anlaşmasını, bu anlaşmayı yaparken de birinci dereceden kendi hesaplarını görürken diğer taraftan Türkiye ve diğer sektörlere karşı sorumlu olduklarını unutmamalarını tavsiye ediyoruz. Bu tavsiye, grev hakkını ortadan kaldırmak üzere geliştirilmiş bir davranış değil.'' Cam sektöründeki grevden sağlık, gıda, otomotiv, inşaat, ilaç gibi birçok sektörün etkileneceğini, 100 binlerce işçinin sıkıntıya düşeceğini dile getiren Satıcı, ''Biz taraf tutmuyoruz. Tarafı olduğumuz tek konu Türkiye'nin menfaatleridir'' diye konuştu. 
     
     KRİSTAL-İŞ HODRİ MEYDAN 

     Konuyla ilgili açıklama yapan Kristal-İş Sendikası ise, sendikanın yeni seçimlere hazırlanmakta olduğu ve mevcut yönetimin seçimi kaybetme riskinin olduğu, bu grevdeki tavrıyla çok farklı bir netice ile oy toplamaya çalıştığı da bilinen bir gerçektir" iddialarının asılsız olduğunu belirterek, "TİM’in bu iddiasına karşı hodri meydan diyoruz Cam işverenlerinin sunduğu son önerileri işçilerin oyuna sunmaya hazırız. Böylece işçinin kararının ve işçinin isteğinin ne olduğu ortaya çıkacaktır." önerisini getirdi. 
     Açıklamada "Kristal-İş Sendikası, TİM’i, Şişecam’ı ve hükümeti, grev hakkını ortadan kaldırmayı amaçlayan ve gerçekdışı iddialara dayalı anti-demokratik kampanyaya son vermeye ve uzlaşma yolunu masada aramaya çağırmaktadır." denildi. 
     
</TEXT>
</DOC>
