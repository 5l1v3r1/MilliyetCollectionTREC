<DOC>
<DOCNO> 237203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko41.html </URL>
<DATE> 2004/05/04/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
MB Para tabanı hedeflenen düzeyi sınırlı şekilde aştı 
</HEADLINE>
<TEXT>

     Merkez Bankası, Nisan ayının son 5 iş günü 'Para Tabanı' ortalamasının 17 katrilyon 508 trilyon lira olarak gerçekleşerek, 17.5 katrilyon liralık hedefi '8 trilyon lira' aştığını bildirdi. 
     Banka, Para Tabanı'nın, hedeflenen düzeyi ''çok sınırlı şekilde'' aşmasının, tüketim talebindeki keskin bir canlanmadan ziyade, enflasyon ve faiz oranlarındaki gerileme, artan güven ortamı ve ters para ikamesinin bir sonucu olarak değerlendirildiğini kaydetti. 
     Merkez Bankası'ndan yapılan yazılı açıklamada, Nisan Ayı Para Programı gerçekleşmeleri hakkında değerlendirmelerde bulunuldu. 
     Açıklamada 2 Nisan 2004 tarihli Niyet Mektubu'yla, Nisan sonu Para Tabanı ve Net Uluslararası Rezervler için performans kriteri niteliğinde, Net İç Varlıklar için ise gösterge niteliğinde 'hedeflerin' belirlendiği hatırlatıldı. 
     Nisan sonu itibariyle Para Tabanı'nın hedeflenen düzeyin 'çok sınırlı miktarda üzerinde', Net İç Varlıkların hedeflenen 'üst sınırın altında', Net Uluslararası Rezervler ise hedeflenen 'alt sınırın üstünde' gerçekleştiği kaydedildi. 
     Niyet Mektubunda performans kriteri niteliğinde olan Nisan ayı Para Tabanı üst sınırının son 5 iş günü ortalamasına göre belirlendiğine işaret edilen açıklamada, ''Nisan ayı son 5 iş günü Para Tabanı ortalaması 17 katrilyon 508 trilyon Türk Lirası olarak gerçekleşerek, 17 katrilyon 500 trilyon Türk liralık hedefi 8 trilyon Türk lirası aşmıştır'' denildi. 
     Merkez Bankası para politikasının, gelecekte enflasyonun izleyeceği seyrin, hedeflenen enflasyon rakamları ile tutarlılığı paralelinde şekillendiği, parasal büyüklüklere ait gelişmelerin ise sadece gelecek enflasyona dair içerdiği sinyaller açısından değerlendirildiği ifade edilen açıklamada, bu çerçevede, Banka'nın temel para politikasının aracının 'parasal büyüklükler değil, kontrolünde bulunan kısa vadeli faiz oranları' olduğu vurgulandı. 
     
     PARA TABANININ HEDEFİ AŞMASI 
     Açıklamada, Nisan ayında Para Tabanı'nın, hedeflenen düzeyi çok sınırlı şekilde aşmasının, 'enflasyon hedefini tehdit edecek düzeyde tüketim talebindeki keskin bir canlanmadan ziyade, enflasyon ve faiz oranlarındaki gerileme, artan güven ortamı ve ters para ikamesinin bir sonucu' olarak değerlendirildiği kaydedildi. 
     Açıklamada ayrıca, uygulanmakta olan para politikası stratejisinin doğal bir uzantısı olarak, parasal büyüklüklerin uzun dönemde içerdiği bilgilere de dikkat edildiği ve parasal büyüklüklerdeki gelişmelerin yakından takip edildiği belirtildi. 
     
     NET ULUSLARARASI REZERVLER ALT SINIRIN ÜZERİNDE KALDI 
     Bu arada Nisan sonu Net Uluslararası Rezervler alt sınırının -2 milyar ABD doları olarak belirlendiği hatırlatılan açıklamada, programda tanımlanan Net Uluslararası Rezervlerin 1 milyar 791 milyon ABD doları olarak gerçekleşerek, performans kriteri niteliğindeki alt sınırın üzerinde kaldığı bildirildi. 
     Açıklamada, Net İç Varlıklar ile ilgili olarak da, şu değerlendirmede bulunuldu 
     ''Para programında gösterge niteliğinde belirlenen Nisan sonu Net İç Varlıklar üst sınırı ise 31 katrilyon 600 trilyon Türk lirası olarak belirlenmiş olup, hesaplama son 5 iş günü ortalaması alınarak yapılmaktadır. 
     Söz konusu dönemde Net İç Varlıklar ortalaması 26 katrilyon 76 trilyon Türk lirası olarak gerçekleşerek, gösterge niteliğindeki 31 katrilyon 600 trilyon Türk liralık üst sınırın altında kalmıştır.'' 
     
     MAYIS-AĞUSTOS 2004 DÖNEMİ HEDEFLERİ 
     Merkez Bankası, Niyet Mektubu ile belirlenen Mayıs-Ağustos 2004 dönemi para programı hedeflerini ise şöyle sıraladı ''Gösterge niteliğinde belirlenen Ağustos sonu Para Tabanı üst sınırı 19 katrilyon 200 trilyon Türk lirasıdır. Hesaplama, Ağustos ayı son 5 iş günü değerleri ortalaması alınarak yapılacaktır. 
     Gösterge niteliğinde belirlenen Ağustos sonu Net Uluslararası Rezervler alt sınırı - 2 milyar ABD dolarıdır. 
     Gösterge niteliğinde belirlenen Ağustos sonu Net İç Varlıklar üst sınırı 33 katrilyon 300 trilyon Türk lirasıdır. Hesaplama, Ağustos ayı son 5 iş günü değerleri ortalaması alınarak yapılacaktır.'' 
     
</TEXT>
</DOC>
