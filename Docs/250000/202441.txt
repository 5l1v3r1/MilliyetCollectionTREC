<DOC>
<DOCNO> 202441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun24.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Seçimler Annan Planı'nın referandumu değil" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs sorununa çözüm çalışmaları çerçevesinde Türkiye'nin hazırlıklarını tamamlamak üzere olduğunu belirterek, ''Herhalde yakında bir temas olacaktır'' dedi. 
     Denktaş, Başbakan Derviş Eroğlu'nu makamında kabul ederek, 14 Aralık seçimlerinin ardından, UBP-DP koalisyon hükümetinin istifasını kabul etti. 
     Eroğlu, seçimlerden sonra yeni hükümet oluşumuna fırsat vermek için hükümetin istifasını sunduğunu belirtti, Denktaş da Eroğlu hükümetine yaptıkları çalışmalar için teşekkür etti. 
     Denktaş, UBP-DP hükümetinin görevdeyken halka hizmet için yaptıklarından ve özellikle de Türkiye ile işbirliği konusunda gösterdiği samimiyet ve uyumdan dolayı teşekkür etti. 
     ''Türkiye ile uyum içinde olmayan bir hükümetin halka refah getirmesi mümkün değil'' diye konuşan Denktaş, bundan sonra da anavatan ile yavru vatanın el ele yoluna devam edeceğini kaydetti. 
     
     ''REFERANDUM OLSAYDI...'' 
     Denktaş, bazı kesimlerin seçim sonuçlarını Annan planının referandumu olarak yansıttığını ve bu çerçevede aslında planın kabul edildiğini iddia ettiğini hatırlatarak, bunun yanlış olduğunu söyledi. 
     Referandum olması durumunda, bir kişinin sadece bir oy kullanabileceğine dikkati çeken Denktaş, oysa 14 Aralık seçimlerinde bir kişinin vurduğu mührün çeşitli ilçelere göre farklı sayılarda oy anlamına geldiğine işaret etti. 
     Doğu Akdeniz Üniversitesi uzmanlarının araştırmalarına dikkati çeken Denktaş, referandum olması durumunda bu seçim sonuçlarına göre, sağ partilerin yüzde 51,2, sol partilerin ise yüzde 48,8 oranlarında oy toplayacağını kaydetti. Denktaş, dolayısıyla referandum olsaydı Annan planının reddedilmiş olacağını söyledi. 
     Denktaş, referanduma gidilmesi durumunda halkın da başka açılardan düşüneceğine işaret ederek, bu durumda sağ partilerin oyunun daha da artacağına olan inancını dile getirdi. 
     Cumhurbaşkanı Denktaş, Annan planının KKTC'yi ikiye böldüğü yönündeki yorumlara katılarak, şunları söyledi 
     ''Bu plan memleketimizi şöyle ikiye böldü İki kişisiniz ve bilmediğiniz bir yola çıkacaksınız. Biriniz diyor ki, ben daha önce bu yoldan gitmedim, ama eğer bu yoldan gidecek olursak her şey iyi olacak. Diğeri diyor ki, ben bu yolda bazı tehlikeler görüyorum, bekleyelim, bir büyüğümüz var, onunla işbirliği yapalım öyle gidelim. Hangisine kıymet verilmelidir Tabii ki, ikincisine.'' Denktaş, seçim sonrası ortaya çıkan tablonun temkinli davranmak ve işbirliği yapmak gereğini gösterdiğini söyleyerek, ''Birbirimize inat şu veya bu olsun diye pire için yorgan yakmamalıyız'' diye konuştu. Kendisi hakkında ''uzlaşmaz'' denildiğini hatırlatan ve uzlaşması durumunda egemenlik, eşitlik, Türkiye'nin garantisi gibi haklardan vazgeçmek zorunda kalacağını belirten Denktaş, ''Ben bunlara hayır dediğim için bana uzlaşmaz deniliyorsa, bu benim için bir şereftir. İleride tarih de bunu böyle yazacaktır'' dedi. 
     Denktaş, hükümetin istifasını sunmaya, DP Genel Başkanı Serdar Denktaş'ın da gelmesinin planlandığını, ancak Serdar Denktaş'ın geçirdiği ağır soğuk algınlığı nedeniyle gelemediğini kaydetti. 
     Hükümeti kurma çalışmaları çerçevesinde siyasi partilerle yapacağı görüşmelere yarından itibarın başlayacağını söyleyen Denktaş, ''Telefonlaşacağız. Benim programıma hangisi uygunsa onunla görüşeceğiz. Yani görüşme sırasında bir hikmet yoktur. Bakalım kim, nasıl, ne şekilde hükümet kurabilecek'' dedi. 
     Kıbrıs sorunun çözümü çerçevesinde Türkiye'nin plan hazırlığı içinde olduğuna ilişkin haberlerin hatırlatılması üzerine Denktaş, dün Dışişleri Bakanı Abdullah Gül ile konuştuğunu belirtti ve ''Onlar da hazırlıklarını tamamlamak üzere. Herhalde yakında bir temas olacaktır'' dedi. 
     
</TEXT>
</DOC>
