<DOC>
<DOCNO> 213970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/siyaset/siy02.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşkilat Erdoğan'ı 30 dakika bekletti 
</HEADLINE>
<TEXT>

   Güney Kore'ye giden Erdoğan'ı Esenboğa Havaalanı'nda yakalayan AKP Kırşehir teşkilatı uçağın yarım saat rötar yapmasına neden oldu 
      ABDULLAH KARAKUŞ Ankara 

   
   AKP'de aday adaylarının açıklanmaya başlamasıyla teşkilatlardan gelen baskılar arttı. Başbakan Erdoğan'ı Güney Kore'ye gideceği uçağa binmeden önce Esenboğa Havaalanı'nda yakalayan Kırşehir teşkilatı, uçağın yarım saat rötar yapmasına neden oldu. Erdoğan'ın Güney Kore gezisi öncesi aday adayları Esenboğa'nın büyük VIP salonuna adeta baskın yaptı. Adaylar tepkilerini önce Devlet Bakanı Kürşad Tüzmen ile Sanayi ve Ticaret Bakanı Ali Coşkun'a gösterdi. Coşkun, Kırşehir teşkilatının tepkisini fıkrayla yumuşatmaya çalıştı. Partililere, "Kırşehir'den biri Kadıköy'e gitmiş. Kadıköy'ün büyüklüğüne şaşıran Kırşehirli şöyle demiş 'Ya bizim Kırşehir il değil, ya da burası köy değil'" diyen Coşkun başarılı olamadı. Tüzmen de teşkilatı, "Haklı olduğunuz konuyu basının önünde anlatmayın. Yoksa haksız duruma düşersiniz" diye uyardı. 
   Sürekli "bu böyle olmaz" diye tepki gösteren teşkilat sakinleşmeyince Erdoğan beklendi. Erdoğan, basın toplantısından sonra uçağa binmeden önce tepkili partililerle bir süre görüştü. Görüşme nedeniyle uçak yarım saat geç kalkınca, heyetteki işadamları ve gazeteciler olaya tepki gösterdi. 
   Seul'dan bildiren muhabirimiz Elçin Ergün, Başbakan Erdoğan'ın üç günlük Güney Kore ziyaretine başlamadan önce Esenboğa Havalimanı'nda Kıbrıs'la ilgili soruları yanıtlamadığını belirtti. 
   Bu arada, Başbakan Erdoğan uçağa binerken yoğun güvenlik önlemleri alındı. Gece görüş dürbünü takan özel tim polisleri, uçağın etrafında sürekli nöbet tuttu. 
   
   
   
   
</TEXT>
</DOC>
