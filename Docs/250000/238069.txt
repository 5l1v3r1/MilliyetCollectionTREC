<DOC>
<DOCNO> 238069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun34.html </URL>
<DATE> 2004/05/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Irak'ta öldürülen Polonyalı gazeteci, ünlü bir savaş muhabiri 
</HEADLINE>
<TEXT>

     Irak'ın başkenti Bağdat'ın güneyinde, araçlarına açılan ateş sonucu ölen iki gazeteciden Polonyalı Waldemar Milewicz'in, ünlü bir savaş muhabiri olduğu bildirildi. 
     Polonya devlet televizyonunda 1984'dan bu yana dış haberler muhabiri olarak görev yapan Milewicz'in 48 , aralarında Bosna, Kamboçya ve Ruanda'nın bulunduğu birçok ülkede çatışmaları izlediği kaydedildi. 
     Milewicz, Çeçenistan savaşıyla ilgili haberleriyle uluslararası ödül kazanmıştı. 
     Polonya Başbakanı Marek Belka, ''Milewicz'in ölümünün şok edici olduğunu'' belirterek, bu gazetecinin haberlerinin, insanların nasıl acı çektiklerini daha iyi anlamalarına yardımcı olduğunu bildirdi. 
     Irak'taki saldırıda, Milewicz ve hem Cezayir, hem de Polonya vatandaşı olan gazeteci Münir Abdullah Boumrane ölmüş, Polonyalı kameraman Jerzy Ernst elinden yaralanmıştı. 
     
</TEXT>
</DOC>
