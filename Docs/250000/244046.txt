<DOC>
<DOCNO> 244046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas06.html </URL>
<DATE> 2004/05/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Film bitti, sigara geri geldi... 
</HEADLINE>
<TEXT>

     Gişe rekortmeni ''Truva-Troy'' filminin çekimlerinde kondisyon kazanmak için sigarayı bırakan ünlü aktör Brad Pitt, film biter bitmez bu zararlı alışkanlığına tüm hızıyla geri döndüğünü açıkladı. 
     Internet sitesi ''cinema confidental''dan Thomas Chau'ya röportaj veren Pitt, ''Aşil'' rolüne hazırlanırken Homeros'un ''İlyada''sını baştan sona okuduğunu söyledi. Daha önce Yunan asıllı eşi Jennifer Aniston'a sürpriz yapmak için öğrendiği Grekçe'nin büyük yararını gören Pitt, eseri okumakta güçlük çekmediğini ifade etti. 
     Aşil'in ''ben bütün erkeklerin istediğini istiyorum, ama daha fazlasını'' diyen hırslı bir karakter olduğunu vurgulayan Pitt, filmin savaş sahnelerinin koreografisini, ''Cesur Yürek'' ve ''Er Ryan'ı Kurtarmak'' filmlerinde çalışan Simon Crane'in yaptığını belirtti. 
     
     ÖZEL DİYET UYGULAMIŞ 

     Crane ile yaptıkları çalışmalarda ''orta yaş sendromu'' yaşadığını, ancak bunun kendisini motive ettiğini anlatan 40 yaşındaki yakışıklı oyuncu, düşük karbonhidrat ve bol protein içeren bir diyet uyguladığını söyledi. 
     Haftada iki kez 3'er saat spor salonuna gittiğini ve yoğun egzersizler yaptığını kaydeden Pitt, ''Üç ay sonra hoşuma gitmeye başladı ve sonunda kılıç dersleriyle çalışmayı bitirdik. Ölümcül bir çalışma temposuydu'' dedi. 
     Çekimler sırasında bıraktığı sigaraya yeniden başladığını ifade eden ünlü aktör, kötü alışkanlığa dönüşünü, ''Yeniden başladım. Yine bırakmaya başladım. Ama şu anda son hızla içiyorum'' sözleriyle anlattı. 
     Geçen yıl aralık ayında 40'ına bastığını belirten Brad Pitt, ''Ben 40 yaşına girmeyi liyakat nişanı olarak görüyorum. Çok da hoşuma gitti. Müsterihim, yanlışlarım ve seçimlerinden memnunum. Daha ne olsun'' açıklamasında bulundu. 
     Eşi Jennifer Aniston'ın rol aldığı ''Friends'' dizisinin final gecesinde onunla birlikte olamadığı için üzüldüğünü belirten Pitt, bu üzüntüsünü, ''Ben de Ocean Twelve filminin çekimlerindeydim. Artık bunu telafi edeceğiz'' sözleriyle dile getirdi. 
     Pitt, yaşamda her şeye sahip olduğunu söyleyemeyeceğini ifade ederek, bundan sonra çocuk sahibi olmayı planladığını sözlerine ekledi. 
     
</TEXT>
</DOC>
