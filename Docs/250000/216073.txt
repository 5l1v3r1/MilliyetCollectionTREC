<DOC>
<DOCNO> 216073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur24.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç mobilyacıyı döve döve öldürdüler... 
</HEADLINE>
<TEXT>

     Kayseri'de, iki ay önce dövülen mobilya boyacısının dün hayatını kaybetmesi üzerine olaya karıştıkları iddiasıyla yakalanan 3 kişi, tutuklandı. 
     AA muhabirinin aldığı bilgiye göre, 2 ay önce Kocasinan İlçesi Kumarlı Parkı'nda dövüldüğü için akli dengesini kaybeden Harun Toprak'ın 20 dün Argıncık Camikebir Mahallesi'ndeki evinde ''iç kanama geçirerek'' ölmesi üzerine, olaya karıştıkları iddiasıyla gözaltına alınan Yavuz Dursun, Abdullah Çorak ve Ahmet Yılmaz, sorgularının ardından adliyeye sevk edildi. 
     Suçlarını itiraf eden sanıkların, olay günü alkolü olduklarını, daha önce Doğu Sanayi Sitesi'ndeki mobilya atölyesinde boyacı olarak birlikte çalıştıkları Harun Toprak'ı darp ettiklerini, ailesinin şikayetçi olmaması üzerine haklarında adli işlem yapılmadığını anlattıkları öğrenildi. 
     Sanıklar, çıkarıldıkları mahkemece ''ölüme sebebiyet vermek'' suçundan tutuklandı. Olaya karıştığı bildirilen Metin Işık'ın da, başka suçtan cezaevinde bulunduğu belirtildi. 

     
</TEXT>
</DOC>
