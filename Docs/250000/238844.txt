<DOC>
<DOCNO> 238844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo19.html </URL>
<DATE> 2004/05/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Belçika'da teşvik primi skandalı... 
</HEADLINE>
<TEXT>

     Mehmet Özdemir bildiriyor 

Belçika Birinci Futbol Ligi'nde düşmeme mücadelesi veren Charleroi Kulübü'nün, tehlikeli bölgede bulunan diğer takımların rakiplerine teşvik primi verdiği iddia edildi. 
     Belçika Birinci Ligi'ni karıştıran teşvik primi iddiaları, ligde kalma mücadelesi veren takımlardan Anvers'in, Sint-Truiden ile yaptığı karşılaşma sonrası ortaya çıktı. Bu karşılaşmada rakip futbolcuların kendi aralarında yaptıkları konuşmalardan, Charleroi Kulübü'nden 2 bin 500 Euro teşvik primi aldıklarını duyduklarını iddia eden Anversli futbolcular, durumu kulüp yöneticilerine bildirdiler. 
     Anvers Kulübü Menajeri Paul Bistiaux, 2-1 yenilgileriyle sonuçlanan karşılaşma sonrası, Futbol Federasyonu'na şikayet başvurusunda bulundu ve rakip takım oyuncularının konuşmalarına şahit olan futbolcularının isimlerini federasyona bildirerek, gerekli incelemenin yapılmasını istedi. 
     Belçika Futbol Federasyonu Disiplin Kurulu Başkanı Rene Verstringhe, konuyla ilgili yaptığı açıklamada, teşvik primi iddialarını ortaya atan Anversli oyuncuların ifadelerinin kendisine iletilmesini beklediğini belirterek, ''İfadeler bana ulaşır ulaşmaz soruşturma açacağız ve Charleroi Kulübü'nü Disiplin Kurulu'na sevkedeceğiz'' dedi. 
     Bu arada Belçika Birinci Futbol Ligi'nde Charleroi ve Anvers ile birlikte ligde kalma mücadelesi veren Heusden-Zolder Kulübü'nün başkanı Stin Husson da Charleroi'nin rakiplerine teşvik primi verdiği iddialarının doğru olduğunu savundu. 
     Husson, Charleroi'nin son haftalarda mücadelesini saha içinde değil saha dışında yaptığını iddia ederek, ''Örneğin Lierse takımını dostumuz olarak biliriz. Fakat son yaptığımız maçta bize karşı düşmanca bir tavır sergilediler'' diye konuştu. 
     
</TEXT>
</DOC>
