<DOC>
<DOCNO> 247978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo00e.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 2004 notları 
</HEADLINE>
<TEXT>



Soğuk savaş 
YUNANİSTAN'A mağlup olan Portekiz'de takım içindeki karışıklık sürüyor. Figo ile arasında olan gerginliği doğrulayan Deco, "Hepimiz aslında arkadaşız. 
Figo, Couto ve Rui Costa ile aramızda soğukluk olduğunu herkes biliyor. Ama Figo'nun beni takımdan kesmek gibi bir yetkisi yok" dedi. 

Makelele şoku 
FRANSA'NIN İngiltere'yi 2-1 yendiği maçta köprücük kemiğinden sakatlanan Fransız Claude Makelele'nin durumu ciddiyetini koruyor. Heskey ile girdiği mücadeleden sonra yerde kalan Makelele, "Kesin durumum birkaç gün içinde belli olacak. Hırvatistan karşısında sahada olmak istiyorum" diye konuştu. 

Scholes yok 
İNGİLTERE Milli Takımı'nın yıldızı Paul Scholes'un İsviçre karşısında forma giyemeyeceği açıklandı. Teknik Direktör Sven Goran Eriksson, Fransa karşısında ayak bileğinde sorun yaşayan futbolcunun yerine Hargreaves'a forma vermeyi düşünüyor. 

Penaltıcı Owen 
TÜRKİYE maçından sonra Fransa karşısında da penaltı kaçıran Beckham artık penaltı kullanmayacak. İngiltere teknik heyeti, bundan sonra penaltıların Owen tarafından kullanılacağını belirtti. 

Bilet ateş pahası 
FRANSA - İngiltere maçı için Portekiz'e akın eden Adalılar, tatsız bir süprizle karşılaştı. Bilet fiyatlarının karaborsada 700 Euro'ya kadar çıkması, İngilizleri başka maçlara yöneltti. Yaklaşık bine yakın Adalı, Fransa - İngiltere maçı yerine Hırvatistan - İsviçre karşılaşmasını tercih etti. 




</TEXT>
</DOC>
