<DOC>
<DOCNO> 223973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/zbirand.html </URL>
<DATE> 2004/03/20/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Denktaş, yemekten kalkıp bombayı patlatmış 
</HEADLINE>
<TEXT>

      
   Önce, Ankara'da gelişmeleri en yakından izleyen dışişlerinin tepesindeki isimlerle konuştum. Ardından BM yetkililerini aradım. Denktaş'ın İsviçre'ye gitmeme kararının hem Ankara, hem de BM çevrelerinde nasıl yankılandığını, bugüne kadar ne kadar mesafe alındığını araştırdım, 
   Hem Ankara, hem de BM yetkilileri son derece ilginç bir gelişmeye dikkat çektiler. Rauf Denktaş KKTC için hazırlanması gereken Anayasayı hala BM'ye teslim ettirmemiş. Bu konuda da Mümtaz Soysal son derece önemli bir rol oynamış. 
   BM çevrelerindeki hava şu 
   "Şu ana kadar doğru dürüst bir pazarlık yapılamadı. Türk tarafı hala 1 Mayıs tarihinin aşılabileceğini düşünüyor. Uzun bir pazarlık süreci varmış gibi davranıyor. Daha da önemlisi, ellerindeki kartların gerçek değerlerinden çok yüksek olduğuna inanıyorlar. Resmen yavaştan alıyorlar." 
   BM yetkililerine "Siz Türk tarafının kırmızı çizgilerini kesin şekilde biliyor musunuz ve bunları tatmin edebilecek misiniz" diye sorduğum zaman, şu yanıtı aldım 
   "... Genel hatlarıyla biliyoruz. Denktaş bize çok uzun bir liste verdi. Olmazsa olmazlar bu kadar çok olmamalı. Kırmızı çizgilerin ayrıntısı henüz net değil" 
   Denktaş'ın İsviçre'ye gitmeme kararı hem Ankara'yı hem de BM'yi çok şaşırtmış. 
   Çarşamba akşamı BM Genel Sekreteri Kofi Annan'ın özel temsilcisi Kieran Prendegast'ın onuruna verdiği yemeğin sonunda, BM temsilcisinin hayret bakışları altında dışarı çıkıp ünlü açıklamasını yapıvermiş 
   Ankara'da "Birlikte götüreceğimiz oyun planını bozdu. Masadan kalkmaması gerekirken, yine bizi kaçan taraf durumuna düşürdü" diyor. 
   Dışişleri yetkilileri, sonuna kadar Denktaş'ı içerde tutmayı planlıyorlar. Ancak, Denktaş "olmazsa olmaz" değil. "Biz yolumuza devam ederiz" diyorlar. 
   
   
   
   GS, 100. YIL BAŞKANINI SEÇMELİ    Bugün Galatasaray' lılar için son derece önemli bir gün. 
   Talihsiz bir sezon yaşandı. 
   Beklentilerden hiçbiri gerçekleşmediği gibi, her alanda gerilendi. 
   Amacım sorumluları aramak veya gelinilen noktanın hesabını sormak değil. O işi delegeler zaten yapacaklar. Benim amacım, günlük politikaların ötesindeki bir tarihe dikkatleri çekmek. 
   Önümüzdeki yıl GS'ın 100 . kuruluş yıldönümü kutlanacak. 
   Başka bir deyişle, Türkiye'nin neredeyse 100 yıllık tarihi anımsanacak. 
   Galatasaray sadece bir spor klübü olarak değil, eğitimiyle yetiştirdiği insanlarıyla 100 üncü yılını kutlayacak. Böylesine prestijli bir olay da, sadece Spor Klübü başkanlığına getirilecek bir insanın omuzlarına yüklenmemelidir. Tüm Galatasaray'lıların kucaklayacakları, ismi üstünde tartışma yapılmayacak birinin bulunması gerekmektedir. 
   Bundan önceki bir yazımda da değinmiştim. İnan Kıraç veya Selahattin Beyazıt gibi isimlerden birinin etrafında buluşulabilir. Her Galatasaraylı da elinden geldiğince katkısını yapar. 
   Bugün kongrede buluşacak olan Galatasaray'lılara duyurulur. 
   Bir an için günlük politikanın dışına çıksınlar ve işin bu yanını da düşünsünler. 
   
   
   
   ALİ MÜFİT GÜRTUNA' YA TEŞEKKÜR ETMEYECEK MİYİZ    Ali Müfit Gürtuna belediye başkanlığına aday olmadığı için, adeta adından söz edilmez oldu. Oysa yıllarca boyunca bizim rahatımız için çalıştı. Memnun kalmış olabilir veya yetersiz bulabiliriz. Ancak karşımızdaki, gecesini gündüzüne katmış, bir gün dahi kibarlığını ve güler yüzünü eksik etmemiş bir insan. 
   Unutacak mıyız 
   Unutmasak dahi bir teşekkür dahi etmeyecek miyiz 
   Topluma hizmet veren insanlarımızı çok kolaylıkla harcayıveriyoruz. Onlara en basitinden bir teşekkürü dahi fazla buluyoruz. 
   Oysa bu insanları -ne kadar beğensek veya eleştirsek dahi ödüllendirmemiz, yaptıklarının unutulmamasını sağlamamız gerekir. Eğer bu kadar hoyratça davranırsak, ilerde bu tip görevlere getirecek doğru dürüst kapasitede insan bulamayız. Toplumlar kendi değerlerine sahip çıkmadıkları sürece kaybederler. 
   İşte bu bağlamda sadece Ali Müfit Gürtuna değil, toplumsal görevlerini tamamlamış olan herkesin gönlünü almalı ve hiç değilse teşekkürümüzü esirgememeliyiz. 
   
   
   
   ÜRDÜN KRALİYETİNİN BECERİKLİLİĞİ    Ertuğrul Özkök ile geçtiğimiz hafta, Ürdün Kralı Abdullah söyleşisini yaparken hayretler içinde kaldık. Kralın ziyareti öncesi görüşlerini yansıtabilmesi, belki de geldiğinde karşı karşıya kalacağı Uzan ailesine pasaport verilmesi ile ilgili soruları önceden yanıtlamak ve dosyayı kapatmak için düzenlenen bir söyleşiydi. 
   Amacına da ulaştı. Hem ziyarete dikkat çekti, hem de Uzanlar ile ilgili sorular yanıtlanmış oldu. 
   Söyleşinin hazırlanışı ve yapılışı, Ürdün Kraliyet basın merkezinin profesyonelliğini göstermesi açısından dört dörtlük bir çalışmaydı. SIMA adındaki eski bir TV haber yıldızının yönettiği basın bürosu, Amerikalıları dahi geride bırakacak etkinlikte çalıştı. 
   Bu becerikliliği ne yazık ki Ürdün'ün diğer kesimlerinde, özellikle de bürokrasi de göremiyorsunuz. Kraliyet sarayındaki etkin çalışma, değişim sancıları çeken Ürdün'ün ilerde nasıl parlayacağının da işaretçisi sayılıyor. Bundan dolayı da, özelleştirmeye hız vermiş durumdalar. Ülkeyi yabancı yatırıma açıyorlar. Ürdün giderek başkalaşıyor. 
   
   
   
   KRAL DEĞİL, SATICI GİBİ...    Kral Abdullah dünyanın nasıl değiştiğini bize çok açık şekilde gösterdi. Akabe körfezindeki evinde, elimizden tuttu ve etrafı anlattı. Birden farkına vardık ki, Kral Abdullah tam bir satıcı gibi konuşuyor. Körfeze yatırım yapacak Türk firmalarına nasıl avantajlar sağlayacaklarını, Amerika pazarına girişi nasıl kolaylaştıracaklarını anlattı, durdu. 
   Eskiden Krallar için böyle sözler söylemek ayıp görülürdü. Oysa şimdi tam aksine. Genç kuşak Arap liderler "halkımın karnını doyurursam, reformları daha kolay hazmederler" mantığıyla hareket ediyorlar. 
   Kral Abdullah bu kuşağın en parıltılısı olduğunu bize gösterdi. 
   
   
   
   ÖZEL EĞİTİME MUHTAÇ ÇOCUKLAR YARDIM BEKLİYOR    Onlar özel eğitime muhtaç çocuklar... Her yerde eğitim göremiyorlar. Eğitim göremedikleri zaman da evlerine kapanıyorlar. Eğer onlara bakacak birileri varsa hayata tutunuyorlar. Yoksa vay hallerine... ERAM yani Özel Eğitime Muhtaç Çocuklara Yardım Derneği bu çocuklar için bir okul yapıyor... Temelini attılar. Ben de katıldım. "Her zaman yanınızdayım" dedim. Giriş kata kadar gelmişler. Ama iş inşaat olunca paralar hemen suyunu çekiyor... 
   Gelin bu çocuklara yardım edelim. Hem eve kapanmaktan kurtulsunlar, hem de kendi ayaklarının üzerinde durabilmeyi öğrensinler... 
   Banka hesap numaraları 
   İş Bankası Fatih Şubesi 1272653 TL 
   Ziraat Bankası Karagümrük Şubesi 97937 EURO 
   Ziraat Bankası Karagümrük Şubesi 45525 TL 
   Ziraat Bankası Fatih Şubesi 125348 TL 
   
   
   
   MAHMUT DİKERDEM KENDİNİ UNUTTURMUYOR    "Barışın Büyükelçisi Mahmut Dikerdem" kitabı elime geçtiği zaman çok heyecanlandım. Bu heyecan Dikerdem'i dayım olduğu için sevmemden veya orta okul-lise eğitimimi Galatasaray'da yapmamı fiilen ve tüm harcamalarını yüklendiğinden dolayı şükran borcundan çok, onun kişiliğine, bilgisine, kültürüne ve dünya'ya bakışına duyduğum saygıdandır. 
   Bu kitap Bileşim yayınları, email ankara bilesim.com.tr, tel 0312 447 53 21- 0212 227 25 65 Dikerdem'in kendi ağzından bir yaşam hikayesi olarak okunmalı. Başarılı bir Büyükelçi olarak, bir eli yağda bir eli balda yaşamak varken, kendi doğrularını ön plana çıkaran ve mağdur olacağını bilmesine rağmen dünya'ya bakışını değiştirmeyen bir insanın hikayesidir. 
   Kimsenin önünde eğilmemiş, sadece kendi ilkeleri ve doğru bildiği yolda yürümüştür. 
   Levend Yılmaz'a çok teşekkür ederiz. 
   Mahmut Dikerdem'i bize ve özellikle unutanlara hatırlattı. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
