<DOC>
<DOCNO> 215224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/guncel/gun04.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurye kadın operasyonu 
</HEADLINE>
<TEXT>

   İstanbul'daki narkotik operasyonunda bir kurye kadın, Brezilya'dan getirdiği kokaini teslim ederken gözaltına alındı 
      SERHAT ÜNAL İstanbul 
   
   Brezilya'dan kokain dolu çantayla İstanbul'a gelen kurye Patricia Camargo de Magalhaes, kontrollü teslimat yöntemiyle yakalandı. 
   Frankfurt Havaalanı'nda fark edilen kuryenin, İstanbul Emniyeti'yle yapılan görüşme sonunda gitmesine izin verildi. Ankara DGM'den kontrollü teslimat izni alan narkotik polisi, Atatürk Havalimanı'na gelen Patricia'yı takibe aldı. Eminönü'nde otele yerleşen kurye kadın, uyuşturucuyu Mehmet Gürgeç'e verirken yakalandı. Valizdeki gizli bölmelerde 1850 gram kokain ele geçirildi. 
   Kurye kadın ve Gürgeç çıkarıldıkları İstanbul DGM'ce tutuklanarak cezaevine gönderildi. 
   Atatürk Havalimanı'ndaki diğer bir operasyonda ise, valizine koyduğu 4 kilo 750 gram eroini Belçika'ya götürmek istediği öne sürülen Türk asıllı Hollanda vatandaşı Raziye Ören 34 yakalandı. Ören tutuklanırken, eroini sağladığı iddia edilen Fehmi Acar'ın arandığı bildirildi. Bağcılar, Silivri ve Eminönü'nde de 56 kilo 820 gram esrar ve 62 kilo 320 gram eroinin ele geçirildiği operasyonlarda gözaltına alınan 1'i Bulgar 4 kişiden ikisi tutuklandı. 
   
   
   
   
</TEXT>
</DOC>
