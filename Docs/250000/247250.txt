<DOC>
<DOCNO> 247250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/dunya/axdun01.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Reagan'ın ruhuna El Fatiha 
</HEADLINE>
<TEXT>


YASEMİN ÇONGAR Washington 


ABD'nin 40. Başkanı Ronald Reagan için 5 gündür devam eden törenler, dün başkent Washington'daki resmi cenaze ile tamamlandı. Washington'daki devlet töreninin ardından, Reagan'ın naaşı uçakla Kaliforniya'ya taşınarak burada toprağa verildi. 
ABD başkentindeki Ulusal Katedral'de, birçok yabancı liderle birlikte Başbakan Recep Tayyip Erdoğan'ın da katıldığı törende, 5 ayrı din ve mezhepten temsilcinin hazır bulunması dikkat çekti. Töreni eski ABD senatörlerinden Protestan - Episkopal rahip John Danforth yönetirken, Katolik, Rum Ortodoks, Musevi ve Müslüman din adamları da, Reagan için dua etti. Erdoğan bu törende, İtalya Başbakanı Silvio Berlusconi ve Almanya Başbakanı Gerhard Schröder ile yan yana oturdu. Cenaze nedeniyle Washington'daki bütün yabancı büyükelçilikler ve kentin en büyük camii olan İslami Merkez'de bayraklar yarıya indirildi. Erdoğan, törenden sonra Chicago'ya gitti. 


</TEXT>
</DOC>
