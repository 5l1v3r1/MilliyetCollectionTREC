<DOC>
<DOCNO> 232185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/siy20.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Gül Türk askeri ilelebet duracak 
   Dışişleri Bakanı Gül, Cumhurbaşkanı Denktaş'ın TBMM'deki konuşmada Annan Planı'nı eleştirirken öne sürdüğü bazı konuların geçerli olmadığını belirterek, "Mesela garantilerle ilgili söylediği şeyler... Gayet açık, Türk askeri ilelebet orada duracak" dedi. Referandumun ertelenmesine karşı olduğunu belirten, AB'nin Rumlara evet için baskı yapmamasını isteyen Gül, KKTC'nin tanınmasıyla ilgili olarak şunları söyledi "Bugünden itibaren referandumun sonucu ne olursa olsun, yeni bir meşruiyet zemini ortaya çıkmıştır." 
   
   'Hükümet, AB'ye diyet ödüyor' 
   KKTC Dışişleri Bakanı Serdar Denktaş, Türkiye hükümetinin AB'ye diyet ödemek amacıyla, her açıklamasında KKTC'de referandumda "evet" çıkması için uğraştığını söyledi. İki halkın istemediği ve liderlerinin onaylamadığı bir planın referanduma sunulacağını belirten Denktaş, DP olarak partilileri referandumda "serbest bırakma" fikrini benimsediklerini vurguladı. Denktaş, KKTC'den "evet", Rum tarafından "hayır" çıkması halinde KKTC'nin tanınacağı söylemlerini eleştirerek, "BM'de bu konudaki karar kalkmadıkça tanınmanın söz konusu olamayacağını" söyledi. 
   
   Avrupa, 'evet' için bastırıyor 
   Avrupa Birliği AB Komisyonu'nun ardından Avrupa Konseyi Parlamenterler Meclisi AKPM de devreye girerek, Kıbrıs'taki referandumdan çıkacak olası bir "hayır"ın bedelinin ağır olacağı mesajını verdi. Annan Planı'nın adanın bütünleşmesi için tek şans olduğunu belirten AKPM Başkanı Peter Schieder, Rumların planın reddi için kampanya başlatmasını ise üzücü bir yaklaşım olarak değerlendirdi. Schieder, uluslararası kamuoyu ve AB'ye yaptığı çağrıda da, referandumda bir tarafın "evet", diğer tarafın "hayır" demesi halinde, çözümsüzlüğün faturasının, "evet" diyen tarafa ödetilmemesini istedi. 
   
   
   
   
</TEXT>
</DOC>
