<DOC>
<DOCNO> 222001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko09.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan IMF'ye karne... 
</HEADLINE>
<TEXT>

     Ankara Ticaret Odası ATO , 1999 yılından beri uygulamakta olan Uluslararsı Para Fonu IMF destekli ekonomik programları değerlendiren bir karne hazırladı. 
     Karnede sadece ''enflasyon'' dersi geçer not alırken, kalan 14 konuya kırık not verildi. 
     ATO'dan yapılan yazılı açıklamaya göre, karnede enflasyondan işsizliğe, milli gelirden dış ticaret açığına, faizden borçlanmaya kadar 15 gösterge, IMF programının başladığı 1999 yılı ile 2004 yılı rakamları kıyaslanarak 10 üzerinden değerlendirmeye tabi tutuldu. 
     En yüksek notun 1999 yılında yüzde 56.3 olan enflasyonun, 2004 yılında yüzde 10'un altına inmesi nedeniyle ''Enflasyon Dersi''nden verildiğine dikkat çekilen açıklamada, verilen notun ''yedi'' olduğu bildirildi. 
     Açıklamada, 1999 yılında 1 milyar 700 milyon dolar olan yabancı sermaye izinlerinin 300 milyon dolara inmesi, yüzde 7.3 olan işsizliğin 2004 yılında yüzde 12.5'e, 1.4 milyar dolar olan cari işlemler açığının 6.8 milyar dolara, yıllık 25 milyar dolar olan faiz giderlerinin 2004 yılında 50 milyar dolara, 42 milyar dolar olan iç borç stokunun 142 milyar dolara, 103 milyar dolar olan dış borç stokunun 150 milyar dolara, 145 milyar dolar olan toplam borç stokunun 292 milyar dolara, 9.1 katrilyon lira olan bütçe açığının 46.4 katrilyon liraya çıkması nedeniyle ilgili derslerin tümüne ''sıfır'' verildiği kaydedildi. 
     14 milyar dolar olan dış ticaret açığının 22 milyar dolara yükselmesi nedeniyle ''bir'' verildiği bildirilen açıklamada, 1999 yılında 187 milyar dolar olan milli gelirin 238 milyar dolara yükselmesi nedeniyle ''üç'' not ile değerlendirildiği belirtildi. 
     Karnede ayrıca yüzde 38.2 olan faizin bütçeye oranının yüzde 61'e, yüzde 13.9 olan faizin milli gelire oranının yüzde 22'ye, yüzde 78 olan borçların milli gelire oranının yüzde 123'e, 1999 yılında 2 bin 201 dolar olan kişi başına borcun 2004 yılında 4 bin 113 dolara yükselmesi nedeniyle bu derslerin de ''sıfır''la değerlendirildiği ifade edildi. 
     
     SINIF TEKRARI 
     İlköğretim okullarında verilen karnelerin örnek alınarak hazırlandığı ATO karnesinde, öğrencinin, ''Adı-Soyadı'' bölümünde ''Ekonomiyi Yönetenler'', ''Okulu'' bölümünde Deneme İlköğretim Okulu, ''Sınıfı'' bölümünde 5. Sınıf, ''Ders Yılı'' bölümünde 1999-2004 ibareleri yer aldı. 
     Karnede ''Davranış notu'' olarak ''iki'' not verilen ekonomi yönetimlerine ''Devam Etmediği Günler'' hanesine ''365'' yazılırken, ''Sonuç'' bölümünde sınıfta kaldı anlamına gelen ''Sınıf Tekrarı'' şıkkı işaretlendi. 
     
     ATO BAŞKANI AYGÜN 
     Söz konusu karneyi değerlendiren ATO Başkanı Sinan Aygün, Türkiye ekonomisini yönetenlerin 1999 yılından beri hiç bir ülkede sınıfını geçememiş misafir öğrenci statüsündeki IMF'den kopya çekerken yakalandıklarını ileri sürdü. 
     Derslere verilen notlardan ortaya çıkan bol sıfırlı tablonun bunu kanıtladığını belirten Aygün, ''Notu en bol öğretmen bile bu karneyi vermekte zorlanır'' dedi. 
     Türkiye'nin bu durumda bulunmasına bir kaç aktörün etki ettiğini ifade eden Aygün, şöyle devam etti 
     ''1999 yılı 35 milyar dolar olan vergi gelirlerinin 2004 yılına ikiye katlanıp 75 milyar doları bulmasına rağmen, aynı dönemde 145 milyar dolar olan borç stokumuzun da bir misli artarak 292 milyar dolara yükselmesi çözülmesi güç bir denklemdir. 
     Sadece 70 milyar doları bulan banka batıkları 1999 yılındaki vergi gelirlerine eşit bir kaybı işaret ediyor. Demek ki, 70 milyon çalıştı, üretti, vergi ödedi, 7 kişi yedi. Bugün 5 bin dolarlık kişi başı milli gelire sahip değilsek, bu bir kaç aktörün yüzündendir. Diğer bir aktör, elbetteki bütün zamanların en kötü aktörü durumundaki IMF ve onun Türkiye'de uyguladığı progrmalardır. Bu karne, IMF'nin sınıfta kaldığını belgesidir.'' 
     
</TEXT>
</DOC>
