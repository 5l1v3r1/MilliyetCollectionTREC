<DOC>
<DOCNO> 241376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko11.html </URL>
<DATE> 2004/05/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türkiye'nin ilk motorize vergi denetim ekibi kuruldu... 
</HEADLINE>
<TEXT>

     Türkiye'de ilk kez Antalya Defterdarlığı bünyesinde ''Motorize Vergi Denetim'' ekibi oluşturuldu. 
     Antalya Defterdarı Oğuzhan Taşkesen, vergi mükelleflerine acil tebligatların yapılması, ''Alo 189 Maliye'' hattına gelen ihbarların hemen değerlendirilmesi, vergi denetimlerinde iş gücü ve zaman kaybının önlenmesi amacıyla 10 kişilik motorize vergi denetimi ekibi kurulduğunu bildirdi. 
     Motorize ekiplerin ay sonunda göreve başlayacağını, bu amaçla 10 adet motosikletin alınması konusunda girişimlerin sürdüğünü belirten Taşkesen, ''Türkiye'de bir ilki gerçekleştiriyoruz. Bu uygulama tüm defterdarlıklara örnek olacak. Bundan sonra ''Alo 189''a gelen ihbarlar anında değerlendirilecek'' dedi. 
     Taşkesen, Antalya Defterdarlığı bünyesinde yeni bir ''Tahsilat Denetim Koordinasyon Gelir Müdürlüğü'' kurduklarını da ifade ederek, şöyle konuştu 
     ''Tahsilat, Denetim ve Koordinasyon Gelir Müdürlüğü, vadesi geçmiş kamu alacaklarının etkin takibi ve yol denetimleriyle, özellikle yaz aylarında başta eğlence yerleri olmak üzere vergi mükelleflerinin belge düzenine uyumalarını sağlamaları için koordinasyon görevi yapacak.'' 
     
</TEXT>
</DOC>
