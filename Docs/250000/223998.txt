<DOC>
<DOCNO> 223998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun28.html </URL>
<DATE> 2004/03/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Irak... Bağdatlılar ülkelerinin işgal altında olmasından yakınıyor 
</HEADLINE>
<TEXT>

     Irak savaşının başlamasının birinci yıldönümünde, başkent Bağdat'ta halk, Saddam Hüseyin rejiminin sona ermesinden sonra ülkede özgürlük havası esmesinden memnuniyet duyarken, ülkenin işgal altında olmasından yakınıyor. 
     Bağdat'ın en kalabalık semti olan Babeşşerci'de AA muhabirinin görüştüğü Ahmet Ali adlı seyyar satıcı, Irak'ta özgürlük havasının estiğini, buna karşılık pahalılık ve işsizliğin arttığını söylüyor. 
     Üniversite öğrencisi Abdulhüseyin Kasım da ''Saddam'ın cinayetlerine tanık olduklarını ve onun emriyle öldürülen insanların toplu mezarlara gömüldüğünü hatırlatıyor. Şimdi Baas rejiminin üniversitelerdeki baskılarından kurtulduklarını ve özgürlüklerine kavuştuklarını belirten Kasım, ''Ancak halkımız işgal altında inliyor ve her gün suçsuz insanlarımız ölüyor. İşgal kuvvetlerinin bir an önce Irak'tan çekilmesini istiyoruz'' diyor. 
     Abdurriza Elyasiri adlı işadamı da savaşın felaket getirdiğine işaret ediyor. Irak halkının ''Ortadoğu'daki en çirkin rejimden'' kurtulduğu için sevinç ve mutluluk duyduğunu ifade eden Elyasiri, ancak ''Irak'taki cinayetleri ülkeye sızan teröristlerin işlediğini, koalisyon kuvvetlerinin ise gereken önlemleri almadığını'' söylüyor. 
     Avukat İbrahim Hüseyin de işgalin Irak halkı için büyük bir tehlike oluşturduğu ve halkın güvenliğini tehdit ettiği görüşünde. İşgal kuvvetlerinin bir an önce ülkeden çekilmesini isteyen Hüseyin, güvenliğin Iraklılar tarafından sağlanmasının, terör eylemlerinin önüne geçeceği kanısında olduğunu belirtiyor. Güvenliğin olmadığı yerde özgürlüğün değeri olmadığını kaydeden Hüseyin, işsizlik ve pahalılığa çözüm bulunmasının da şart olduğunu ifade ediyor. 
     Dükkan sahibi Kifah Bayatlı ise Geçici Hükümet Konseyi'nin halkla kaynaşması ve halktan uzaklaşmaması gerektiğini belirterek, konsey üyelerinin partizanlık yapmamasını istiyor. 
     
</TEXT>
</DOC>
