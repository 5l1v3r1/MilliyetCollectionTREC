<DOC>
<DOCNO> 235904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy19.html </URL>
<DATE> 2004/04/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan'dan Baykal ve Koç'a dava .. 
</HEADLINE>
<TEXT>

     Başbakan Recep Tayyip Erdoğan, CHP Genel Başkanı Deniz Baykal'ın kendisi hakkında ''Çorba bu Başbakan'', CHP Grup Başkanvekili Haluk Koç'un da ''Sen kimin başbakanısın '' diyerek kişilik haklarına saldırıda bulundukları iddiasıyla 25'er milyar liralık manevi tazminat davası açtı. 
     AA muhabirinin aldığı bilgiye göre, Başbakan Erdoğan'ın avukatı Fatih Şahin'in Nöbetçi Asliye Hukuk Mahkemesi'ne Baykal aleyhine açtığı davanın dilekçesinde, CHP Genel Başkanı'nın yerel seçim öncesinde 9 Mart'ta Aksaray mitinginde yaptığı konuşmada Erdoğan'ın kişilik haklarına saldırıda bulunduğu öne sürüldü. 
     Dilekçede, Baykal'ın, ''Bu başbakan konuşuyor ama boş konuşuyor. Ne söylediğini bilmiyor. her şeyi çorba yapıp çıkarmış. Çorba bu başbakan'' şeklinde sözler sarfettiği ifade edilerek, konuşmanın hukuk ve ahlaka aykırı ithamlar içerdiği savunuldu. Baykal'ın, siyasi eleştiri sınırlarını aşarak, Erdoğan'ı küçük düşürdüğü, aşağıladığı belirtilen dilekçede, ''Konuşma, kasıtlı kötü niyetlidir. Bu yakışıksız ithamlar, Türkiye Cumhuriyeti'nin başbakanı Erdoğan'ın yüce Türk halkı nezdinde sahip olduğu itibarı zedelemeye, halkın gösterdiği hüsnü kabulü gölgelemeye, siyasi kişiliğini karalamaya matuftur'' denildi. 
     Dilekçede, Baykal'ın, dava konusu sözleri nedeniyle Erdoğan'ın kişilik haklarına ağır saldırıda bulunduğu iddia edilerek, 25 milyar lira manevi tazminatın konuşma tarihinden itibaren işleyecek yasal faiziyle birlikte tahsiline karar verilmesi talep edildi. 
     
     KOÇ HAKKINDAKİ DAVA 

     CHP Grup Başkanvekili Haluk Koç hakkında açılan davanın dilekçesinde de, Koç'un 5 Mart'ta TBMM'de düzenlediği basın toplantısında Erdoğan'ın kişilik haklarına ağır saldırıda ve katlanılması mümkün olmayan asılsız ithamlarda bulunduğu öne sürüldü. 
     Koç'un, basın toplantısında, ''Şimdi ben soruyorum Sayın Başbakan'a, sen kimin başbakanısın Meşru olmak için millet için utanç olan bir emperyalist aferini almak için kalıptan kalıba giriyorsun. Bazen demokrat oluyorsun, bazen dayatıcı. Bazen din bezirganı, bazen sahte laik. Kimsin Allah aşkına sen Kimlerin maşasısın sen Seni ipinde oynatan kimler '' şeklindeki sözleriyle Erdoğan'a yönelik asılsız ithamlarda bulunduğu savunuldu. 
     Dilekçede, Koç'un sözlerinin Erdoğan'ın kişilik haklarını ihlal ettiği savunularak, CHP Grup Başkanvekili'nin 25 milyar lira manevi tazminat ödemesine karar verilmesi talep edildi. 
     
</TEXT>
</DOC>
