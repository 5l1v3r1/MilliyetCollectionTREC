<DOC>
<DOCNO> 203153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/uras.html </URL>
<DATE> 2003/12/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Japonya "yeni kapı" 
</HEADLINE>
<TEXT>

   TOKYO 
   
   Japonya, OECD ülkeleri arasında Türkiye'ye vize uygulamayan tek ülke. Türklerin 3 ay süre ile vizesiz olarak Japonya'da kalmaları mümkün. Ama Japon hükümetinin bu hakkı kaldırma, Türklere vize uygulama tehlikesi var. Çünkü son zamanlarda Japonya'ya giden Türkler sadece konaklama sürelerini artırarak kaçak işçi olarak çalışmaya başlamakla kalmamış, kanun dışı olaylarda öne çıkmış. 
   Halen Japonya'da "kayıtlı" 2 bin dolayında, "kayıt dışı" 4 bin dolayında Türk yaşıyor. "Kayıt dışı" 4 bin Türk kanun dışı olaylarda Çinlilerden sonra ikinci sıraya yerleşmiş. Sayı bakımından Türkler ikinci sırada ama on kişiye düşen kanun dışı olay bakımından birinci sırada. Türkler sokaklardaki paralı satış makinelerini soymakla ün yapmış. Şimdi ise polis dövmeye başlamış. 
   
   Önce Fatsalılar keşfetti 
   Japon pazarını önce "Fatsa"lılar keşfetmiş. Şimdi "Konya"lılar grup halinde geliyormuş. Kaçak işçi hareketini düzenleyen aracılar ortaya çıkmış. Japon polisi bu hareketi önlemek için şimdi giriş kapılarında ciddi tedbirler almış. Gruplar halinde gelenler, Japonya'ya sokulmuyor. Türkiye'ye geri gönderiliyormuş. 
   Şöyle veya böyle, bizim kaçak işçiler Japonya'da "döner" sektörünü kurmuş ve döner sektörünü geliştirmiş. Kaçak - maçak Tokyo'nun eğlence merkezleri Türk dönerci dolu. 
   
   Kaçak işçi akını 
   Sanayideki kriz sonu işsiz kalan, otomotiv yan sanayiinde çalışan kalifiye işçi ve ustalardan da çok sayıda kaçak işçi olduğu, bunların Japonlara ödenen ücretin yarısına razı olarak çalıştıkları söyleniyor. 
   Bana anlatıldığına göre "okumamışlar" Japonya'nın imkanlarını değerlendirmeye çalışırken "okumuşlar" fırsatı kaçırıyor. 
   Yabancı ülkelerden üniversitelerine lisansüstü, mastır ve doktora derecesi almak için gelecek öğrencilerine Japonlar 15 bin kontenjan ayırmış. Bu öğrencilere tüm öğretim giderlerini karşılayacak miktarda burs veriyorlar. 
   Bu bursları profesörler dağıtıyor. Türkiye'den Japonya'da öğrenimlerine devam etmek isteyen öğrencilere internet kanalı ile doğrudan kendi konularındaki üniversite hocalarına ulaşmaları, onlara ne yapmak istediklerini anlatmaları tavsiye ediliyor. 
   Üniversite hocaları geniş yetkiye sahip. Bursları onlar dağıtıyor. Öğrencinin projesini beğendiğinde bir Japon üniversitesinde burslu olarak lisansüstü eğitim görmesine veya araştırma yapmasına imkan veriyor. Japonya'da üniversiteler teknolojinin her alanında geniş eğitim programlarına sahip. Yurtdışında eğitimlerine devam etmek için burs arayan, üniversite arayan öğrencilerimiz için Japonya bilinmeyen fırsatlar ülkesi. 
   
      
   
</TEXT>
</DOC>
