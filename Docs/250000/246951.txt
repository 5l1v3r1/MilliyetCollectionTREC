<DOC>
<DOCNO> 246951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur36.html </URL>
<DATE> 2004/06/10/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Kaymakamın eşi okul birincisi olunca... 
</HEADLINE>
<TEXT>

     Balıkesir'in Sındırgı Kaymakamı Adem Yazıcı, Balıkesir Üniversitesi BAÜ Sındırgı Meslek Yüksekokulu'ndan birincilikle mezun olan eşine diploma verdi. 
     Sındırgı Kaymakamı Yazıcı, okulun sinema salonunda düzenlenen mezuniyet töreninde yaptığı konuşmada, eğitimin önemine değinirken, ilçede bir meslek yüksek okulunun bulunmasının gençler açısından şans olduğunu vurguladı. 
     Yazıcı, belediye ile Eylül ayında düzenleyecekleri ''Halı Festivali'' için BAÜ Rektörü Prof. Dr. Necdet Hacıoğlu'ndan destek beklediklerini belirtti. 
     Hacıoğlu da Kaymakamlık'ın ve Belediye'nin yüksekokula hizmet için yarış halinde olmalarının kendisini çok memnun ettiğini ifade etti. 
     Prof. Dr. Hacıoğlu, bölüm birincilerini açıklarken de Kaymakam Yazıcı'nın, İşletme Bölümü'nde öğrenim gören eşi Muteber Yazıcı'nın bölümü birincilikle bitirdiğini, aynı zamanda en yüksek puanla okul birincisi olduğunu belirterek, ''Okul birincisinin diplomasını gelenek gereği rektör verir, ancak bu kez Sayın Kaymakam'ı, eşinin diplomasını vermek üzere sahneye davet ediyorum'' dedi. 
     Yazıcı, eşine diplomasını ve birincilik ödülünü verirken, yaşadığı mutluluğu dile getirerek, ''Hayatımın en anlamlı ödüllerinden birini veriyorum'' dedi. 
     
</TEXT>
</DOC>
