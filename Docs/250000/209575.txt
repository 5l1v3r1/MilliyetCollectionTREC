<DOC>
<DOCNO> 209575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/yasam/yas05.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İyilik yaptı, çocuğu kaçırıldı 
</HEADLINE>
<TEXT>

      RIZA GERENİZ, YALÇIN İREŞ Konya DHA 
   
   Askerdeki eşinin başkasından olan küçük kızına bakan Filiz Keklikçi, kimsesiz diye geceyarısı eve aldığı kadının 3.5 yaşındaki Ceylan'ı kaçırdığını görünce şoke oldu. 
   Karatay'ın Fetih Mahallesi Aslanlıkışla Caddesi'nde oturan ve eşi Erdem Keklikçi'nin askere gitmesiyle üvey kızı Ceylan'la baş başa kalan Filiz Keklikçi 22 , önceki akşam kapısını çalarak yatacak yerinin olmadığını söyleyen 50-55 yaşlarındaki bir kadını eve aldı. 
   
   Annesi olabilir 
   Keklikçi, karnını doyurması için yemek verdiği yabancı kadına yatacak yer gösterdi ve üvey kızı Ceylan'la birlikte uyudu. Ancak dün sabah uyanan Keklikçi, kadının ve Ceylan'ın evde olmadığını gördü. Hemen polise başvuran Keklikçi, eve gelen yabancı kadının eşk lini vererek yardım istedi. Keklikçi, Ceylan'ın asker eşinin Ankara'da oturan Aslı Hızlı adlı bir kadından olduğunu belirterek, kaçıran kişinin annesi olabileceğini iddia etti. Polis, olayla ilgili soruşturmanın sürdüğünü söyledi. 
   
   
</TEXT>
</DOC>
