<DOC>
<DOCNO> 235619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo04.html </URL>
<DATE> 2004/04/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Trabzonspor'un gelecek sezonki kamp programı belli oldu... 
</HEADLINE>
<TEXT>

     Trabzonspor'un gelecek sezon öncesi yapacağı kamp programı belli oldu. 
     Kulüp Futbol Şube Sorumlusu Süleyman Atal, bordo-mavili takımın 15 Haziran'da toplanacağını belirterek, ''Sağlık kontrolleri yapıldıktan sonra 18 Haziran'da ilk olarak Gerede'ye gideceğiz. Gerede kampından sonra da takım Trabzon'a dönecek'' dedi. 
     Katılacakları Avrupa kupasına göre kampa programına son şeklini vereceklerini dile getiren Atal, ''Gerede dönüşü birkaç gün takıma izin vereceğiz ve 30 Haziran ile 3 Temmuz tarihleri arasında belirleyeceğimiz bir günde Almanya'ya gideceğiz'' diye konuştu. 
     Gaziantepspor ile cumartesi günü yapacakları maçın ardından Türkiye Kupası finali için doğrudan İstanbul'a gideceklerini belirten Atal, İstanbul'da yapılacak maça iyi konsantre olmak için kampa gazeteci alınmayacağını kaydetti. 
     Öte yandan Trabzonspor Kulübü, 3 Mayıs Pazartesi günü İstanbul'da bir gece düzenleyecek. 
     
</TEXT>
</DOC>
