<DOC>
<DOCNO> 249473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur13.html </URL>
<DATE> 2004/06/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Pepe Orman yangınında yaşamını yitirenin ailelerine tazminat 
</HEADLINE>
<TEXT>

     Çevre ve Orman Bakanı Osman Pepe, Orman Kanunu'nda yapılan yeni düzenlemeyle orman yangınında yaşamını yitiren personelin yakınlarına 35 milyar lira tazminat ödeneceğini bildirdi. 
     Pepe, Bolu Aladağ'daki orman tesislerinde düzenlenen piknikte gazetecilere yaptığı açıklamada, Orman Kanunu'nda yapılan bir değişiklikle orman alanlarının kamu yararına kullanımı konusunda önemli ilerleme kaydedildiğini söyledi. Pepe, şöyle konuştu 
     ''Orman Kanunu'nda yaptığımız değişiklikle orman yangınlarında yaşamını yitiren personelin yakınlarına ve sakatlanan personele tazminat verilecek. Örneğin, orman yangınında ölen personelin yakınlarına 35 milyar lira tazminat ödenecek. Bugüne kadar böyle bir çalışma yapılmamış. Ayrıca, bu çalışma kapsamında, orman yangını sezonunda 7 ay boyunca 24 saat çalışan orman personeline ek tazminat ödenecek.'' Öte yandan, Pepe, bir soru üzerine, dünya rekortmeni milli atlet Elvan Abeylegesse'nin Bolu Aladağ'da olimpiyatlara hazırlandığını belirterek, ''Elvan'dan bundan sonra Atina'da olimpiyat şampiyonluğu bekliyoruz. Doğa ortamında çalışmak, sporcumuza faydalı olmuştur'' dedi. 
     
</TEXT>
</DOC>
