<DOC>
<DOCNO> 245807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur05.html </URL>
<DATE> 2004/06/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Gölün yanındalar ama su alamıyorlar... 
</HEADLINE>
<TEXT>

     Türkiye'nin en büyük tatlı su gölü olma özelliği taşıyan Beyşehir Gölü kıyısında tarlaları bulunan çok sayıda çiftçi, gölden su alamadıkları için pahalı yöntemler uygulamak zorunda kalıyor. 
     Konya'nın Beyşehir İlçesi Belediye Başkanı Nazif Tekinöz, AA muhabirine yaptığı açıklamada, Türkiye'deki en büyük tatlı su kaynağı olan Beyşehir Gölü'nün, dışarıya verdiği suyun büyük bir bölümünü, hububat ambarı olarak bilinen Konya Ovası'nda kullanıldığını söyledi. 
     Tekinöz, Beyşehir Gölü'nü besleyecek olan Gembos Derivasyon Tüneli Projesi'nin tamamlanamaması ve Kıreli Sulama Projeleri'nin uzaması nedeniyle, göle birkaç kilometre mesafedeki çok sayıda çiftçinin su sıkıntısı yaşadığını belirtti. 
     Beyşehir Gölü'nün sularından, bölgedeki çiftçilerin mahrum edilmemesi gerektiğin vurgulayan Tekinöz, ''Suyun kaynağında susuzluk çekiyoruz. Bu durumu anlamak mümkün değil. Çiftçilerimizin bu sıkıntıdan bir an önce kurtarılmasını bekliyoruz'' dedi. 
     
     GÖL KENARINDA ÇÖL TEKNİĞİ 
     Sulamada çiftçilerin oldukça pahalı yöntemler kullanmak zorunda kaldığını belirten Tekinöz, şunları kaydetti 
     ''Su sıkıntısı yaşayan çiftçilerimiz, dünyada genellikle, çölleşme görülen, tuzlu ve kurak toprak yapısına sahip alanlarda kullanılan damlama sulama yöntemine geçmeye başladı. Buradaki çiftçilerimiz, tarlalarından bakınca gölü görüyor ancak, ne yazık ki suyunu kullanamıyor. DSİ yetkililerinden, söz konusu sulama alanlarının inşaatlarının tamamlanarak, bölgedeki verimli toprakların suyla buluşturulmasını istiyoruz.'' Merkez İlçeye bağlı Avdancık Köyü'nden Ahmet Kırbaş, gölden su alamadıkları için tarla komşularıyla ortak açtırdıkları sondaj kuyusundan sulama ihtiyaçlarını karşılamaya çalıştıklarını, bunun da pahalıya mal olduğunu söyledi. 
     
</TEXT>
</DOC>
