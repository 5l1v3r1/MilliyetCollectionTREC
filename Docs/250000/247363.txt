<DOC>
<DOCNO> 247363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy05.html </URL>
<DATE> 2004/06/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
CHP'li Anadol "Kızılay, AKP'nin arpalığı haline dönüştürüldü" 
</HEADLINE>
<TEXT>

     CHP TBMM Grup Başkanvekili Kemal Anadol, ''kamu otoritesinden bağımsız olması gereken Kızılay'ın, AKP'nin arpalığı haline getirildiğini'' öne sürdü. 
     Anadol, yaptığı yazılı açıklamada, ''AKP iktidarının, Türkiye'nin kamu otoritesinden bağımsız kurumlarını ele geçirme amacını Kızılay için de uygulamaya koyduğunu ve yasal dayanağı yargı kararlarıyla kaldırılan bir Bakanlar Kurulu kararı ile Kızılay yönetimini yeniden oluşturduğunu'' kaydetti. 
     ''Bakanlar Kurulu'nun atadığı yönetim kurulu, aralarında çıkan çekişme nedeniyle sonradan Kızılay Genel Merkez Kurulu'nca tekrar seçilmiştir'' diyen Anadol, şöyle devam etti 
     ''Böylece, en temel hukuk kurallarından olan, 'bir normun ancak konulurken izlenen yöntemin aynısıyla değiştirileceği' kuralı çiğnenmiş, yeni yönetim Bakanlar kurulu kararı yerine Kızılay Genel Merkez Kurulu tarafından seçilmiştir. 
     AKP'nin gerçek niyetinin Kızılay'ın saygınlığını korumak olmadığı, daha geçici yönetimi atadığı gün belli olmuştur. AKP, Kızılay gibi saygın ve uluslararası alanda kabul gören bir kurumun genel başkanlığına, hayali ihracattan yargılanan birini atamakta hiçbir sakınca görmemiştir.'' 
     
     ''YÜZLERCE ÇALIŞANIN İŞİNE SON VERİLDİ'' 
     ''AKP'nin, TÜBİTAK, Adli Tıp Kurumu, TRT ve YÖK gibi siyasi iktidarlardan bağımsız olması gereken kurumlarda yaptığını Kızılay'da da aynen sahneye koyduğunu'' savunan Kemal Anadol, şu görüşleri dile getirdi 
     ''Geçici olarak Kızılay yönetimine atananlar, yüzlerce çalışanın işine son vererek yerine yeni elemanlar almıştır. Yeni atanan üst yöneticiler, bakan danışmanlarından ve AKP'nin siyasal yandaşlarından belirlenmiştir. 
     Yeni atanan yöneticilere kurumda aynı görevi yapanlardan çok daha fazla para, sıra dışı ücretler ödenerek, Kızılay, AKP'nin arpalığı haline dönüştürülmüştür.'' Anadol, CHP milletvekillerinin, Kızılay'da yapılan uygulamalar, mal varlığı üzerindeki tasarruflar ve kadrolaşma iddialarını bir araştırma önergesi ile TBMM gündemine taşıyacaklarını bildirdi. 
     Kemal Anadol, Kızılay'daki uygulamaların mercek altına alındığını da sözlerine ekledi. 
     
</TEXT>
</DOC>
