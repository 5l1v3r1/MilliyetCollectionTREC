<DOC>
<DOCNO> 225361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/spor/aspo.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
STADA BEKLERİZ 
</HEADLINE>
<TEXT>

   Ersun Yanal, Valencia'nın futbolcularını ve sistemini çok iyi bildiklerini söyledi, İspanyol taraftarları tribüne davet etti, "Daha çok motive oluruz. Keyifli bir 90 dakika izlerler" dedi 
      CEMAL ERSEN 

   
   'Yabancı değiller' 
   UEFA Kupası dördüncü turunda bugün Valencia ile karşılaşacak olan Gençlerbirliği, rakibinden çekinmiyor. Teknik Direktör Ersun Yanal, "Valencia bize yabancı değil. Oyuncularının hepsini tanıyoruz. Ama en önemlisi, sistemlerini biliyoruz. Geniş bir kadroya sahip olmaları büyük avantaj. Ancak bu tip maçların psikolojisi çok farklı. Rakibin deneyimi her ne kadar bizden üstün olsa da, eşit koşullarda bir mücadele olacağını düşünüyorum" dedi. 
   
   İlginç yanıt 
   GENÇLER'İN gösterdiği performanstan taviz vermeyeceğini kaydeden Yanal, bir İspanyol gazetecinin sorusuna ilginç bir yanıt verdi. Taraftarın Beşiktaş maçında bile stadı dolduramadığına dikkat çeken muhabiri Ersun hoca şöyle cevapladı "İspanyol taraftarları maça çağırıyorum. Stadı doldursunlar. Böyle müthiş atmosferler hem beni, hem futbolcularımı motive eder. Ortaya keyifli bir doksan dakika çıkar." 
   
   'Teröre hizmet etmedik '    BAŞKENT ekibinin yıldız futbolcusu Ali Tandoğan, Madrid'teki bombalı saldırının kendilerini korkutmadığını söyledi, olayı lanetledi. Ali, "Eğer maçın tarafsız sahaya alınmasını isteseydik terör amacına ulaşır biz de onlara hizmet etmiş olurduk" ifadesini kullandı. Gençlerbirliği futbolcusu, "Valencia turu geçerse İspanyollar için bu bir zafer olmayacak. Ama biz çeyrek finale kalırsak hem Gençlerbirliği, hem Türk futbolu açısından çok önemli bir sonuca imza atmış olacağız" dedi. 
   
   Gençlerbirliği diyemediler    VALENCİALI taraftarlar arasında Gençlerbirliği kelimesini doğru telafuz etme yarışması yapıldı. Bu ismi doğru bir şekilde söyleyenlere maç biletin hediye edileceği açıklandı. Medyanın büyük destek verdiği bu yarışmaya katılan yüzlerce taraftar, spor muhabiri, yazar ve Valencialı futbolcular arasında şu ana kadar temsilcimizin ismini doğru telafuz edene rastlanmadı. n MEHMET ÇİFTÇİ 
   
   Nasıl tur atlarlar    ANKARA'DA yapılan ilk maçta Valencia'yı 1-0 mağlup etmeyi başaran Gençlerbirliği'nin, İspanya'da alacağı her türlü galibiyet ya da beraberlik tura ulaşmasını sağlayacak. Gollü tek farklı mağlubiyet de Kırmızı - Siyahlılar'ın işine yarayacak. Başkent ekibinin 1-0 yenilgisi işi uzatmaya götürecek, iki ya da daha farklı mağlubiyetler ise İspanyollar'ı tura taşıyacak. 
   
   Olsa da olur, olmasa da    Lige daha çok önem veren Valencia Teknik Direktörü Benitez, yine yedeklerden kurulu bir takımı sahaya sürecek. 6 as oyuncunun ilk 11'de olmayacağı öğrenildi 
   UEFA ikinci planda 
   REAL Madrid'in bir puan gerisinden gelip, İspanya Ligi'nde şampiyonluk hayalleri kuran Valencia, bugünkü Gençlerbirliği mücadelesini fazla önemsemiyor. Ligin kendisi için UEFA Kupası'ndan daha mühim olduğunu vurgulayan Teknik Direktör Benitez'in, "Tur olsa da olur, olmasa da" zihniyetinde olduğu belirtiliyor. 
   
   Taraftar ilgisiz 
   BENİTEZ'İN Canizares, Mista, Rufete, Vicente ve Pellegrino'ya ilk 11'de şans vermeyeceği, üstelik Mista, Vicente, Pelligrino'yu maç kadrosuna bile almayacağı öğrenildi. Hafif sakatlığı bulunan Aimar'ın da oynamasının zor olduğu vurgulandı. 55 bin kişi kapasiteli stada da 10-15 bin kişilik bir seyirci topluluğu bekleniyor. 
   
   Artıları çok 
   VALENCİA ile bugün Avrupa Kupaları'nda 15. maçına çıkacak olan Gençlerbirliği'nin yurtdışı karnesi vasatın üstünde görünüyor. Bugüne kadar oynadığı 14 karşılaşmanın 6'sından galibiyetle ayrılan Kırmızı - Siyahlılar, 3 beraberlik, 5 yenilgi aldı. 
   
   UEFA'da bugün 
   20.30 C.Brugge - Bordeaux 1-3 
   21.30 PSV - Auxerre 1-1 
   21.45 Roma - Villarreal 0-2 
   22.00 R. Mallorca - Newcastle 1-4 
   22.00 Inter - Benfica 0-0 
   22.00 O. Marsilya - Liverpool 1-1 
   22.00 Barcelona İspanya - Celtic 0-1 
   
   Motivasyon    CEMAL ERSEN 

   GENÇLERBİRLİĞİ'NİN bugünkü maçta en büyük rakibi yine kendisi... Zira Türkiye Kupası'nda finalist olup, gelecek yıl UEFA'yı büyük ölçüde garantileyen temsilcimiz, bu başarısını motivasyonuna borçlu. Zorluk derecesi bundan öncekilerden farklı olmayan bu mücadelede önemli olan, futbolcuların kazanma bilinci ve hırsla sahada yer almaları... Yoksa Valencia, Ersun hocanın da dediği gibi elenmeyecek bir takım değil. İlk yarım saat içerisinde rakibin gol girişimleri önlenir ve oyun düzeni bozulmaz ise gol atmadan da olsa Gençlerbirliği'nin tur şansı var. Maçın herhangi bir bölümünde gelecek bir gol, bu takımı çeyrek finale taşıyabilir. 
   
   Daha fazlası lazım    MEHMET DEMİRKOL 

   GENÇLERBİRLİĞİ'NİN bu sefer Blackburn deplasmanındaki şansından, Lizbon ve Parma maçlarındaki becerisinden daha fazlasına ihtiyacı var. Bir küçük avantajdan bahsedebiliriz, o da Real Madrid'in bir puan gerisine yerleşen Valencia'nın artık İspanya'da şampiyonluğun bir numaralı favorisi olarak gösterilişi... Valencialılar da böyle düşünüyor ve UEFA Kupası onlar için ikinci planda. Benitez, yine rotasyon uygulayıp, ideal kadrosunu sahaya sürmeyecek. Bu bir şanstır. Valencia'nın Avrupa'nın en önemli takımlarından biri olduğunu gözönüne alırsak, Youla'nın, Serkan'ın, Mustafa'nın, Ali Tandoğan'ın gol yollarında çok becerikli, Damir ve savunmanın ise duvar gibi olması gerekiyor. Ancak son antrenmanda böyle bir hırsın izlerini gördüğümüzü söyleyemem. 
   
   Neden olmasın    MEHMET ÇİFTÇİ 

   GENÇLERBİRLİĞİ, Valencia karşısında adını finale yazdırabilecek güçte bir ekip. Mestalla Stadı'nda alınabilecek bir beraberlik veya galibiyet, Türkiye'ye ikinci bir UEFA Kupası'nı getirebilecek bir kapıyı açabilir. Ancak Valencia'nın her ne kadar bu kupayı birkaç turdur önemsemeyip, lige ağırlık verdiyse de, hiç kimse İspanyollar'ı eleyemedi. Valencia'nın hocası Benitez, İspanya Ligi'nde ilk 11'de oynattığı en az 6 as oyuncusunu bu maçta dinlendirme kararı verdi. Gerek seyircide, gerekse teknik yönetimde "Bu kupadan bir an evvel elensek de, İspanya Ligi'ni kazansak" havası var. Fakat UEFA Kupası'nda takımı bugünlere getiren hep yedekler oldu. 
   
   
</TEXT>
</DOC>
