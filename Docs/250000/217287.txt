<DOC>
<DOCNO> 217287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/ekonomi/eko03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, 'haberde sıfır sızma' şartıyla geliyor 
</HEADLINE>
<TEXT>

   Ek kaynak nedeniyle zam ve vergi artışı haberlerinden rahatsız olan IMF, ekonomi yönetimine 'Hiç haber sızmadan oturup konuşalım' mesajı gönderdi 
      AHMET ERHAN ÇELİK Ankara 
   
   IMF, 2 - 3 katrilyon lira arasında öngörülen tedbirlerin yayın organlarınca "ek vergi ve zam furyası" benzeri başlıklarla yansıtılmasından rahatsız olduğunu bildirirken, ekonomi yönetimi, "Hiç haber sızmadan oturup konuşalım" yönünde prensip kararı aldı. Üzerinde çalışılan tedbir seçeneklerinin "önemli bölümünün" martta yapılacak yerel seçimler sonrasında uygulamaya sokulması büyük ölçüde kesinleşti. 
   
   KDV indirimi 
   Hazine ve Maliye yetkililerinden edinilen bilgilere göre, tedbir ihtiyacını doğuran mali açık rakamı 2.6 katrilyon lira civarında tespit edildi. İki taraf arasında varılan ön mutabakat çerçevesinde 7'nci gözden geçirme görüşmelerinin şubatın son haftasından başlayarak 12 Mart'a kadar tamamlanması kararlaştırıldı. Tedbirler listesinde son durum şöyle 
   Mali açığın özel tüketim ÖTV ve katma değer KDV vergilerinin öngörülenin altında kalmasından doğduğu kesinleşti.İhracat malları üzerinden alınan yüzde 18'lik KDV'nin yüzde 8'e çekilmesi kesinleşti. Ancak IMF, KDV indirimi yoluyla kaybedilecek gelir ile KDV iadesi arasındaki farkın Maliye'nin ileri sürdüğü gibi 850 - 900 trilyon liralık tasarruf yaratacağı konusunda ikna olmadı. Bununla birlikte bürokratlar 'İhracattaki KDV'nin indirilmesini IMF'ye benimsetir ve tedbir listesine aldırırız' diyor.İlaçtan alınan yüzde 18 KDV'nin yüzde 8'e çekilmesine ilişkin düzenleme tedbir olarak IMF listesine girerse devletin ilaç alım faturası 550 trilyon lira düşecek. KDV indiriminin yaratacağı kayıp ise 130 trilyon lira olarak hesaplanıyor. 
   
   Akaryakıtta zam geciktirilmeyecek    IMF ile yapılan ön görüşmelerde şu sonuca ulaşıldı "Özel Tüketim Vergisi ÖTV gelir eksiği elektrik, doğalgaz, akaryakıt ve petrokimya ürünlerine toptan eşya enflasyonu kadar zam yapılmamasından kaynaklandı. Ayrıca, kurlardaki düşüş nedeniyle ithalatta beklenenin altında kalan KDV geliri, iç pazarda da perakende enflasyonun altında zam olması nedeniyle öngörünün altında gerçekleşti. Akaryakıt ve petrokimya ürünlerinde ÖTV ile oynanarak "düşük oranlı fiyat zammı" yapılması kesinleşti, ancak zam oranı ve yönteminde henüz mutabakat sağlanmadı. 
   
   
</TEXT>
</DOC>
