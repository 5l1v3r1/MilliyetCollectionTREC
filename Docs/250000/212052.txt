<DOC>
<DOCNO> 212052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/ekonomi/eko02.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
FED'in faiz sinyali piyasaları salladı 
</HEADLINE>
<TEXT>

   FED'in faiz kararı başta eurobondlar olmak üzere piyasalara satış getirdi. 30 yıl vadeli tahvilin fiyatı 3 dolar düştü, dolar kuru ise 1.345 bine yükseldi 
   SONGÜL HATISARU 
   
   ABD Merkez Bankası'nın FED önceki akşam yaptığı Açık Piyasa İşlemleri Toplantısı'nda FOMC orta vadede dolar faizini artırabileceği sinyali vermesi gelişmekte olan ülke bonolarına satış getirdi. 2030 vadeli Türk tahvilinin fiyatı 139, 2034 vadeli yeni ihraç kağıdının fiyatı ise 101.5 dolara düştü. ABD'de kısa vadeli dolar faizi yüzde 1 seviyesinde. 
   
   Beklentiler yüksek tutuldu 
   Türkiye açısından 2003 yılında hedeflerin üzerinde bir iyileşme sağlanmasında ABD'de faizlerin düşük olması nedeniyle oluşan fon akımlarının etkisi oldu. FED'in sinyali Avrupa borsalarında düşüş etkisi ile karşılandı. Yurtiçi piyasada dolar 20 bin liralık yükselişle 1.345 bin liraya çıktı. Faiz ise 1 puan yükselişle yüzde 26 seviyesini aştı. Borsa ise 619 puan birden gevşeyerek, 17.282 puandan kapandı. Dün piyasadaki olumsuz havada Başbakan'ın ABD ziyaretinden daha net sonuçlar bekleyen piyasada gelen açıklamaların yeterince tatmink r bulunmaması da etkili oldu. ABD gezisi öncesinde özellikle 8.5 milyar dolarlık krediyle ilgili olarak gereksiz bir beklenti yaratıldı. Oysa 8.5 milyar doların kullanılmasında, krediye onay çıktığından bu yana top Türkiye'de. 
   
   Bush'un gücü yetmez 
   Türkiye, Kuzey Irak'a tek taraflı girmeme şartı nedeniyle krediyi kullanma konusunda çekimser kaldı. Bu şartın değiştirilmesi sadece Başkan Bush'un verebileceği bir karar değil. Bunun için yeni bir yasanın hazırlanması, bunun Kongre'ye sunulması ve Kongre'nin de onay vermesi gerekiyor. Bu ise seçimler öncesinde neredeyse imkansız. Kıbrıs konusunda ise beklenen tonda olmasa bile ABD'nin desteği alındı diye düşünüyoruz. Türkiye'nin AB üyeliğine destek verildiğinin de altı çizildi. Ancak daha kısa vadeli sonuçlar bekleyen piyasanın orta vadeli sonuçlar yaratacak bu iki konuyu FED'in sinyaliyle şimdilik göz ardı ettiği söylenebilir. 
   
   Borçlanma maliyeti olumsuz etkileniyor    Peki FED'in faiz artırımı neden bu kadar önemli ABD'de faizlerin düşük olması özellikle gelişmekte olan ülkelerin borçlanma maliyetlerini olumlu etkiliyor. Kısa vadeli dolar faizinin yükselmesi sonucunda uluslararası yatırımcıların fonlama maliyeti artacağı için gelişmekte olan ülkelere fon akışını yavaşlatıcı etki yaratması bekleniyor. Durum böyle olunca özellikle gelişmekte olan piyasalara yatırım yapan yabancılar, aldıkları bono ve hisse senetlerini satarak dolar taleplerini artırıyor. FED'in faiz artırımına yönelik bu sinyal beklenmiyordu. Ancak yılın ikinci yarısında bir faiz artırımının gündeme gelmesi bekleniyor. 
   
   
</TEXT>
</DOC>
