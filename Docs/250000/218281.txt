<DOC>
<DOCNO> 218281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko29.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Gönül isterdi ki akaryakıt zammı yapılmasın... 
</HEADLINE>
<TEXT>

     Devlet Bakanı Kürşad Tüzmen, ötv artışından kaynaklanan akaryakıt zammını değerlendirirken, ''Aslında gönül isterdi ki, böyle şeyler yapılmasın. Bunlar, ihraç maliyetlerini olumsuz yönde etkiler'' dedi. 
     Ukrayna'ya yaptığı ziyaret dönüşü uçakta soruları yanıtlayan Tüzmen, akaryakıta yapılan zammı nasıl karşıladığının sorulması üzerine ''Aslında gönül isterdi ki böyle şeyler yapılmak zorunda kalınmasın. Zaten kurdan çok şikayetçi olan ihracatçının, girdi maliyetlerinin aşağı düşmesini beklerken, yükselmesiyle karşılaştığında sıkıntıları daha da artar'' dedi. 
     Türkiye'nin, morali olan ihracatçıların devamlı yanında olunması gerektiğini anlatan Tüzmen, şöyle devam etti 
     ''IMF'nin başından beri yaptığı baskılar sonucunda bir çalışma olduğunu zannediyorum. Tıpkı bizim serbest bölgelerde yapılmak zorunda kalınan düzenleme gibi. Maalesef bunun etkilerini menfi olarak görüyoruz. Ama tabii başka çıkış yolu kalmayınca bütün otoriteler aynı noktada birleşiyorlar. Umarım bundan sonra girdi maliyetlerini dünya fiyatlarına çekme konusunda daha iyi çalışmalar yaparız.'' 
     
     UKRAYNA TEMASLARI 

     Ukrayna'daki temaslarını da değerlendiren Tüzmen, Ukrayna'nın bu kadar yakın olmasına rağmen, geç kalınan bir pazar olduğunu belirtirken, dış ticaret ve müteahhitlik açısından odaklanılması gereken ülkelerin başında geldiğini ifade etti. 
     Seyahate yaklaşık 160 kişinin katıldığını, bunlardan 10-12'sinin muhatap bulamadığını aktardıklarını belirtirken, diğer firmaların görüşmelerinin son derece olumlu geçtiği söyleyen Tüzmen, bu ülkede Türk firmalarının karşılaştıkları sıkıntıların gündeme getirildiğini vurguladı. 
     Ukrayna'nın, Bağımsız Devletler Topluluğu içinde Türkiye'nin en az müteahhitlik işi aldığı yer olduğunu belirten Tüzmen, gezide müteahhitlik hizmetleri ile ilgili olarak 600 milyon dolarlık açılım sağlandığını belirtti. 
     Tüzmen, gerçekleştirilen Karma Ekonomik Komisyon KEK toplantılarında ise bugüne kadar olan sıkıntılarına aşılması yönünde önemli adımlar atıldığını da anlatarak, gezinin Başbakan Erdoğan'ın Nisan ayı başında bu ülkeye yapacağı ziyaret öncesinde taban çalışması olarak nitelenebileceğini söyledi. 
     
     UKRAYNA'YA İHRACAT 

     Bu yıl için Ukrayna'ya ihracat hedefine ilişkin soruya karşılık Tüzmen, 750 milyon dolarlık ihracatın beklendiğini, iki ülke arasındaki dış ticaret hacminin gelecek yıl 4 milyar doları, 2006 yılında ise 5 milyar doları rahatlıkla bulacağını kaydetti. 
     Tüzmen, bu ülkede iş yapacak müteahhitlerin kalıcı ilişkiler kurmasını isteyen Tüzmen, artık Türk mallarının dünyada kalitenin sembolü haline geleceğini ifade etti. 
     
     AB TİCARET BAKANLARI TOPLANTISI TÜRKİYE'DE 

     Tüzmen bu arada, Palermo'da yapılan AB Bakanlar toplantısında yaptıkları lobi çalışması sonucunda, AB Ticaret Bakanları Toplantısının Ekim ayında Türkiye'de yapılmasının kararlaştırıldığını açıkladı. 
     AB'nin serbest ticaret anlaşması yaptığı ülkelere Türkiye ile de serbest ticaret anlaşması imzalaması için yazılı bir beyanı olduğunu hatırlatan Tüzmen, önümüzdeki günlerde Fas ve Lübnan ile serbest ticaret anlaşması imzalanmasının beklendiğini kaydetti. 
     Filistin'in anlaşmayı imzalamayı hazır hale geldiğini, ardından ise Mısır'ın geleceğini tahmin ettiğini kaydeden Tüzmen, serbest ticaret anlaşması yapılan ülkelere ihracatın, anlaşmanın imzalandığı ilk yıl normal trendin dışında yüzde 25'lik bir artış gösterdiğini vurguladı. 
     Tüzmen, Suriye ile yapılacak serbest ticaret anlaşmasının durumunun ise 4-7 Mart tarihlerinde bu ülkeye yapacağı ziyarette belli olacağını sözlerine ekledi. 

     
</TEXT>
</DOC>
