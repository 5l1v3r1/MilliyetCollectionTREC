<DOC>
<DOCNO> 222539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo22.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Saha kapatma cezası ödüle dönüştü... 
</HEADLINE>
<TEXT>

     Denizlispor Futbol Şubesi Başkanı Turgut Dalaman, ''saha kapatma cezasının İstanbulspor önünde alınan galibiyetle ödüle dönüştüğünü'' söyledi. 
     İzmir'de oynadıkları maçı kazanıp Galatasaray ile aralarındaki puan farkını 4'e çıkardıklarına işaret eden Dalaman, ''İzmir bize uğurlu geldi. Ligin ilk yarısında da Beşiktaş maçında hakemin başına isabet eden ayran kutusu yüzünden sahamız kapatılmış, Bursaspor ile oynadığımız maçı 4-0 kazanmıştık'' dedi. 
     Denizlispor'un dış sahalardaki galibiyet geleneğini sürdürdüğünü vurgulayan Dalaman, ''Net bir skorla 3 puana ulaşırken, verilen saha kapatma cezası da böylece ödüle dönüşmüş oldu. Bursaspor ve İstanbulspor maçlarını da dahil edersek, bu sezon dış sahalarda 10. galibiyetimizi elde ettik'' diye konuştu. 
     İstanbulspor galibiyetinden dolayı futbolculara 2'şer milyar lira prim verileceğini açıklayan Dalaman, UEFA Kupası'na katılma iddiasını son haftaya kadar sürdüreceklerini belirtti. Dalaman, şunları söyledi 
     ''Gaziantepspor'dan 3, Galatasaray'dan 4 puan öndeyiz. Bu bir avantaj. Ancak, ligin bitmesine 9 hafta var. Bunun karşılığı 27 puan demektir. Kalan maçlarda en çok puan toplayan taraf UEFA Kupası'na katılmayı hak edecektir. Dolayısıyla UEFA iddiamızı gerçekleştirmek için, 9 maçta 27 puan toplamayı hedefliyoruz.'' 
     
</TEXT>
</DOC>
