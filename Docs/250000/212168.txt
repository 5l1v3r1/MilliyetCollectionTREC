<DOC>
<DOCNO> 212168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun34.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Kürtler bağımsızlık için bastırıyor" 
</HEADLINE>
<TEXT>

     Amerikan gazetesi Washington Post, Irak'ın kuzeyindeki Erbil kentinden geçtiği ''Kürtler bağımsızlık için bastırıyor'' başlıklı haberinde, federalizm için imza toplanmasını, ''Irak Kürtlerinin harekete geçmesinin başlangıcı'' olarak nitelendirdi. 
     Gazetenin internet sitesinde yer alan haberde, Kürt bayrağıyla süslenen çadırın önünde bir gencin, ''Gelin ve federalizm için imza verin. Bu bağımsızlığa giden bir adımdır'' diyerek insanları imza atmaya çağırdığı belirtilirken, işçi, dükkan sahipleri ve memurların isimlerini yazmak için bir masa önünde toplandıkları yazıldı. 
     ''Bu, Irak Kürtlerinin harekete geçmesinin başlangıcıydı'' denilen haberde, yeni, federal Irak'ta özerkliğin Kürtlerin resmi amacı olmasına karşın, çadırdaki imzacıların daha fazlasını, yani hemen olmasa da yakın bir gelecekte ''ayrılmayı'' istedikleri belirtildi. 
     Haberde, Siyamend Kadir adlı bir yüksekokul öğrencisinin, ''Dünyanın geri kalanı gibi olmak istiyoruz. Kendi hükümetleri, kendi bayrakları ve özgürlükleri olan Kürdistan'dan daha küçük ülkeler var'' dediği aktarıldı. Cabbar Muhammed adlı bir kişi de, ''Federalizmin ne olduğunu bilmiyorum. Bağımsızlık anlamına gelmedikçe bu umurumda bile değil'' dedi. 
     Kürtlerin bu isteklerinin komşu ülkeleri alarma geçirdiği belirtilen haberde, bunun aynı zamanda, ABD'nin yetkiyi 30 Haziran'da Irak hükümetine devretme planları açısından potansiyel zorluk çıkardığı kaydedildi. Haberde, Kürt liderlerin özerklik garantisi içermedikçe ABD'nin geçiş planlarını onaylamayacaklarını söyledikleri hatırlatıldı. 
     Haberde, Kürtler olmadan bir hükümet oluşturmanın ülkenin fiili olarak dağılması anlamına geleceği belirtildi. 
     Erbil'de açık bir Amerikan karşıtlığının görülmediği belirtilen haberde, bununla birlikte Kürtlerin, savaşa verdikleri desteğe karşılık özerklik konusunda yardım alamadıkları düşüncesiyle ümitsizliğe düştükleri kaydedildi. 
     Savaş öncesinde özerkliğin Kürtlerin zaten ellerinde gibi olduğu, ABD Başkanı George Bush yönetiminin görüştüğü sürgündeki Irak muhalefetinin Kürtlerin özerkliği konusunu tekrar tekrar onayladıkları belirtilen haberde, bu durumun, geçen kasımda, ABD yönetiminin Irak'ta yönetimin devredilmesi için tarih belirlemesiyle değişmeye başladığı, Kürtlerin Irak'ın Arap siyasi grupları arasındaki müttefiklerinden bazılarının, Kürtlerin özerklik formülüne karşı çıktıkları yazıldı. 
     Haberde, geçen hafta Kürt siyasi liderlerinin, genişletilmiş özerkliği onaylatmak için Iraklı politikacılar arasında lobi yaptıkları kaydedildi. 
     
</TEXT>
</DOC>
