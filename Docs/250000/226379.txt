<DOC>
<DOCNO> 226379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo02.html </URL>
<DATE> 2004/03/28/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Silahlı saldırıda öldü Sırp futbolunda büyük hüzün 
</HEADLINE>
<TEXT>

     Sırbistan Karadağ Futbol Federasyonu Genel Sekreteri Branko Bulatovic uğradığı silahlı saldırı sonucu hayatını kaybetti. 
     Önceki gün Belgrad'da vurulan Bulatovic, beyninde meydana gelen büyük hasar nedeniyle dün hayata gözlerini yumdu. Polisin olayla ilgili geniş çapta bir soruşturma başlattığı bildirildi. 
     Konuyla ilgili açıklama yapan Sırbistan Karadağ Futbol Federasyonu Başkanı Dragan Stojkovic, "Bu iğrenç bir suç. Onu tanıyanlar ve ülkemiz futbolu için de çok üzücü bir olay. Bunun sorumluları en kısa zamanda yakalanıp cezalarını çekecek" diye konuştu. 
     Sırbistan Karadağ Spor Bakanlığı olayı, 'vahşice ve korkakça bir eylem' olarak nitelendirdi ve kınadı. Evli ve iki çocuk babası olan Bulatovic, yarın Belgrad'da toprağa verilecek. 
     1993'te futbol federasyonu genel sekreterliği görevine getirilen Bulatovic, 2001'de tekrar seçilmişti. Bulatovic'in görev yaptığı dönemde Sırbistan Karadağ Milli Takımı dünya sıralamasında 43. sıraya geriledi. 
     
</TEXT>
</DOC>
