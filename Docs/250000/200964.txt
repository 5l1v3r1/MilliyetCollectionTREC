<DOC>
<DOCNO> 200964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur38.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik Üssü'nün önemi devam ediyor 
</HEADLINE>
<TEXT>

     ABD Dışişleri Bakan Yardımcısı Marc Grossman, ABD'nin yurtdışındaki askeri güçlerinin yeniden yapılandırılması çalışmaları çerçevesinde Ankara'da üst düzey temaslarda bulundu. 
     ABD'nin, dünya genelindeki askeri varlığına yönelik gideceği yeni düzenlemeyi önce NATO merkezi Brüksel'de anlatan Grossman, müttefik ülkelere yapacağı ''danışma'' turuna Türkiye'den başladı. 
     Grossman'ın ilk durağının Türkiye olması, Ankara'da memnuniyetle karşılandı. Bunu, terörle mücadele, demokrasinin yaygınlaştırılması ve güvenlik ve istikrarın sağlanması alanlarında Türkiye'nin ''merkezi konumda'' olduğunun ve olmaya devam edeceğinin bir göstergesi olarak değerlendiren kaynaklar, Grossman'ın önce Ankara'ya gelmesinde Türkiye'nin merkezi konumunun etkili olduğuna işaret ettiler. 
     ABD'nin yeni düzenlemeleri çerçevesinde, İncirlik üssünün öneminin devam edeceğini ifade eden kaynaklar, ancak bu düzenlemelerin Türkiye'nin hukuk sistemi ve Milli çıkarlara uygunluğunun önemine işaret ettiler. 
     ABD'nin karar alması durumunda, gideceği düzenlemelerin birkaç yıl süreceği kaydedilirken, ABD'nin ''daha az ve daha hareketli birlikler'' oluşturmayı hedefledikleri belirtildi. Kaynaklar, yeni düzenlemelerin ABD'nin ittifaka veya güvenlik alanlarında Türkiye'ye yaptığı taahhütleri etkilemeyeceğini belirttiler. 
     Kaynaklar, ABD'nin yeni yapılanmasına Ankara'nın da olumlu baktığını belirtirken, bu çerçevede Türkiye ile ilgili büyük değişikliklerin öngörülmediğini kaydettiler. 
     Kıbrıs konusunun da güdeme geldiği görüşmelerde Grossman, ABD'nin Mayıs 2004'e kadar adada bir çözüme ulaşılması yönündeki görüşlerini Ankara'ya iletti. 
     Grossman, Ankara temasları çerçevesinde Dışişleri Bakanı ve Başbakan Yardımcısı Abdullah Gül, Müsteşar Uğur Ziyal, Genelkurmay İkinci Başkanı Orgeneral İlker Başbuğ ve İstanbul Büyükşehir Belediye Başkanı Ali Müfit Gürtuna'yla biraraya geldi. 
     
</TEXT>
</DOC>
