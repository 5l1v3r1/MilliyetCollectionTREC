<DOC>
<DOCNO> 217396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun31.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Rumlara silahlanmayı sorduk, hava gerginleşti'' 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs müzakerelerinde bugün, ''esas temel konulara eğilir hale'' geldiklerini belirterek, ''Ama henüz bir çıkış yoluna çıkmadık. Çalışmalar devam edecektir'' dedi. 
     Cumhurbaşkanı Denktaş, düzenlediği basın toplantısında, müzakereler hakkında bilgi verdi. Görüşmede, Rum tarafına, füzelerin menzilini artırmalarını sorduklarını belirten Denktaş, ''bu sırada havanın gerginleştiğini'' kaydetti. 
     Denktaş, Rum yönetimi lideri Tasos Papadopulos'un, ''Sizde 25-30 bin Türk askeri varken, bunu nasıl sorarsınız '' diye kendilerine tepki gösterdiğini ve ''Bunu nasıl sorarsınız, silahlanma haktır'' kabilinden tutum takındığını söyledi. 
     Cumhurbaşkanı Denktaş, füzelere 30 milyon Kıbrıs Lirası harcadıklarının doğru olup olmadığını sorduğunda, Papadopulos'un, ''Ben bu konuları burada konuşmam'' diye kendilerine yanıt verdiğini belirtti. 
     Bu konunun görüşmelerin sonunda gündeme geldiğini ve ''ortamın iyice gerildiğini'' bildiren Denktaş, Papadopulos'un kendileriyle el sıkışmadan, herkesten önce görüşme salonundan ayrıldığını kaydetti. 
     Denktaş, KKTC vatandaşları içinden Rum kesiminin Avrupa Parlamentosu seçimleri için yaptığı davete icabet eden olması durumunda, bunun KKTC vatandaşlığını reddetmek anlamına geleceğini söyledi. 
     Denktaş, bugünkü görüşmelerde ekonomik komitenin çalışmasıyla ilgili uzun bir tartışma olduğunu ve komitenin oluşması yönünde karar alındığını belirterek, geçici dönemde Kıbrıs Türk ekonomisinin korunması için tedbirler gerektiğini, ancak Annan planında bununla ilgili madde bulunmadığını kaydetti. 
     Denktaş, bu çerçevede bu konunun ele alınarak tatmin edici bir şekilde halledilmesi gereği üzerinde durduklarını bildirdi. 
     Rum yönetimi lideri Tasos Papadopulos'a ''Kıbrıs meselesi sanki halledilmeyecekmiş ve sanki Kıbrıslılar Rumların vatandaşı gibi Avrupa Parlamentosu seçimleri için yapılan daveti'' sorduklarını söyleyen Denktaş, şunları kaydetti 
     ''Bunun yapılan müzakerelerle bağdaşmayacağını ve Kıbrıs Türklerinde kuşku yarattığını duyurduk. Onlar, anlaşma olmasa dahi, Kıbrıs vatandaşı olduğunu söyleyen insanlar eğer isterlerse seçimlere katılabilirler, biz bunun hazırlığını yaptık, kimseye baskı yapmıyoruz demektedirler. Bizim içimizden bu davete icabet eden olursa bunun anlamı KKTC vatandaşlığını reddetmektir. Mesele halledilmeden bunu yapmak sadece Rumlara faydalı olur. Bunu yapacak 3-5 kişi olabilir ama halkımızın bu konuda dikkatli olması ve böyle tuzaklara düşmemesi gerekir.'' Denktaş, Papadopulos'un ''BM Genel Sekreteri Kofi Annan'a verdiği değişiklikler listesinin bazı misaller içerdiğini, dolayısıyla tam bir liste olmadığını, bu listeyi daha da açmak istediğini'' söylediğini belirterek, kendilerinin buna bir itirazı olmadığını kaydetti. Denktaş, ''Çünkü görüşmeler sırasında daha detaylı yerlere gidebiliriz. Dolayısıyla buna bir itirazımız yok'' diye konuştu. 
     BM Genel Sekreteri'nin Kıbrıs Özel Temsilcisi Alvaro De Soto'nun hazırladığı bir belge bulunduğunu, ancak Papadopulos'un bunu daraltıcı bulduğunu söyleyen Denktaş, ''Buna biz de itiraz etmedik. Çünkü biz de böyle sıkı bir ceket içine girmek istemiyoruz. Görüşeceğimiz çok şeyler vardır'' dedi. 
     Denktaş, ana konularda yapacakları tadilattan sonra kendilerinin isteğinin Annan planını önlerine açıp, süratle madde madde geçerek, yapılan ana tadilatın gerektirdiği diğer tadilatları da gözden geçirmek olduğunu bildirdi. 
     Denktaş, derogasyonlar konusunda Rum tarafına kapsamlı bir belge verdiklerini, ancak Rum tarafının ''Kıbrıslı Türklerin daimi derogasyonları olamayacağı'' konusunda kararlı olduğunu söyledi. 
     Denktaş, görüşmelerde Rum lideri Tasos Papadopulos'un AB'ye girdikten sonra Kıbrıs'ın temsiliyeti konusunda, tek bir temsilcinin bunu yapamayacağı, daha da genişlemek gerektiği üzerinde durduğunu belirtti ve Rumların amacının burada Kıbrıs Türklerine verilen hakları kısıtlamak olduğunu ifade etti. 
     Papadopulos'a bu konuda ''Annan planındaki ilgili maddeye atıf yaparak, ne gibi tadilatlar yapmak istediğini yazılı olarak görmek istediklerini'' söylediklerini belirten Denktaş, ''Yazılı olarak bize versin ki, ona göre biz de kendi görüşümüzü ekleyerek, gerekirse karşı tadilat sunarak bir yere varmaya çalışalım'' dedi. 
     Bu nedenle bu konunun da yarına kaldığını bildiren Denktaş, sözlerini şöyle sürdürdü 
     ''Bizim baktığımız Kıbrıslılık ağır basıyor. Kıbrıs Türk, Kıbrıs Rum falan yere atanır konusunda, ''Hayır, Kıbrıslı atanır'' diyorlar . Irk, lisan, kültür üzerine ayrımdan kaçınmak istiyorlar. Bunun bizi nereye götüreceğini siz anlarsınız.'' Annan planında her bir kurucu devletten 24 senatör atanacağının belirtildiğini, kendilerinin bunu 24 Türk, 24 Rum senatör diye okuduklarını belirten Denktaş, 1960 anlaşmalarının ruhunun bu olduğunu, bu anlaşmaların hala yürürlükte olduğunu kaydetti. Denktaş, şöyle konuştu 
     ''Dolayısıyla bu devletten gelir diyerek, bize sokacakları Rumlara da siyasi haklar vererek, 24 Türk yerine 16 Türk-8 Rum, 18 Türk-6 Rum gibi bir oyun oynanmak isteniyor ve bunda çok kararlı görünüyorlar. Biz de aynı şekilde kararlıyız. Bu şekilde bu iş olmaz.'' 
     
     DEROGASYONLAR KONUSU 

     Derogasyonlar konusunda kapsamlı bir belge verdiklerini belirten Denktaş, Annan planında da bu konuya atıflar ve derogasyonların AB tarafından nasıl korunacağı konusunda görüşler bulunduğunu kaydetti. Denktaş, yasal açıdan bunun nasıl olacağını Rum tarafına detaylı bir şekilde anlattıklarını kaydetti. 
     Rumların buna da itiraz ettiğini söyleyen Denktaş, Rum tarafının ''Kıbrıs artık AB'ye alınmıştır. Dolayısıyla daimi derogasyonlarınız olamaz, geçici derogasyonlar olabilir. Ama bunlar da insan hakları mahkemesinde ele alınabilir. Bunları da önlemek mümkün değildir'' dediğini aktardı. Denktaş, bu konuda da bir yere varamadıklarını bildirdi. 
     
     RUMLARIN SAVUNMA HARCAMALARI 

     Rumların füzelere sarfettiği paraları ve Avrupa Parlamentosu için yapılan çağrının devam eden görüşmelerle nasıl bağdaştığını sorduklarını belirten Denktaş, şunları söyledi 
     ''Burada hava biraz gerginleşti. Papadopulos, 'Sizde 25-30 bin Türk askeri varken, bunu nasıl söylersiniz ' gibi bir laf etti, yani silahlanma haktır kabilinden. Bu doğru mu, yanlış mı diye ısrar edince, ben bunları burada konuşamam dedi ve el sıkmadan da ayrıldı. Toplantı sona ermişti, ilk çıkan o oldu.'' Denktaş, bugünkü görüşmeleri şöyle özetledi 
     ''Dolayısıyla bugün aldığımız netice, temel konulara eğilir hale geldik, ama bir çıkış yoluna çıkmadık. Çalışmalara yarın saat 10.00'da devam edilecektir.'' Cumhurbaşkanı Denktaş, görüşmelere yarın saat 10.00'da devam edileceğini belirtti. 
     Denktaş, Kıbrıs'ta kilisenin 100 yıldır Türkleri toprağından etme siyaseti olduğunu söyleyerek, korunmanın hakları olduğunu ve bunda ısrar ettiklerini bildirdi. 
     Denktaş, derogasyonlara ilişkin bir soru üzerine, bu meselenin kendileri için hayati olduğunu söyleyerek, şöyle devam etti 
     ''Çünkü kimliğimizi ve iki kesimliliği korumak istiyoruz. İki kesimlilik bir bakıma AB normlarına aykırıdır. AB normları çalışacak olursa bütün Rumların eski yerlerine gelme hakkı doğar. Papadopulos da bunun böyle olması gereği üzerinde durmaktadır. Biz bunları önleyici tedbirler istiyoruz ki fiilen vardır. Şimdi AB meselesi ortaya girince bunları havaya uçurma çabasıyla karşı karşıyayız.'' Avrupa'da birçok yerde küçük ülkelerin kendi toprak, ekonomik ve kişisel varlıklarını korumak için bu tür daimi derogasyonlar getirdiklerine işaret eden Denktaş, mesela Almanların komşu bir ülkede yazlık ev alabilecekleri ama daimi ev alamayacakları şeklinde derogasyon bulunduğunu kaydetti. Malta için de aynı şekilde her isteyenin gelip toprak alamayacağı şeklinde bir derogasyon bulunduğunu hatırlatan Denktaş, bunlara kendilerinin de ihtiyacı olduğunu bildirdi. 
     Denktaş, ''Çünkü benim hatırladığım kadarıyla Kıbrıs'ta kilisenin 100 yıldır Türkleri toprağından etme siyaseti vardır. Türke toprak satmama, Türkten toprak alma siyasetinin biz acılarını yaşadık. O yüzden korunma hakkımızdır ve ısrar ediyoruz'' dedi. 
     Cumhurbaşkanı Denktaş, derogasyonlara ilişkin hazırladıkları belgeyi De Soto'ya da verdiklerini belirterek, De Soto'nun da kendi değerlendirmesini yapacağını kaydetti. 
     
     ''RUH DEĞİŞİKLİĞİ İÇİN DUACIYIZ'' 

     Rumların Kıbrıs adına AB'ye girmiş olmasının durumu değiştirmeyeceğini belirten Denktaş, Kıbrıs'ta çözüm ve anlaşma olursa Rumlarla yapılan anlaşmaların teker teker gözden geçirileceğini bildirdi. Denktaş, Kıbrıs'ta iki halkın varlığı konusuna gelince zorluklarla karşı karşıya kaldıklarını söyleyerek, ''Umarız ki zaman içinde bu zorluklar kalkar'' dedi. 
     Denktaş, müzakerelerde 3 günün geride kaldığının hatırlatılması üzerine, ''Ümidimiz bir ruh değişikliğidir. Bunun için duacıyız'' diye konuştu. 
     Denktaş, ''Adamlar kendilerini her şeyi başarmış, AB'ye girmiş, bize pek muhtaç olmayan bir durumda görüyorlar'' ifadesini kullandı. 
     
     ANNAN PLANININ 9. EKİNİN 6. MADDESİ 

     Annan planının 9. eki 6. maddesinin, varılacak bir anlaşmanın üye ülkelerin parlamentolarının onayından geçmesinden bahsettiğinin hatırlatılması üzerine Denktaş, Annan planında bu konuya gerçekçi bir şekilde temas edildiğini kaydetti. Bugünkü görüşmelerde bu konuyu açtıklarını ve tatmin edilmeleri için bunun böyle olması gerektiğini söylediklerini belirten Denktaş, Rum tarafının yanıtının ''Biz AB'ye girdik, artık tekrar hükümetlere sorulmaz'' olduğunu bildirdi. Denktaş, Rumların bu yaklaşımının doğru olmadığını söyleyerek, şöyle devam etti 
     ''AB'ye giren makam Kıbrıs makamıdır. Şimdi bizimle anlaşma yapılırsa yeni bir Kıbrıs ortaya çıkmış olacaktır. Bunun doğurucağı siyasi yaklaşımlar nedir, nasıl olacak, nasıl o Kıbrıs'ın yapmış olduğu anlaşmayı yeni Kıbrıs'ın doğuşu ile bağdaştıracağız, bunlar önümüzdeki konulardır. Bunları AB ve BM ile Türkiye ele alıp konuşacaktır.'' Denktaş, ''Bugünkü görüşmeyi olumsuz olarak nitelendirebilir miyiz'' sorusu üzerine, ''Ben hiçbir görüşmeyi olumsuz diye nitelendirmem. Görüşmede neler olduğunu size söyledim. Sizin değerlendirmeniz bizim için makbuldür'' dedi. 
     Yarınki görüşmelerin gündeminin ne olduğunun sorulması üzerine de Denktaş, Rumların yarın temsiliyet konusunda istedikleri tadilatın yasaya dönüştürülmüş şeklini taslak halinde vereceklerini ve birlikte bunun üzerinde çalışacaklarını bildirdi. 
     
</TEXT>
</DOC>
