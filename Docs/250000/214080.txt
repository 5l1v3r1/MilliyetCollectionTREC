<DOC>
<DOCNO> 214080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo07.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltına alınan Göztepeli 22 taraftar, adliyeye sevk edilecek... 
</HEADLINE>
<TEXT>

     İkinci Lig A Kategorisi'nde oynanan olaylı Karşıyaka-Göztepe maçından sonra gözaltına alınan Göztepeli 22 taraftarın ''görevli memura müessir fiil'' suçlamasıyla adliyeye sevk edileceği bildirildi. 
     Alınan bilgiye göre, Atatürk Stadı'nda dün oynanan maç sırasında taşkınlık yaparak görevli polis memurlarının yaralanmasına sebebiyet veren Göztepe taraftarı 22 kişinin sorgulaması, Çınarlı Karakolu'nda sürüyor. 
     Göztepeli taraftarların taş ve koltukları sökerek atması sonucu yaralanan açık tribünden sorumlu Turizm Şube Müdürü Mehmet Elibol, Çevik Kuvvet Şube Müdürlüğü'nde görevli Başkomiser Ziyattin Oktay, Komiser Şemsettin Kulaksız, Yücel Yılmaz, polis memurları Tuncay Diker, Müferrek Taşkıran, Ali Demirkapu, Hakan Sürgit, Erkan Kaya, H. Ömer Tatlısu, Mehmet Efe, İlhan Gümüş, Yasin Kahraman, İbrahim Yıldırım ve Übeyit Aydın'ın durumunun ''iyi'' oldukları bildirildi. 
     Stat çıkışında taraftarlar tarafından camları kırılan araç sürücülerinden hiç birinin henüz polise şikayet başvurusunda bulunmadığı öğrenildi. 
     
     ''AMİGO İSMAİL'' ARANIYOR 

     Bu arada, ''Amigo İsmail'' olarak bilinen Göztepe takımının tribün lideri İsmail Kocaoğlu, ''taraftarı tahrik edici hareketlerde bulunduğu'' iddiasıyla polisçe aranıyor. 
     Gece boyunca arandığı adreslerde bulunamayan Kocaoğlu'nu arama çalışmasının sürdüğü kaydedildi. 
     Gözaltında tutulan Göztepeli 22 taraftarın işlemlerinin ardından ''görevli memura müessir fiil'' suçlamasıyla adliyeye sevk edileceği bildirildi. 
     
     SADIKLAR GÜVENLİK ÖNLEMLERİNİ YETERLİ GÖRDÜM 

     Gençlik ve Spor İzmir İl Müdürü Sabri Sadıklar, İkinci Lig A Kategorisi'ndeki olaylı Karşıyaka-Göztepe maçında güvenlik önlemlerinin yeterli olduğunu, güvenlik görevlilerin olayları önlemek için büyük çaba harcadığını kaydetti. 
     Sabri Sadıklar, A.A muhabirine yaptığı açıklamada, karşılaşmada yaşanan olayları üzüntüyle karşıladığını belirtti. 
     Sezon başında yapılan TSYD Ege Dostluk Turnuvası'ndaki Göztepe-Karşıyaka maçında çıkan olayların ardından İzmir'in spor kamuoyunda büyük bir ''töhmet'' altında kaldığını söyleyen Sadıklar, olaylar sonrasında her iki kulüp yöneticisi ve taraftar temsilcilerinin dostluk mesajları verdiğini hatırlatarak, şöyle dedi 
     ''Bu kadar kardeşlik, birlik, hemşehrilik mesajından sonra böyle bir olayın yaşanması bizi hayrete düşürdü. Yeniden böyle olaylar yaşanmasını hiç beklemiyorduk. Karşılaşmanın canlı yayınlanması nedeniyle de Türkiye İzmir'i hiç istemediğimiz görüntülerle izledi.'' Stat çevresi ve içinde alınan güvenlik önlemlerine de değinen Sadıklar, ''Güvenlik önlemlerini yeterli gördüm. Olayın teknik detaylarını bilemem ancak oldukça çok polis vardı. İl Emniyet Müdürü Halil Tataş ve diğer yetkililer görevlerinin başındaydılar. Büyük gayret gösterdiler. Sahaya bir kişinin girmesi karşılaşmanın yaklaşık 30 dakika durmasına neden oldu'' dedi. 
     Statlardaki şiddet olaylarına caydırıcı cezalar getiren yeni yasa tasarısının TBMM'de beklediğini de söyleyen Sadıklar, ''Yasa yürürlüğe girdiğinde caydırıcı müeyyideler getiriyor. Bunun için çok daha iyi olacak'' diye konuştu. 
     
</TEXT>
</DOC>
