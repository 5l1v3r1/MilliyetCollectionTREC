<DOC>
<DOCNO> 200546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun06.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 30 cm kar... 
</HEADLINE>
<TEXT>

     ABD'nin kuzeydoğu eyaletlerini haftasonu etkisi altına alan yoğun kar yağışı yüzünden başta New York olmak üzere pek çok yerleşim merkezinde kar kalınlıkları 30 santimetreye ulaştı. 
     New York belediye yetkilileri, uzunluğu 10 bin kilometreyi bulan kent sokaklarındaki karları temizlemek için 1300 özel donanımlı araç ile 350 tuz kamyonunun hizmete sokulduğunu belirttiler. 
     Yetkililer, kent halkından imkan nispetinde özel araçlarını kente sokmamalarını ve toplu taşım araçlarından yararlanmalarını istiyorlar. 
     Yoğun karın hafta sonuna denk gelmesi görevlilerin işini kısmen de olsa kolaylaştırdı. 
     Bu arada, kar yüzünden toplanamayan çöplerin alınmasına bugün başlanacağı kaydedildi. 
     
     BÜTÇENİN YARISI HARCANDI 
     Öte yandan, belediye yetkilileri, New York'ta kış mevsiminin resmen başlamasına daha 2 hafta varken, kar kaldırma çalışmaları için ayrılan bütçenin yarısının şimdiden tükendiğini söylediler. 
     Brooklyn'deki Prospect parkta çocuklarla paten yapan New York belediye başkanı Michael Bloomberg, ''kar kaldırma çalışmaları için harcanan paranın yaklaşık 12 milyon dolar olduğunu'' ifade etti. 
     
     UÇUŞLAR İPTAL 
     Kar yüzünden kentin Kennedy, Laguardia ve Newark havaalanlarında çok sayıda uçuşun iptal edildiği bildirildi. 
     Bu arada, önceki gün 3 saati bulan uçuşlardaki gecikmenin dün gece bir saate indiği öğrenildi. 
     Amtrak tren şirketi de yolculardan önceden rezervasyon yaptırmalarını istedi, aksi takdirde ayakta kalabilecekleri uyarısında bulundu. Uçuşların iptal edilmesi yüzünden halkın şehirlerarası yolculuklarda trene hücum ettiği belirtiliyor. 
     
     EVSİZLERE SICAK YATAK 
     Kar yüzünden kentte yaşayan çok sayıda evsizin de güç durumda kaldıkları bildiriliyor. Belediye yetkilileri, ''bu kişiler için açılan barınaklarda herkese yetecek kadar sıcak yatak bulunduğunu'' açıkladılar. Barınaklarda evsizlere sıcak yemek de verildiği belirtildi. 
     
</TEXT>
</DOC>
