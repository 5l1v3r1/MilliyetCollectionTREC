<DOC>
<DOCNO> 229558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun25.html </URL>
<DATE> 2004/04/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Denktaş Rumlar 'hayır' dedi diye, biz 'evet' diyemeyiz 
</HEADLINE>
<TEXT>

     KKTC Cumhurbaşkanı Rauf Denktaş, ''Rumlar Annan planına 'hayır' dedi diye, kendilerinin 'evet' demesi gerekmediğini'' belirterek, ''Rumların peşinden gidilirse egemenliğin ve devletin bir tarafa gideceğini'' söyledi. 
     Rumların ne yapacağının kendileri için ölçü olmadığını ifade eden Denktaş, Rum yönetimi lideri Tasos Papadopuos'un, halkına ''Annan planına 'hayır' deyin'' çağrısı yaptığını anımsatarak, ''Biz ne yapmalıyız, biz kimiz ve bizi ne kurtarır Bunları düşünerek hareket edelim'' dedi. 
     Denktaş, Kıbrıs Türkünün en köklü eğitim kurumu Türk Maarif Koleji'nin TMK 40. kuruluş yıldönümü nedeniyle düzenlenen törende yaptığı konuşmada, Papadopulos'un, dün akşam halkına, ''Niye referandumda 'evet' diyeceksiniz Referandumdan bir hafta sonra 'Kıbrıs Cumhuriyeti' adı altında biz Avrupa Birliği'ne giriyoruz. Niye bu plana 'evet' diyelim ve Türklere verilen şeylere boyun eğelim'' dediğini anımsatarak, şöyle devam etti 
     ''Bizim de 40 yıldır söylediğimiz budur. Siz Ruma 'Meşru Kıbrıs hükümetisin' dediğiniz sürece, bu yalan unvan altında bu adamlar Kıbrıs'ı alıp gitme oyununu oynayacaklar, bizimle anlaşmaya gelmezler, gelmek ihtiyacını duymazlar. Bunlara 'Meşru Kıbrıs hükümetisin' diyenler, Kıbrıs'ta barışı önlemektedirler. Bunlara Kıbrıs Türklerinin hükümeti olmadıklarını, olmayacaklarını söyleyin, göreceksiniz barış ne kadar yakın olacak. Söylemiyorlar. Onların da kendilerine göre hesapları var. 
     Dolayısıyla aman Rum 'hayır' dedi diye biz 'evet' diyelim, sakın ha İnsan önündekinin kuyuya mı düştüğüne bakar, dağa mı çıktığına bakar. Kendisinin yolu bir düz yol ise devletini, eşitliğini, egemenliğini korumak yolu ise, ne kuyuya düşenin arkasından kuyuya düşer, ne dağa taşa tırmananın peşinden dağa taşa tırmanır.'' ''İstediklerinin gayet basit olduğunu'' kaydeden Denktaş, ''devlet kuran insanların devletinin kabul edilmesi gerektiğini'' söyledi. 
     Denktaş, TMK'nın Kıbrıs Türkünün var oluş mücadelesinde önemli bir yeri olduğuna işaret ederek, öğrencilerin bunun bilincinde olmasını istedi. 
     Rum tarafıyla iki kesimlilik ve eşitlik temelinde iyi komşuluk yapmak istediklerini kaydeden Denktaş, ''Rumların başımızda horoz gibi ötmesine müsaade etmeyiz'' dedi. 
     Kendi çocukluk döneminde eğitimin sıkıntılarını anlatan Denktaş, öğrencilerden, içlerinde Türklük ve anavatan sevgisinin olmasını istedi. 
     Anavatan sayesinde var olduklarını ve devlet sahibi olduklarını belirten Denktaş, ''bir devletin doğuşunun, bir kadının çocuk doğurması kadar sancılı ve kanlı olduğunu'' vurguladı. ''Devlet kaybedilirse doğuşun bir daha olmayacağını'' kaydeden Denktaş, öğrencilerden kimliğine sahip çıkmalarını, bayrağa, devlete ve anavatana bağlı olmalarını istedi. 
     Annan planının 5 kez değiştiğini ve çıktığı günden beri buna ''olmaz'' dediklerini ve hala ''olmaz'' demeye devam ettiklerini ifade eden Denktaş, şöyle konuştu 
     ''Eğer bu plan devletimizi korumuş olsa, eşitliğimizi vermiş olsa, egemenliğimize saygılı olsa, bizi yeniden göçmen yapmasa, Rumları içimize getirip başımıza öttürmese, acaba biz buna 'hayır' der miyiz, niye diyelim Bunlara saygılı olsa, insanlarımızı perişan etmese der miyiz, demeyiz. Niçin bazı şeyler verilmiş görünüyor, esas temeli alıyor '' 
     
</TEXT>
</DOC>
