<DOC>
<DOCNO> 230036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas12.html </URL>
<DATE> 2004/04/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD'de beyazların oranı 2050'de yüzde 50'ye inecek 
</HEADLINE>
<TEXT>

     ABD'de, medeni haklar hareketi sayesinde, ırklar arası ilişkilerin olumlu yönde hayli yol katettiği yapılan bir nabız yoklamasıyla ortaya çıktı. 
     Gallup Enstitüsü tarafından, okullarda ırk ayırımının anayasaya aykırı olduğuna karar verilen davanın 50. yıldönümü dolayısıyla gerçekleştirilen nabız yoklamasına yanıt veren beyazların yüzde 90'ı, zencilerin yüzde 73'ü ve hispaniklerin yüzde 76'si ''ilişkilerin hayli iyileştiği'' görüşünü savundular. 
     Bu arada zencilerin yüzde 78'i, hispaniklerin yüzde 61'i ve beyazların yüzde 57'si ''başka cinsten insanlarla aynı ortamda yaşamaktan sıkıntı duymayacaklarını'' söylediler. 
     Bu gelişmeye rağmen yoklamaya katılanların yüzde 63'ü ''ABD'de ırklar arası ilişkilerin her zaman sorun olmaya devam edeceği'' görüşünde olduklarını belirtmekten geri kalmadılar. Aynı şekilde zencilerin yüzde 49'u ''son zamanlarda ayırımcı muameleye maruz kaldıklarını'' ifade ettiler. 
     
     BEYAZ ORANI DÜŞÜYOR 

     Öte yandan, ABD'de halen yüzde 69 olan beyaz oranının 2050 yılında yüzde 50.1'e düşeceği öngörüldü. Halkın yüzde 56'sı ''bunun önemli olmadığını'' söylerken, nüfusun yüzde 13'ü ''bunun kötü bir şey olacağını'' ileri sürdü. 
     Gallup Enstitüsü'nün nabız yoklaması Amerikalıların yüzde 73'ünün ırklar arası evliliklere karşı çıkmadıklarını da ortaya koydu. 1958'de yapılan ve sadece beyazların katıldığı bir nabız yoklamasında bu oran yüzde 4'tü. 
     
</TEXT>
</DOC>
