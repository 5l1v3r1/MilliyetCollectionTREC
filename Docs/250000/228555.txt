<DOC>
<DOCNO> 228555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/yasam/yas00.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda bu kez 'davul çaldı' 
</HEADLINE>
<TEXT>

   Yörüngede dolaşan UUİ'deki Rus ve ABD'li uzay adamları, 'Davul sesi duyduk' deyince Dünya alarma geçti. UUİ'de daha önce de 'garip sesler' duyulmuştu 
      Cenk Başlamış 
   
   Uluslararası Uzay İstasyonu'nda UUİ görevli uzay adamları, kısa bir aradan sonra yeniden 'olağandışı sesler' duydu. 
   Rus kozmonot Aleksandır Kareli, Moskova'daki Uçuş Kontrol Merkezi ile önceki gün kurduğu bağlantı sırasında duyduğu gürültüyü 'davul sesi'ne benzetti. İstasyonun ABD'lilere ait bölümünde bulunan astronot Michael Foale de, davula benzer bir ses duyduğunu söyledi. 
   Rus ve Amerikan uçuş kontrol merkezleri, Kareli'nin uyarısı üzerine sesin kaynağını araştırmaya başladı, ancak henüz sonuç alamadı. Rus Uçuş Kontrol Merkezi, istasyondaki bütün cihazların normal çalıştığını açıkladı. 
   Amerikan Uzay ve Havacılık Dairesi de NASA da hayati bir tehlike bulunmadığını bildirdi. Ancak Kareli ile Foale, ikinci kez UUİ'de olağandışı bir ses duyduklarını söylüyor. 
   
   Sesin kaynağı meçhul 
   Kasım 2003'te de uzay adamları konserve kutusunun metale çarpmasına benzeyen bir ses duyduklarını bildirmiş, sesin kaynağı belirlenememişti. İki uzay adamı şubattaki uzay yürüyüşü sırasında sesin nedenini araştırmayı planlıyordu. Ancak, Kareli'nin giysinin aşırı ısınması nedeniyle uzay yürüyüşü yarıda kalmıştı. 
   Kareli ile Foale'nin görev süreleri, yaklaşık üç hafta sonra dolacak ve iki uzay adamı Dünya'ya dönecek. 
   
   
</TEXT>
</DOC>
