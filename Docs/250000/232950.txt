<DOC>
<DOCNO> 232950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur47.html </URL>
<DATE> 2004/04/19/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Sezer, Uzman Jandarma kanunu ile birlikte 3 kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, 4 kanunu onayladı. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer tarafından onaylanan kanunlar şunlar 
     - 5132 sayılı ''Türkiye Cumhuriyeti Hükümeti ile Letonya Cumhuriyeti Hükümeti Arasında Gümrük Konularında İşbirliği ve Karşılıklı Yardım Anlaşmasının Onaylanmasının Uygun Bulunduğuna Dair Kanun'', - 5133 sayılı ''Aile Mahkemelerinin Kuruluş, Görev ve Yargılama Usullerine Dair Kanunda Değişiklik Yapılmasına İlişkin Kanun'', - 5134 sayılı ''Noterlik Kanununun Bir Maddesinde Değişiklik Yapılmasına Dair Kanun'', - 5135 sayılı ''Uzman Jandarma Kanununda Değişiklik Yapılmasına Dair Kanun'' Kanunlar, yayımlanmak üzere Başbakanlığa gönderildi. 
     Cumhurbaşkanı'nca onaylanan kanunlardan ''Aile Mahkemelerinin Kuruluş, Görev ve Yargılama Usullerine Dair Kanunda Değişiklik Yapılmasına İlişkin Kanun''la, aile mahkemeleri vesayet ve denetim makamı olmaktan çıkarılıyor. Halen aile mahkemelerinde devam etmekte olan vesayet ile ilgili davalar yetkili ve görevli mahkemelere devredilecek. 
     Aile mahkemelerinde görev alacak hakimlerde evli, çocuklu ve 30 yaşını doldurmuş olma koşulu kaldırılıyor. Buna göre, aile mahkemelerinde görev alacak hakimler için evli, çocuklu ve 30 yaşını doldurmuş olmak sadece tercih nedeni olacak. 
     ''Noterlik Kanununun Bir Maddesinde Değişiklik Yapılmasına Dair Kanun'', Hukuk fakültesi mezunu idari yargı hakim ve savcılarının da noterlik stajından muaf tutulmalarını öngörüyor. 
     Kanun, adli ve askeri yargı hakimlik yahut savcılıklarına ya da hukuk fakültesi mezunu olup, idare yargı hakimlik ve savcılıklarına atanmış veya avukat unvanını kazanmış olan yahut Avukatlık Kanunu'na göre staj ve avukatlık sınavı şartlarından bağışıklı olarak avukatlığa kabul olunmaya hak kazanmış bulunanların noterlik stajına tabi olmayacaklarını hükmediyor. 
     Anayasa Mahkemesi, idari yargıda görev yapan hakim ve savcıları noterlik stajından muaf tutmadığı gerekçesiyle Noterlik Kanunu'nun 6. maddesinin birinci fıkrasını, eşitlik ilkesine aykırı bularak iptal etmişti. 
     Kanun değişikliği ile bu eşitsizlik gideriliyor. 
     ''Uzman Jandarma Kanununda Değişiklik Yapılmasına Dair Kanun'' ise jandarma bando komutanlıklarında bayan personelin de istihdam edilmesini öngörüyor. 
     Kanun, sadece jandarma bando komutanlıklarında istihdam edilmek üzere 18 yaşını bitirmiş, 24 yaşını geçmeyen, en az lise veya dengi okul mezunu bayanların da uzman jandarma kaynakları arasında yer almasına imkan tanıyor. 
     
</TEXT>
</DOC>
