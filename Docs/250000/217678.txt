<DOC>
<DOCNO> 217678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun37.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Yönetimi, Ada'daki İngiliz üsleri için para istiyor 
</HEADLINE>
<TEXT>

     Kıbrıs Rum yönetimi, İngiltere'nin Ada'daki üsleri için 1963 yılından beri ödeme yapmadığını bildirerek, Kıbrıs'ta tarafların anlaşmaya varmasından sonra bu parayı talep edebileceklerini açıkladı. 
     Ada'daki iki kesimin birleşmesi halinde, ülkenin Kuzey'den kaynaklanan bir ekonomik sıkıntıyla karşı karşıya kalacağını söyleyen Rum yönetimi lideri Tasos Papadopulos'un ekonomi danışmanı Aleksis Galanos, ''üsler için topraklarımızın kullanımı karşılığı biriken borçların ödenmesi zamanı'' dedi. Galanos, İngiltere'nin bu parayı ödemediğini çünkü Türkler ve Rumlar arasında ayrım yapmak istemediğini, ancak barış anlaşmasına ulaşılması halinde bu nedenin ortadan kalkacağını belirtti. 
     Rum yönetimi Ekonomik Danışma Komitesi Başkanı olan Galanos, Reuters'a verdiği özel demeçte, şunları söyledi 
     ''İngiltere'nin ne kadar borcunun biriktiğini tam olarak bilemiyorum. 1963'ten beri bir Penny bile ödemediler. Ayrıca Kuzey ile birleşildiğinde, Türk kesiminin şu anki ekonomik geriliğinden ötürü bir yük binecek. Bu nedenle yalnızca üslerden kaynaklanan borçların ödenmesiyle yetinilmemesi, bu yükün üstesinden gelinmesi için acilen Ada'ya yardım edilmesi gerek.'' Ada'daki İngiltere Büyükelçiliği'nin bir yetkilisiyse bu konuda yaptığı açıklamada, ''Konu bizimle yıllardır görüşülmedi. Eğer gündeme getirilirse bakılır'' dedi. 
     Galanos, başında bulunduğu komitenin, bu konunun İngiltere'nin gündemine getirilmesi için Rum kesimi lideri Papadopulos'a ısrar edeceğini belirtti. 
     
</TEXT>
</DOC>
