<DOC>
<DOCNO> 215838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur52.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK değişiyor... 
</HEADLINE>
<TEXT>

     Türk Ceza Kanunu'nda TCK , genel tehlike yaratan, topluma ve çevreye karşı işlenen suçlar yeniden düzenleniyor. 
     TBMM Adalet Alt Komisyonu'nun, TCK Tasarısı üzerindeki çalışması sürüyor. TCK'da, genel güvenliği tehlikeye sokan, inşaat ve yıkım sırasında gerekli önlemi almayan, izinsiz olarak ülkeye nükleer enerji sokan ve başkasını radyosyona tabi tutan kişilere önemli cezalar getiriliyor. 
     ''Genel güvenliğin kasten tehlikeye sokulması'' başlıklı madde ile kişilerin hayatı, sağlığı ve malvarlığı bakımından tehlikeli olacak biçimde yangın çıkaran, bina çökmesine, toprak kaymasına, çığ düşmesine, sel veya taşkına neden olan, silahla ateş eden veya patlayıcı madde kullanan kişiye, 6 aydan 2 yıla kadar hapis cezası verilecek. Yangın, bina çökmesi, toprak kayması, çığ düşmesi, sel veya taşkın tehlikesine neden olan kişi hakkında 3 aydan 1 yıla kadar hapis veya adli para cezası istenecek. 
     Taksirle yangına, bina çökmesine, toprak kaymasına, sel veya taşkına neden olan kişi, fiilin başkalarının hayatı, sağlığı veya malvarlığı için tehlikeli olması halinde, 3 aydan 1 yıla kadar hapis cezasına çarptırılacak. 
     
     BAŞKASINI RADYASYONA TABİ TUTAN 
     TCK'da, bir başkasını, sağlığını bozmak amacıyla radyasyona tabi tutan kişiye, 15 yıla kadar hapis cezası verilmesi öngörülüyor. Bu suç belirsiz sayıda kişilere karşı işlenirse, cezanın alt sınırı 5 yıldan az olmayacak. 
     Başkasının malını radyasyona tabi tutan kişinin 5 yıla kadar hapsi istenecek. Kasten bir başkasının hayatına, sağlığını veya malvarlığına önemli ölçüde zarar vermeye elverişli biçimde radyasyon yayan, atom çekirdeklerinin parçalanması sürecine etki eden kişinin de 5 yıla kadar hapsi istenecek. 
     Radyasyon yayılmasına veya atom çekirdeklerinin parçalanması sürecine bir laboratuar veya tesisin işletilmesi sırasında gerekli dikkat ve özen yükümlülüğüne aykırı olarak neden olan kişi, bir başkasının hayatı, sağlığı veya malvarlığına önemli ölçüde zarar verirse 6 aydan 3 yıla kadar hapis cezasına çarptırılacak. 
     Atom enerjisini serbest bırakarak bir patlamaya ve bu surette bir başkasının hayatı, sağlığı ve malvarlığı hakkında önemli ölçüde tehlikeye sebep olan kişi hakkında 5 yıldan az olmamak üzere hapis cezası istenecek. Bunun taksirle yapılması halinde 3 yıla kadar hapis cezasına hükmolunacak. 
     
     NÜKLEER ENERJİ TCK'DA... 
     Yetkili makamlardan gerekli izni almadan patlayıcı, yıkıcı veya zehirleyici maddeleri imal eden, ülkeye sokan, ülkede bir yerden başka bir yere nakleden, muhafaza eden, satan veya satın alan kişi hakkında 5 yıla kadar hapis ve binbeşyüz güne kadar adli para cezası öngörülüyor. 
     Yetkili makamlardan gerekli izni almadan nükleer enerjiyi ülkeye sokan, ülkede bir yerden bir başka yere nakleden, muhafaza eden, satın alan veya işleyen kişi hakkında 3 yıldan 8 yıla kadar hapis ve ikibinbeşyüz güne kadar adli para cezası istenecek. 
     Bu fiillerin suç işlemek için oluşan bir örgütün faaliyeti olarak işlenmesi halinde verilecek ceza yarı oranında artırılacak. 
     
     GEREKLİ ÖNLEMİ ALMAYANA CEZA 
     İnşaat veya yıkım sırasında insan hayatı veya beden bütünlüğü açısından gerekli tedbirleri almayan kişi için 6 aydan 1 yıla kadar hapis veya adli para cezası istenecek. 
     Herkesin gelip geçtiği yerlerde yapılmakta olan işlerden veya bırakılan eşyadan doğan tehlikeyi önlemek için gerekli işaret veya engelleri koymayan, konulmuş olan işaret veya engelleri kaldıran ya da bunların yerini değiştiren kişi, 2 aydan 6 aya kadar hapis veya adli para cezasına çarptırılacak. 
     
     ÇEVREYE KARŞI SUÇLAR 
     TCK'da, çevre kirliliğine neden olan kişilere de ceza geliyor. 
     Mevzuata aykırı olarak ve çevreye zarar verecek şekilde atık veya artıkları toprağa, suya veya havaya kasten veren kişi hakkında 6 aydan 2 yıla kadar hapis cezası istenecek. 
     Atık veya artıkları izinsiz olarak ülkeye sokan kişi, 1 yıldan 3 yıla kadar hapisle yargılanacak. Atık veya artıkların toprakta, suda veya havada kalıcı özellik göstermesi halinde bu ceza 2 katı kadar artırılacak. Bu fiillerin insan veya hayvanlar açısından tedavisi zor hastalıkların ortaya çıkmasına, üreme yeteneğinin körelmesine, hayvanların veya bitkilerin doğal özelliklerini değiştirmeye neden olabilecek niteliklere sahip olan atık veya artıklarla ilgili olarak işlenmesi halinde, 5 yıldan az olmamak üzere hapis cezası ve bin güne kadar adli para cezası öngörülüyor. 
     Bu suçu taksirle işleyen kişi hakkında adli para cezası öngörülürken insan veya hayvanlar açısından tedavisi zor hastalıkların ortaya çıkmasına, üreme yeteneğinin körelmesine, hayvanların veya bitkilerin doğal özelliklerini değiştirmeye neden olabilecek niteliklere sahip olan atık veya artıkların toprağa, suya, havaya taksirle verilmesine neden olan kişi, 1 yıldan 5 yıla kadar hapisle cezalandırılacak. 
     Mevzuata aykırı olarak başka bir kimsenin sağlığının zarar görmesine elverişli bir şekilde gürültü yapan kişi, 2 aydan 2 yıla kadar hapis veya adli para cezasına çarptırılacak. 
     
</TEXT>
</DOC>
