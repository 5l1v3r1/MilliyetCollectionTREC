<DOC>
<DOCNO> 248803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur17.html </URL>
<DATE> 2004/06/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İzmir, Piriştina'yı uğurluyor... 
</HEADLINE>
<TEXT>

     Geçirdiği kalp krizi sonucu vefat eden İzmir Büyükşehir Belediye Başkanı Ahmet Piriştina'nın Adli Tıp Kurumu Morgu'ndan alınan cenazesi, CHP İzmir İl Başkanlığı önüne getirildi. 
     Dokuz Eylül Meydanı'ndaki parti binası önünde düzenlenen törende, 1 dakikalık saygı duruşunda bulunuldu. CHP Genel Başkanı Deniz Baykal ve çok sayıda milletvekilinin katıldığı törende konuşan İl Başkanı Alaattin Yüksel, Piriştina'nın İzmir'de yüzlerce okulu onardığını ve binlerce çocuğa sahip çıktığını belirtti. 
     Yüksel, şunları söyledi 
     ''O çocuklar bugün başkanları için gözyaşı döküyor. 'Çalışma arkadaşlarım' dediği işçiler de onbinlerce İzmirliyle kendisini son yolculuğuna uğurluyor. CHP'liler olarak yarattığın İzmir'i korumaya and içiyoruz. Biz, CHP'liler olarak senin İzmir ile ilgili projelerini ve düşlerini biliyoruz. Yerin hiç bir zaman dolmayacak ama var gücümüzle dürüst karakterinle yaktığın ışığı meşale yapacağız. '' Törende bulunan belediye işçileri, ellerinde ''Seni unutmayacağız'', ''Büyük başkan kalbimizdesin'' yazılı poster ve pankartlar taşıdı. Cenaze, meydandan alkışlarla uğurlandı. 
     Güzergah üzerinde bulunan Atakalp ve El Mikrocerrahi Hastanesi doktorlarıyla hemşireleri, yolun iki tarafına dizilerek, cenaze arabası geçerken saygı duruşunda bulundu, ellerindeki kırmızı karanfilleri arabaya attı. 
     İZFAŞ İzmir Büyükşehir Belediyesi Fuarcılık Hizmetleri, Kültür ve Sanat İşleri AŞ. önünden geçiş sırasındaysa personelin, ''Gitme Kal Bu Şehirde'' şarkısı eşliğinde gözyaşı döktüğü ve kırmızı-beyaz karanfiller attığı görüldü. 
     Daha sonra Piriştina'nın cenazesi, Alsancak Plevne Bulvarı üzerindeki evinin önüne getirildi. Evinin önünde toplanan çok sayıda İzmirli, Piriştina için gözyaşı dökerken, apartman komşularının balkonlardan dualar okuduğu gözlendi. Piriştina'nın eşi Mine ile çocukları, yakınları tarafından güçlükle sakinleştirildi. 
     1. Kordon'dan geçerek törenin yapılacağı Konak Meydanı'na götürülen cenazenin geçişi sırasında, yol kenarına dizilen çok sayıda İzmirli, Piriştina'yı son yolculuğuna üzüntüyle uğurladılar. Vatandaşların bazılarının Meydan'daki törene katılmak için konvoya dahil olduğu görüldü. 
     Konvoy daha sonra güzergah üzerindeki İzmir Ticaret Odası önünden geçti. İZTO Yönetim Kurulu Başkanı Ekrem Demirtaş, burada kısa bir konuşma yaptı. İZTO Yönetim Kurulu üyeleri ve Meclis üyelerinin de bulunduğu kalabalık daha sonra EBSO önüne hareket etti. 
     EBSO Meclis Başkanı Kemal Çolakoğlu, Piriştina'nın içlerinden çıkmış bir kişi olarak başarılı bir işadamı, işçi dostu ve gerçek bir sosyal demokrat olduğunu söyledi. Çokaloğlu, ''Sen aramızdan şimdi ayrılıyorsun, tüm Türkiye, İzmir ve ailen senin için ağlıyor, sanayici senin için ağlıyor. Bir tek cennettekiler seviniyor. Seni bekliyorlar. Hakkınızı helal edin'' dedi. 
     İZTO ve EBSO binasından Piriştina'nın tabutu üzerine çiçekler atıldı. 
     
     KONAK MEYDANINA GETİRİLDİ 

     Geçirdiği kalp krizi sonucu ölen İzmir Büyükşehir Belediye Başkanı Ahmet Piriştina'nın konvoy eşliğinde Adli Tıp Morgu'ndan alınan ve çeşitli güzergahlardan geçirilen cenazesi Konak Meydanı'na getirilerek, katafalka yerleştirildi. 
     Siren sesleri ve alkışlar arasında, konvoy eşliğinde Konak Meydanı'na giren cenaze arabasından tabutu, ikişer polis memuru, asker ve zabıta memuru indirdi. Tabutu gören vatandaşların dua ettiği gözlendi. Tabutun, belediyenin halk girişinde hazırlanan katafalka knulması sırasında vatandaşlar, ''En büyük başkan, bizim başkan'' diye bağırdılar. Piriştina'nın eşi Mine, çocukları Levent ve Zeynep ile diğer aile fertleri de cenazeyle birlikte törenin yapılacağı alana geldi. 
     Saygı duruşunda bulunulmasının ardından önce Büyükşehir Belediyesi Başkan Vekili Yusuf Ali Karaman konuştu. İzmir'in sadece belediye başkanını değil, ağabeyini, kardeşini en yakın dostunu da kaybettiğini belirten Karaman, Piriştina'nın çağdaş sosyal demokrat belediyeciliğin en büyük imzası olduğunu ifade etti. 
     Karaman, şunları söyledi 
     ''Ama bu 5 yılda İzmir'de yapılan bu fiziki ve düşünsel devrimin yanında bir başka olgu daha yaptı sevgili başkan. Tüm İzmirlilerin tüm Egeliler'in tüm Türkiye'nin gönlünü kazandı. Hümanist düşünce sistemimiz içerisinde sadece Mevlana gibi, Hacı Bektaş Veli gibi büyük gönül insanlarında var olan özelliğin adı 1999 yılından bu yana İzmir'de Ahmet Piriştina oldu.'' Tören sırasında yelkenliler, İzmir Körfezi'nde saygı turları atarken, bazı balıkçı teknelerine de ''Öksüz kaldık'' yazılı pankartlar asıldığı gözlendi. 
     Devlet törenine, İçişleri Bakanı Abdülkadir Aksu, Adalet Bakanı Cemil Çiçek, CHP Genel Başkanı Deniz Baykal, Cumhurbaşkanlığı Genel Sekreteri Kemal Nehrozoğlu, DYP Genel Başkanı Mehmet Ağar, İzmir Valisi Yusuf Ziya Göksu, Ege Ordu Komutanı Orgeneral Hurşit Tolon, NATO Güneydoğu Avrupa Müşterek Komutanı Orgeneral Orhan Yöney, Güney Deniz Saha Komutanı Koramiral Lütfü Sancar, Hava Eğitim Komutanı Korgeneral Osman Nuri Solakoğlu, İzmir Cumhuriyet Başsavcısı İlhan Mesutoğlu, Emniyet Müdürü Halil Tataş, Ankara Büyükşehir Belediye Başkanı Melih Gökçek, bazı eski bakanlar, milletvekilleri, belediye başkanları, CHP Genel merkez yöneticileri, İzmir milletvekilleri, sanatçı Metin Akpınar, Rutkay Aziz, İzmir'deki sivil toplum kuruluşları ve meslek odaları temsilcileri, belediye bürokratları, çalışanlar ile çok sayıda İzmirli katıldı. 
     İzmir Büyükşehir Belediye Başkanı Ahmet Piriştina, uğruna canını vereceğini söylediği aşkı İzmir'de son yolculuğuna, onbinlerce seveni tarafından gözyaşları ve çiçeklerle uğurlandı. Cenaze konvoyunun geçtiği her yerden feryatlar ve ağıtlar yükseldi. 
     Piriştina için saat 15.30'da başlayacak cenaze töreninden dört - beş saat önce Konak Meydanı'na gelmeye başlayan vatandaşlar, özellikle katafalkın çevresinde yer tutmaya başladı. Saat 14.00'ten itibaren devlet töreni için hazırlık yapmaya başlayan polis de, buradaki vatandaşları önceden belirlenen şeridin arkasına geçirmeye çalıştı. 
     Büyükşehir Belediyesi'nin, töreninin yapılacağı Konak Meydanı'na bakan cephesine de, üzerinde "Unutmayacağız" yazısı bulunan Piriştina'nın dev posteri asıldı. Ayrıca tören için 50 x 70 cm. ebadında 55 bin fotoğraflı afiş ve 110 bin yaka kartı dağıtıldı. 
     
     Gitme, kal bu şehirde 

     Konak Belediyesi'nde cenaze alkışlarla karşılanırken, CHP Genel Başkanı Deniz Baykal'ın katıldığı törende konuşmayı Yüksel yaptı. Meydanı dolduranlardaha sonra bir dakikalık saygı duruşunda bulundu. Daha sonra konvoy İZFAŞ Genel Müdürlüğü önünden geçerken, İZFAŞ personelinin tamamının siyahlar giyerek Piriştina'nın naaşını selamladığı görüldü. Bu sırada Nazan Öncel'in "Gitme Kal Bu Şehirde" şarkısı çalındı. 
     Piriştina, Konak'taki İsabey Camii'nde ikindi namazı sonrası kılınan cenaze namazını müteakiben, Aşağı Narlıdere Mezarlığı'nda toprağa verildi. 
     
</TEXT>
</DOC>
