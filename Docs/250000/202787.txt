<DOC>
<DOCNO> 202787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur07.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Freni patlayan kamyon, park etmiş 12 araca çarptı... 
</HEADLINE>
<TEXT>

     İzmir'in Bornova İlçesi'nde freni patlayan kamyon, park etmiş 12 araca çarptıktan sonra seyir halindeki bir otomobilin üzerine devrildi. Otomobilde sıkışan iki kişi, AKS-110 ekiplerinin 1 saat süren çabası sonunda yaralı olarak kurtarıldı. 
     Alınan bilgiye göre, Manisa'dan İzmir yönüne giden Halil İbrahim Erkan yönetimindeki 34 VPA 41 plakalı salça yüklü kamyon, freninin patlaması sonucu Bornova Topçu Tugayı önünde park halindeki 12 otomobile çarptı. Buna rağmen duramayan kamyon, Ender Kelmen'ın kullandığı seyir halindeki 09 SF 050 plakalı otomobilin üzerine devrildi. 
     Kazada, otomobil sürücüsü Kelmen ve yanındaki Ali Çeçen araç içinde sıkıştı. Olay yerine gelen AKS-110 ekiplerinin çalışmaları sonucu kurtarılan yaralılar, Ege Üniversitesi Hastanesi'ne kaldırıldı. 
     Yaralılardan Çeçen'in durumunun ağır olduğu bildirildi. Kamyon sürücüsü Erkan ise gözaltına alındı. 
     
</TEXT>
</DOC>
