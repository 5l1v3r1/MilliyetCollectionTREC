<DOC>
<DOCNO> 245188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/siyaset/asiy.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe, Arapça, Çerkezce yayın 
</HEADLINE>
<TEXT>


TRT 3, pazartesi günü saat 10.00'da Kürtçe, Çerkezce ve Arapça yayına başlayacak. 30 kişilik bir kadro, yayınların kaydını tutacak 

Ezelhan Üstünkaya Ankara 


AB çevrelerinden gelen yoğun baskılar üzerine hükümetin devreye girmesi sonucu Türkçe dışında farklı dil ve lehçelerde yayın yapma kararı alan TRT, pazartesi günü yayına başlayacak. Son dakikada sorun çıkmaması halinde TRT 3'ten 10.00'da başlaması planlanan yayınların program ve metinleri hazırlandı. Haber, müzik, belgesel programlarından oluşacak yayınlar ilk aşamada Kürtçe Kırmançi , Çerkezce ve Arapça, daha sonra da Lazca ve Kürtçe Zazaca yapılacak. 

RTÜK denetleyecek 
TRT Genel Müdürü Şenol Demiröz'ün onayından sonra başlayacak yayın akışına ilişkin TRT tarafından basın bilgilendirme toplantısı yapılacak. 
Özel yayın kuruluşlarının da yayına başlayacağını dikkate alan Radyo ve Televizyon Üst Kurulu da denetim için hazırlıkları hızlandırdı. Kurul, yayın denetimini Emniyet Güvenlik Daire Başkanlığı ile imzalanan protokol çerçevesinde istihdam edilecek 30 kişilik kadroyla gerçekleştirecek. Uzmanlar bu yayınlar hakkında "kayıt ve değerlendirme raporları" hazırlayacak. 
Farklı dil ve lehçelerde yayın yapılmasına olanak sağlayan yönetmeliğe göre, sorumlu müdür, haber birimi çalışanları ve spikerler, RTÜK Kanunu ve yönetmeliklerde aranan "vasıfları" taşıdıklarına dair belgeleri RTÜK'e verecek. Başta spikerler olmak üzere yayında görev alacak ya da sorumluluğu bulunacak kişilerin "kamu hizmetlerinden yasaklı olmaları veya kısıtlı bulunmamaları" şartı aranacak. Devletin şahsiyetine karşı işlenen suçlarla, devlet sırrını açığa vurma, inancı kötüye kullanma ya da yüz kızartıcı suçları işleyenler de göreve kabul edilmeyecek. 

Yayın süreleri ne kadar olacak 

Yönetmelikte, üst sınırlar radyodan günde 60 dakikayı aşmamak üzere haftada toplam beş saat, televizyondan da günde 45 dakikayı aşmamak üzere haftada toplam dört saat olarak belirlendi. TRT, bu sınırlar dahilinde program süresine kendi karar verecek. TRT 3 ile TRT GAP, yayın akışını halen dönüşümlü olarak sürdürüyor. 

TRT nasıl denetlenecek 
RTÜK'ün TRT'yi denetleyip denetlemeyeceği de tartışma konusu oldu. Kurulun TRT'nin kamu yayıncısı olması nedeniyle Kürtçe yayında sıkıntı yaşanmasının beklenmediği, ancak denetimin söz konusu olması durumunda TRT yönetiminin kuruluş yasasını öne sürerek, denetime itiraz edemeyeceği ifade ediliyor. RTÜK, TRT'nin yasa değişikliğine gitmeden, AB uyum yasaları doğrultusunda yayına geçmesini gerekçe göstererek, söz konusu yasalarda yayın denetim yetkisinin kurula verildiğine dikkat çekiyor. 


</TEXT>
</DOC>
