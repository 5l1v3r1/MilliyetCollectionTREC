<DOC>
<DOCNO> 236569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/guncel/agun.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlahiyat değil, hukuk istiyorlar 
</HEADLINE>
<TEXT>


İmam hatip lisesi öğrencilerinin üniversitedeki tercihi hukuk, işletme ve kamu yönetimi. 'İmam hatip'i tercih nedenlerinin başında aile ve çevre etkisi geliyor çünkü yüzde 80'inin ailesi de imam hatipli... 

İmam Hatiplerin dünü bugünü yarını - 1 
Mehmet Gündem 
mgundem milliyet.com.tr 
Eskiden kayıt döneminde imam hatip liselerinin İHL kapısında binlerce öğrenci yığılırdı. 1999'da yürürlüğe giren ÖSS'ye girişteki "farklı katsayı" uygulamasıyla öğrenci sayısında ciddi düşüş yaşandı. Ancak, AKP iktidarıyla durum değişti. Katsayı uygulamasına rağmen İHL'lerde okumak isteyen öğrenci sayısında yaklaşık yüzde 25 oranında artış oldu. 
2003-2004 öğretim yılı itibarıyla 49 bin 336'sı erkek, 35 bin 562'si kız olmak üzere, İHL'de toplam 84 bin 898 öğrenci öğrenim görüyor. 2002 - 2003'te bu rakam 64 bin 534'tü. 
Bir başka deyişle Başbakan Tayyip Erdoğan'ın ve bazı bakanların imam hatipli olması "katsayı" uygulamasının kaldırılacağı umudunun artmasına yetti. Bu konuda hükümet de beklenen adımı attı, "meslek liseleri"yle ilgili farklı katsayı uygulamasına son verecek tasarıyı Meclis'e taşıdı. 
Türban sorunu da, kendiliğinden çözülmüş gibi. Çünkü, imam hatiplerde Kuran dersleri dışında türban yasağı uygulaması yumuşamış. Okul bahçelerinde ve bina içinde öğrencilerin bir bölümü türbanla dolaşabiliyor. 


1924'lerde başlayan imam hatip olgusu 1930'da kesintiye uğradı. 1948'lerden sonra tekrar bu okullar gündeme geldi. 1970'li yıllardan itibaren gösterdiği hızlı gelişim, laikliğe duyarlı kesimleri endişelendirdi. 
İHL'ler iki bakış açısı arasında sıkışıp kaldı. Bir taraftan din eğitimi talebine cevap konusunda "Türkiye'ye özgü bir çözüm" olarak önemsenirken, diğer taraftan da "laik sistem için tehlike", "Cumhuriyet rejimine karşı insan yetiştirilen arka bahçe" olarak görüldü. Çok daha küçük bir kesimin paylaştığı açıdan da İHL'ler, devletin eliyle dinin ve dolayısıyla toplumun kontrol mekanizması şeklinde yorumlandı. 

Memnun olan yok 
Ne dün, ne de bugün İHL'ler tam anlamıyla kimseyi memnun etti. 1997'ye kadar rahatsız olanlar laikliğe duyarlı çevrelerdi. 1997'den sonra rahatsız olanlar ise dini hassasiyetleri yüksek çevreler oldu. Yani İHL'ler her dönem birileri için sorun olageldi. 
Dünü ve bugünü ile imam hatip olgusunu masaya yatırdık. İstanbul İHL, Ankara Tevfik İleri İHL, Kartal Anadolu İHL ve Kayseri Ali Rıza Özderici Anadolu İHL'de öğrenci, öğretmen ve idarecilerle yaptığımız görüşmelerden çıkardığım sonuç Başbakan Erdoğan'ın okuduğu Fatih'teki İstanbul İHL'den bakıldığında "imam hatip olgusu" çökmüş görünüyor. Kartal Anadolu İHL'den bakıldığında ise küçük rötuşlarla devam ediyor. 

TESEV de araştırdı 
Milliyet ile hemen hemen aynı dönemlerde TESEV de İHL'ler üzerine bir çalışma yaptı. Çalışma Ruşen Çakır, İrfan Bozan ve Balkan Talu tarafından yürütüldü. Raporun son hali bu ay içinde açıklanacak. 
Rapora göre İHL'lerde 70'lerden sonraki hızlı gelişmede etkin olan başlıca faktörler şöyle 
1 Dindar vatandaşların İHL binaları için arsa bağışlaması, inşaatları üstlenmesi ve okulların tefrişatını yapması. 
2 Kız öğrencilerin de bir aşamadan sonra İHL'ye kabul edilmesi ve örtülü bir şekilde erkeklerle karışmadan okuyabilmeleri. 
3 Farklı hükümetlerin, oy hesabıyla yeni İHL açılmasını teşvik etmesi, bütçelerini artırması ve statülerini iyileştirmesi. 
4 Buna bağlı olarak İHL mezunlarına belli bir süreç içerisinde istedikleri yükseköğrenim kurumlarını tercih hakkı sağlanması. 
5 İHL öğrencilerine, vatandaşların da geniş katkılarıyla burs ve pansiyon konularında geniş imk nlar sağlanması. 
6 İHL mensuplarının "imam hatiplilik" ruhuyla kendi aralarında dayanışma ağları geliştirmeleri ve İHL'nin nicelik ve nitelik açısından güçlendirilmesi için etkinlik göstermeleri. 

Dinlerini öğrensinler 
Sonuçta yüz binlerce öğrenci İHL'lere yöneldi. Bu öğrencilerin ortaöğrenim içindeki oranları yüzde 10'a kadar çıktı. Bazı İHL'lerin "Anadolu lisesi" statüsü kazanmasıyla bu okulların ülke çapındaki başarı oranı kısmi olarak yükseldi. 
Aileler çocuklarını "dinlerini öğrensinler", "dinlerini unutmasınlar" diye İHL'ye gönderirken, mezunların büyük kısmı başka mesleklere yöneldiler. İHL mezunlarının subay ve polis olup olamayacakları da çok tartışıldı. 

İHL'li olmak bir gelenek 

Bu dosya için Kartal Anadolu İmam - Hatip, İstanbul İmam - Hatip, Ankara Tevfik İleri ve Kayseri Ali Rıza Özderici Anadolu İmam - Hatip liselerinde araştırma yapıldı. 100 öğrenciyle görüşüldü. Tek bir kişi dahi "İlahiyat Fakültesi'ne gideceğim" demedi. Tercih ettikleri okullar, yükseköğrenim programları güzel sanatlar, kamu yönetimi, resim, mühendislik, halkla ilişkiler, hukuk, edebiyat, eczacılık... 
Peki o halde öğrenciler nasıl oluyor da katsayı uygulamasına rağmen imam hatibi tercih ediyorlar Verdikleri yanıtlar, birinci derecede aile, ikinci derecede çevrenin etkisi. İHL'li öğrencilerin yüzde 80'ine yakınının ailesinde İHL'de okumuş anne, baba, amca, dayı mutlaka var. Bu açıdan İHL'lik aynı zamanda bir gelenek. Öğrencilerin yüzde 95'i aldıkları eğitimden dolayı dini başkalarına anlatma düşüncesini taşıyorlar. 

Katsayı başarısızlığa kılıf mı 
İmam hatipler gerçekten başarılı mı, yoksa katsayı uygulaması başarısızlığa bir kılıf mı oldu 
İHL, 1739 Sayılı Mill Eğitim Temel Kanunu'nun 32. Maddesinde "... Ortaöğretim sistemi içinde hem mesleğe, hem de yükseköğrenime hazırlayıcı programlar uygulayan öğretim kurumlarıdır" şeklinde tanımlanıyor. Bazıları, kanunda ifade edilen yükseköğrenimden kastın sadece ilahiyat fakülteleri olduğunu, İHL mensupları da kastın bütün yükseköğretim kurumları olduğunu söylüyorlar. İHL mezunlarının çoğunluğu Diyanet İşleri Başkanlığı, Milli Eğitim Bakanlığı ve ilahiyat fakültelerinde istihdam ediliyor. Bir bölümü ise farklı alanlara yöneliyor. 
İHL öğrencileri, 1998 öncesinde din dersi öğretmenliği ve ilahiyat haricinde çoğunlukla Siyasal Bilgiler ve hukuk fakültelerine yöneliyordu. Okulları kuruluşundan günümüze kadar inceleyen ve İstanbul Üniversitesi'nde doktora tezi hazırlayan Dr. Ahmet Ünsür, bunun sebebini, okutulan derslerin bu alanlara yatkınlığı ile açıklıyor. YÖK'ün 2000 yılında hazırladığı rapora göre üniversitelere yerleşen 6 bin civarında İHL çıkışlı öğrenciden 232'si hukuk fakültelerine, 277'si de siyasal bilgiler fakültelerine girmişti. 1999'daki ÖSS değişikliğinden sonra İHL öğrencilerinin bu alanlara kayması engellenmiş o yıl, hukuk fakültelerine 54, siyasal bilgilere 97 İHL'li girebilmişti. 1998'de öğretmenliklere 3 bin 285 İHL öğrencisi girebilirken, 1999'da bu rakam 315'e gerilemişti. 

Yönetmelik ne diyor 
Milli Eğitim Bakanlığı ile Diğer Bakanlıklara Bağlı Okullardaki Görevlilerle Öğrencilerin Kılık Kıyafetlerine İlişkin Yönetmelik 

Madde 12 - Lise ve dengi okullarda 
a. Kız Öğrenciler 
Okulca seçilen bir renkte vücut hatlarını belli etmeyecek şekilde, yırtmaçsız, kolsuz ve diz kapağını örtecek boyda bir forma giyerler. 
........... 
3 İmam - Hatip Liseleri'nde kız öğrenciler yalnız Kuran-ı Kerim ders saatlerinde başlarını örtebilirler... 




</TEXT>
</DOC>
