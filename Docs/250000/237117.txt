<DOC>
<DOCNO> 237117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun11.html </URL>
<DATE> 2004/05/04/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
KKTC Başbakanı Talat, IMF ve Dünya Bankası yetkilileriyle görüşecek 
</HEADLINE>
<TEXT>

     Deniz Arslan AA 
New York'ta bugün ABD Dışişleri Bakanı Colin Powell ile biraraya gelmesi beklenen KKTC Başbakanı Mehmet Ali Talat, bu hafta Washington'da Uluslararası Para Fonu IMF ve Dünya Bankası yetkilileriyle de görüşecek. 
     Talat, Washington'da yarın önce düşünce kuruluşları Stratejik ve Uluslararası Etüdler Merkezi CSIS ile Heritage Vakfı'nda düzenlenen iki ayrı toplantıya konuşmacı olarak katılacak. Aynı gün Talat'ın, Temsilciler Meclisi Uluslararası İlişkiler Komitesi Başkanı Henry Hyde ile kongrede görüşmesi bekleniyor. 
     KKTC Başbakanı Talat, hafta sonuna kadar kalacağı Washington'da, perşembe günü de IMF Avrupa Birinci Bölge Direktörü Michael Deppler ve Dünya Bankası'nın Avrupa ve Orta Asya'dan sorumlu Başkan Yardımcısı Shigeo Katsu ile görüşecek. Aynı akşam Talat'ın, Amerikan Musevi Komitesi'nde American Jewish Committee verilecek yemeğe katılması bekleniyor. 
     Talat ayrıca, Amerikan Dışişleri Bakanlığı'nda, ABD'nin Avrupa ve Avrasya ilişkilerinden sorumlu Dışişleri Bakan Yardımcısı Elizabeth Jones'un vereceği bir öğle yemeğine katılacak. 
     Mehmet Ali Talat'ın, ABD'deki temasları sırasında, birleşik bir Kıbrıs'ın AB'ye girmesine ''evet'' oyu veren KKTC üzerindeki uluslararası izolasyonun kaldırılması ve KKTC'nin ekonomik kalkınmasına destek araması bekleniyor. 
     
</TEXT>
</DOC>
