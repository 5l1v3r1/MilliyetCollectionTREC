<DOC>
<DOCNO> 212236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo27.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a taraftardan moral... Bursa'da hazırlıklar tamam 
</HEADLINE>
<TEXT>

     Birinci Süper Futbol Ligi'nde, 1 Şubat Pazar günü deplasmanda Bursaspor ile karşılaşacak Beşiktaş, hazırlıklarını basına kapalı yaptığı antrenmanla sürdürdü. 
     BJK Nevzat Demir Tesisleri'nde, Teknik Direktör Mircea Lucescu yönetiminde çalışan siyah-beyazlıların, Bursaspor maçının taktiği üzerinde durduğu öğrenildi. 
     Afrika Uluslar Kupası maçları nedeniyle Mısır Milli Takımı'nda bulunan Ahmed Hassan'ın katılamadığı antrenmanda, tüm oyuncuların hazır bulunduğu belirtilirken, takımda sakat oyuncu olmadığı bildirildi. 
     Beşiktaş, yarın sabah yapacağı antrenmanın ardından, öğleden sonra Bursa'ya gidecek. 
     
     TARAFTARLARDAN DESTEK 
     Ligde olaylı Samsunspor ve Türkiye Kupası'nda ise deplasmanda Gaziantepspor maçlarını aynı skorla 4-1 yitiren Beşiktaş'a, taraftarları moral verdi. 
     Beşiktaş'ın bugün yaptığı antrenman sonrası tesislere gelen bir grup taraftar, futbolculara baklava ikram ederek, her zaman yanlarında olduklarını söylediler. 
     Takımları lehine çeşitli sloganlar atan taraftarlar, bundan sonraki maçlarda tribün desteğinin artarak süreceğini belirttiler. 
     BURSA'DA HEDEF KÖTÜ GİDİŞİ BİTİRMEK 
     Bursaspor Kulübü Basın Sözcüsü Sedat Kaya, hafta sonu kendi sahalarında Beşiktaş'ı yenerek, kötü gidişe son vermek istediklerini söyledi. 
     Kaya, ligin ikinci yarısına Gaziantepspor'a uzatma dakikalarında yedikleri golle 3-2 yenik başladıklarını, arkasından Türkiye Kupası 3. Kademe maçında kendi sahalarında Konyaspor'a 1-0 yenilerek elendiklerini hatırlattı. 
     Oyuncu kalitesi olarak iyi bir takım olduklarını, ancak bir türlü beklenen sonuçları alamadıklarını anlatan Kaya, ''Artık puan kaybına tahammülümüz yok. Rakibimiz hangi takım olursa olsun 3 puandan başka bir düşüncemiz yok. Beşiktaş'ı yenerek, kötü gidişe son vermek istiyoruz. Bunu başaracak güçteyiz'' dedi. 
     Beşiktaş'ın ligde kendi sahasında Çaykur Rizespor'a yenilmesinin ardından Türkiye Kupası'nda da Gaziantepspor'a elenerek, 2 hafta üst üste yenildiğini anımsatan Kaya, kendilerini çok zor bir karşılaşma beklediğini ifade etti. 
     Kaya, Beşiktaş'ın da kendileri gibi sahaya galibiyet için çıkacağını belirterek, ''Rakibimizin de bizim gibi iki maç üst üste kaybettikleri için galibiyetten başka düşünceleri olmayacak. İki takım da sahaya mutlak 3 puan için çıkacağı için heyecanlı bir karşılaşma olacak. Ancak son gülen biz olmak istiyoruz. Tek istediğimiz taraftarımızın yanımızda olması. Bizi yalnız bırakmayacaklarını biliyoruz'' dedi. 
     
</TEXT>
</DOC>
