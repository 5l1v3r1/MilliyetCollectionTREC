<DOC>
<DOCNO> 241781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur28.html </URL>
<DATE> 2004/05/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Fal baktırırken altınlarından oldu... 
</HEADLINE>
<TEXT>

     Konya'nın Seydişehir İlçesi'nde 2 kadın, fal baktıkları ev sahibinin altınlarını alarak kaçtı. 
     Edinilen bilgiye göre, Seydişehir'e bağlı Bükçe Köyü'nde Fadime Uyanık'ın evine gelen kimliği henüz belirlenemeyen 2 kadın, su bardağından fal baktı. ''Evin üzerinde kara bulutlar var'' diyen falcı kadınlar, ''kara bulutların dağıtılması için'' ev sahibinden, evdeki tüm altınlarını getirmesini istediler. 
     Ev sahibinin getirdiği 10 bilezik, 6 cumhuriyet altını ile çok sayıda ziynet eşyasını 2 mendile saran kadınlar, altınların sahibi Fadime Uyanık ile evde bulunan Güllü Yalçın'dan, arkalarını dönerek 4 sure okumalarını istediler. 
     Uyanık ve Yalçın, arkaları dönük şekilde sure okurken, 2 kadın, mendile sardıkları altınlarla evden hızla ayrılıp, plakası tespit edilemeyen bir otomobile binerek köyden uzaklaştılar. 
     Kadınları karşısında bulamayan Fadime Uyanık ise dolandırıldığını anlayınca, jandarmaya şikayette bulundu. 
     Jandarma, eşkalini aldığı 35-40 yaşlarındaki 2 kadını arıyor. 
     
</TEXT>
</DOC>
