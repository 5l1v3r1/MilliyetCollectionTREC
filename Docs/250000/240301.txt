<DOC>
<DOCNO> 240301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo11.html </URL>
<DATE> 2004/05/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Beşiktaş Kulübü Divan Kurulu'nda olay... 
</HEADLINE>
<TEXT>

     Beşiktaş Kulübü'nün olağan Divan Kurulu toplantısında gergin anlar yaşandı. 
     The Ritz Carlton Oteli'nde gerçekleştirilen ve 30 Mayıs'taki olağanüstü kongrede görevi bırakacak olan kulüp başkanı Serdar Bilgili ile yönetim kurulunun da katıldığı toplantıda Divan Kurulu'ndan bir üyenin, mevcut yönetimi eleştiren konuşmaları üzerine ortam bir anda gerildi. 
     Divan Kurulu Başkanı Şeref Nasır'ın, Bilgili yönetiminin son toplantısı olduğunu hatırlatıp, üyelerin daha nazik olmalarını istemesine rağmen, Divan Kurulu Üyesi Yıldır Önen, eleştirilerine devam etti. Bunun üzerine kulüp başkanı Bilgili, Nasır'ı uyararak, basın mensuplarının önünde bu tür konuşmalar yapılmamasını istedi. Şeref Nasır da basın mensuplarından bir süre için toplantı salonundan dışarı çıkmalarını talep etti. Bu sırada Önen'in eleştirilerine devam etmesi ve bazı üyelerin de oturdukları yerden buna tepkiler vermesiyle tansiyon artı ve salonda gergin anlar yaşandı. 
     Kulüp başkanı Bilgili ve yöneticiler, yerlerinden kalkarken, bu sırada Zeki Kamburoğlu isimli Divan Kurulu üyesinin küfür ettiğini savunan kulüp genel sekreteri Cem Bilge, sinirlenerek yerinden kalktı ve Kamburoğlu'nun üzerine yürüdü. Araya giren Divan Kurulu üyeleri Bilge'yi sakinleştirdi. Cem Bilge, ''Hiç kimse Beşiktaş Kulübü Başkanı ve yönetimine bu şekilde küfür edemez'' diye bağırdı. 
     Divan Kurulu üyelerinin başkan Bilgili ve yöneticileri sakinleştirmesiyle toplantıya devam edilirken, Divan Kurulu Başkanı Şeref Nasır, kulüp başkanı ve yönetim kuruluna yapılan bu hareketi kınadığını ve sorumluların Haysiyet Divanı ve Disiplin Kurulu'na sevk edileceğini söyledi. 
     
     17 MİLYON 842 BİN DOLAR NET BORÇ AÇIKLANDI 

     Beşiktaş Kulübü Olağan Divan Kurulu toplantısında, siyah-beyazlı kulübün borcunun 17 milyon 842 bin dolar olduğu açıklandı. 
     Ritz Carlton Oteli'nde gerçekleştirilen toplantıda söz alan kulüp ikinci başkanı Hüsnü Güreli, kulübün 4 yıllık süreçteki mali ve idari yapısı ile projeler hakkında bilgi verdi. 
     Hüsnü Güreli, kulübün toplam borcunun net olarak 17 milyon 842 bin dolar olduğunu belirterek, ''Diğer kulüplerle kıyaslama yaptığımızda Beşiktaş'ın mali olarak çok iyi durumda olduğunu görebiliriz'' dedi. 
     Beşiktaş'ın yönetim modeli, halka arz, kurumsallaşma ve projeler hakkında bilgiler veren Güreli, ''Beşiktaşımızı profesyonel yönetim anlayışı ile yönetilen, sağlam idari ve mali bir yapıya sahip, kurumsallaşmış bir yapıya getirmenin mutluluğunu yaşıyoruz'' diye konuştu. 
     ''Bugün Türkiye'de spor tarihinde bir ilki gerçekleştiriyoruz'' diyen Güreli, şöyle devam etti 
     ''İlk kez bir yönetimin devrini yaparken, yönetim süresince yapılan işler, mevcut ve önümüzdeki 1 yıl içinde oluşacak mali yapı ve yeni yönetime devredilen projeler formatı altında bir yazılı belge sunuyoruz. Bugüne kadar yaklaşık 10 yıldır Beşiktaş'a hizmet eden bir nefer olarak Beşiktaşıma olan sosyal görevimi yerine getirdiğimi düşünüyorum. Biz nasıl bu ilkeli bayrağı alıp onurumuzla bu kadar süre taşıdık ise, bizden sonra gelecek yeni yönetimlerin de çok değerli hizmetler vereceklerine ve onurla bu işi yürüteceklerine olan inaçla, daima Beşiktaşımın hizmetinde olacağım.'' 
     
     GÜRELİ'DEN KÜFÜR'E TEPKİ 

     Hüsnü Güreli, Divan Kurulu toplantısı sırasında küfür eden Zeki Kamburoğlu'na da tepki gösterdi. 
     Güreli, küfür eden kişinin, stadyumda küfür eden kişilerden farkı olmadığını belirterek, ''Küfür eden kişi, ben ve başkanımdan oğlu ve yakını için defalarca iş istedi. Biz Beşiktaş'ı kullandırtmamak için, namuslu, dürüst, şeffaf ve açık olduğumuz için bunu yapmadık. Geçen Divan Kurulu toplantılarda da bu kadar ağır olmasa da bu tür şeyler yaşanmıştı. Eğer o zaman gereği yapılsaydı, şimdi bunlar yaşanmazdı'' şeklinde konuştu. 
     
     DİVAN KURULU ÜYELERİ DE TEPKİ GÖSTERDİ 

     Toplantıda söz alan Divan Kurulu üyeleri de küfür olayına tepki gösterdi. 
     Erdoğan Tuncer, bu tür olayların olmaması gerektiğini belirtirken, Disiplin Kurulu Başkanı Şükrü Sönmez ise ''Gerekli prosedür uygulanıp, olay bize geldiğinde en iyi şekilde gerekeni yaparız'' dedi. 
     Uğur Ekşioğlu, bu tür davranışları şiddetli kınadığını, Beşiktaş'ta kavga değil, birlik ortamının hakim olması gerektiğini savundu. 
     
     NASIR ''DİSİPLİN KURULUNA VERDİM'' 

     Divan Kurulu Başkanı Şeref Nasır, toplantı sırasında kulüp başkanı ve yönetime küfür eden Divan Kurulu üyesi Zeki Kamburoğlu'nu Disiplin Kurulu'na sevk ettiklerini söyledi. 
     Nasır, ''Başkan ve yönetim kuruluna yapılan bu hareketi kınıyorum. Dilekçeyle o kişiyi Disiplin Kurulu'na verdim. Gereken yapılacaktır'' dedi. 
     
     ORMAN VE ÖZDİLEK'E PLAKET 

     Divan Kurulu toplantısında, kurula yeni seçilen üyelere de plaket verildi. 
     Bu ay sonunda yapılacak seçim kongresinde başkanlığa aday olan Fikret Orman, plaketini kulüp başkanı Serdar Bilgili'nin elinden alırken, siyah-beyazlıların eski futbolcusu ve Malatyaspor Teknik Direktörü Mehmet Özdilek'e de Divan Kurulu yöneticisi Yılmaz Ekergil bir plaket verdi. 

     
</TEXT>
</DOC>
