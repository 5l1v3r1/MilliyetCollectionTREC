<DOC>
<DOCNO> 213940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur23.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Birşey söylemeye gerek yok, vincin kaldırdığı betona bakın 
</HEADLINE>
<TEXT>

     TBMM Başkanı Bülent Arınç, ''Dürüst olalım, her olayda hepimizin derece derece, kademe kademe sorumluluğu var'' dedi. 
     Arınç, Konya'da Kerkük Caddesi'ndeki Zümrüt Apartmanı enkazında incelemelerde bulunarak, devam eden çalışmalar ile ilgili yetkililerden bilgi aldı. 
     Arınç, birkaç günden bu yana, apartmanın çökmesi nedeniyle bütün Türkiye'nin hatta bütün dünyanın gözünün Konya'nın üzerinde olduğunu söyledi. 
     Olayda çok sayıda vatandaşın hayatını kaybetmesi nedeniyle sonsuz üzüntü içinde olduklarını belirten Arınç, ölenlere Allah'tan rahmet, kalanlara da uzun ömürler diledi. 
     ''Bu sabah genç bir yavrumuzun neredeyse 6 gün sonra enkazdan sağ kurtulması nedeniyle büyük bir sevinç yaşadık'' diyen Arınç, ''Konyalı kardeşlerimizin acısını paylaşmak ve yapılabilecek bir şey varsa yapmak için geldim. Kudret sahibi olan Allah'tır. Hatırlayacaksınız İran'da bir deprem yaşanmış ve 8 gün sonra çok yaşlı bir kadın kurtarılmıştı. Dilerim ki yine seviniriz'' dedi. 
     Arınç, savcılığın oluşturduğu bilirkişi heyetinin ve tüm kamu kuruluşlarının binanın çökme sebeplerini araştırdığını belirterek, ''Pek çok şey konuşuluyor bunların hepsi doğru da olabilir, yanlış da olabilir'' diye konuştu. 
     Tartışılan bir başka konunun da enkazda arama-kurtarma çalışmalarında kargaşa yaşandığı şeklinde olduğunu vurgulayan Arınç, kurtarma ekiplerinin ve resmi görevlilerin işlerini yaparken bir ihmal içinde olup olmadıklarının ayrıca incelenebileceğini kaydetti. 
     Arınç, kendi gördüğü kadarıyla arama-kurtarma ekiplerinin üzerlerine düşeni fazlasıyla yaptığını ve halen görevlerini en iyi şekilde sürdürdüğünü söyledi. 
     Bina çökmesinden sonra vatanseverlik ve insan severlikle canlı çıkar umuduyla itina ile süren çalışmaları heyecanla izlediklerini anlatan Arınç, şöyle konuştu 
     ''Vali'den enkazda çalışan arama-kurtarma personeline kadar herkese bir teşekkür borcumuz var. Deprem ülkesi olan Türkiye'de böyle bir tehlike ile karşılaşırsak neler olabileceği konusunda bu olay ders alınarak bazı düzenlemelere gidilmelidir. Ciddi anlamda bir programlamaya ihtiyacımız var. Bazı açıklamalara göre, burada yanlışlıklar yapıldı. Bunları dikkate alarak, koordinasyonu güçlendirmeye ihtiyacımız var. Yaşanan bu üzücü olayla yapılması gerekenlerin tekrar gözden geçirilmesi gerekiyor.'' Olayla ilgili çeşitli yorumlar yapıldığını ifade eden Arınç, bu itirazlar da dikkate alınarak, koordinasyonu güçlendirmeye ve bu çalışmaların, bir prensip dahilinde eğitilmesine ihtiyaç olduğunu kaydetti. 
     
     ''BETON LİME LİME DÖKÜLÜYOR'' 

     Bu olayın bir vesile olarak görülerek, tüm Türkiye için bazı noktaların gözden geçirilmesinde fayda olduğunu vurgulayan Arınç, şöyle devam etti 
     ''Tabii olayın sebebi statik hesaplar mıdır Betonarme midir Kolonlar mıdır Başta da söyledim bu bilirkişi incelemesi ile ortaya çıkacak. Ama dürüst olalım, mert olalım, her olayda hepimizin derece derece, kademe kademe sorumluluğu var. Dolayısıyla bunlar mimar mühendis odalarından tutunuz, belediyelerdeki teknik ekiplere kadar, müteahhitlik hizmetlerindeki başıboşluktan bu işin kontrolündeki başıboşluklara kadar, belki sorumsuzca davranışlar, göz ardı etmeler var. Bu Türkiye'nin gerçeğidir. Hiçbir şey söylemeye gerek yok, vincin kaldırdığı betona bakınız. Lime lime dökülüyor. Demek ki burada bir şey var. İşte bu betonun bu hale gelmesinde kimin ne kadar kusuru varsa, bütün bunların sorumlularının layık oldukları cezalara çarptırılması gerekir.'' Bu konuda ne gerekiyorsa yapacaklarını belirten Arınç, ''Ancak kanunları uygulamak zorunda olan makamlarla, bu kanunlar içerisinde bu işleri yapanların da uymak zorunda oldukları ilkeleri dikkatle denetlememiz lazım'' dedi. 
     TBBM Başkanı Arınç, bir gazetecinin kendisinden ''Kıbrıs sorunu'' ile ilgili değerlendirme yapmasını istemesi üzerine, ''Bununla ilgili bir değerlendirmeyi enkaz önünde yapmak istemiyorum'' diye konuştu. 
     Eski Yargıtay Başkanı Sami Selçuk'un, TCK'da bazı boşlukların bulunduğunu söylediğinin hatırlatılması üzerine Arınç, ''Yasaların neresinde boşluklar var. Bunları da söylemiş olmalıdır. Kendisinin bu düşüncelerinden istifade ederiz. Bir taraftan kanun teklifleriyle, bir taraftan da hükümetin göndereceği tasarılarla varsa boşlukları gidermeye çalışırız'' dedi. 
     
</TEXT>
</DOC>
