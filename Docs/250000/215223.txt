<DOC>
<DOCNO> 215223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/guncel/gun03.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lamba aydınlatsın ama bedelini ödemeyelim 
</HEADLINE>
<TEXT>

   Belediyeler ilçe sınırlarındaki aydınlatma direklerinin tükettiği enerjinin bedeline itiraz etti. İl Özel İdaresi ve ibadethaneler fatura istemiyor 
   Şenol Demirci 
   
   Enerji Bakanlığı'nın bu yıl uygulamadan kaldırdığı "bedelsiz elektrik tüketim" kararına belediyeler, İl Özel İdaresi ve ibadethanelerden itiraz geldi. 
   Belediyeler ilçe sınırlarındaki aydınlatma direklerinin tükettiği enerjinin bedelini ödemek istemezken, sayaç takmaya başlayan elektrik kurumları ilk faturaları gönderdi. Bugüne kadar TEDAŞ faturalarından yüzde 5 pay alan belediyeler, yeni uygulamaya "Bütçemiz uygun değil" diyerek itiraz etti. TEDAŞ "Muhatabınız Enerji Bakanlığı" yanıtını verirken, belediyeler henüz ödeme yapmadı. 
   
   Aboneliğimiz yok 
   Alınan karar uyarınca, bundan böyle köylerdeki aydınlatma direklerinin tüketimi de İl Özel İdare Müdürlüğü'nce karşılanacak. Köylerdeki aydınlatma direklerinin abone yapılmasıyla birlikte kurum, tarihinde ilk defa elektrik faturalarıyla karşılaştı. Müdürlük, TEDAŞ ve BEDAŞ'a dilekçe yazarak, "Bizim böyle bir aboneliğimiz yok" dedi. 
   Uygulama ile birlikte tüm aydınlatma direklerine sayaç takılmasına da başlandı. Tüketilen elektrikler ilçe ve beldelerde belediyelerden, köylerde de İl Özel İdare Müdürlüğü'nden tahsil edilecek. İstanbul'da 32 ilçe, 42 belde, 174 köy bulunuyor. Camilerin 2824 faturaları da müftülüğe gönderilecek. Kilise ve sinagoglar da elektrik abonesi olacak. Avrupa yakasına elektrik sağlayan Boğaziçi Elektrik Kurumu Genel Müdürü Yusuf Sevencan, yeni abonelerden itirazlar geldiğini belirterek, "Bedelsiz tüketim artık yok. İbadethaneler de dahil olmak üzere herkes tükettiğinin bedelini ödeyecek" dedi. 
   Sevencan, yeni uygulamaya sinagoglar, camiler, kiliseler, belediyeler ve İl Özel İdare Müdürlüğü'nün de itiraz ettiğini bildirdi. Sevencan, yeni abonelerin ilk faturalarının toplam 58 milyar lira tuttuğunu ve şu ana kadar bir tahsilatın yapılmadığını kaydetti. 
   Verilere göre İstanbul'un Avrupa yakasında yüzde 19.30 oranında kaçak elektrik kullanılıyor. Bunun maddi karşılığı ise 467 trilyon lira. 
   
   Direkler sayaçlanıyor 
   Anadolu yakasının elektrik dağıtımını yapan TEDAŞ, uygulamayla birlikte çok kısa bir sürede 1123 ibadethane ile 3106 aydınlatma direğine sayaç taktı, faturalarını da gönderdi. TEDAŞ, belediyelere 2 trilyon 773 milyar, ibadethanelere de 111 milyar lira fatura çıkardı. 
   TEDAŞ, Anadolu yakasındaki kaçak kullanım oranını ise yüzde 12.5 ile 91 trilyon lira olarak açıkladı. 
   
      Uzaktan kumandalı kaçak elektrik...    Adana'da sayaç delme, film takıp saatin dönmesini engelleme gibi yöntemlerden sonra şimdi de "uzaktan kumanda" yöntemiyle kaçak elektrik kullanıldığı ortaya çıktı. Elektrik kaçağını önlemek amacıyla yoğun önlemler alan TEDAŞ Adana Müessese Müdürlüğü ekipleri, bir konutta yaptıkları denetimde, ev sahibinin durumundan ve evdeki elektronik eşyaların çokluğuna rağmen sarfiyatın düşük olmasından şüphelenerek detaylı inceleme yaptı. Araştırmada, sayaçta herhangi bir tahribat görülmemesine rağmen saatin dönmediği anlaşıldı. Ekiplere sayaçla oynanmadığını söyleyen ev sahibi, daha sonra gizlediği kumandayı gösterdi. Bu kişi, aleti 800 milyon liraya satın aldığını söyledi. 
   
   
   
</TEXT>
</DOC>
