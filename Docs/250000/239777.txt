<DOC>
<DOCNO> 239777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur11.html </URL>
<DATE> 2004/05/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çocuklara işkence.. "Polislerden şikayetçi olan ailelere baskı yapılıyor" 
</HEADLINE>
<TEXT>

     Konya'da bir polis merkezinde işkence gördükleri iddia edilen 2 çocuğun avukatı Hakkı Ünalmış, polislerden şikayetçi oldukları için çocukların ailelerine şiddetli baskı yapıldığı öne sürdü. 
     Ünalmış, AA muhabirine yaptığı açıklamada, geçtiğimiz yıl eylül ayında Akıncılar Mahallesi'nde sokakta top oynayan İbrahim A. 11 ve Burak K'nin 10 yakınlardaki bir pastaneye girerek musluktan su içip çıktıklarını, bu sırada bir müşterinin ceketinin cebindeki 1 milyar liranın çalındığını söylemesi üzerine olay yerine gelen polisler, aynı gün su içmek için pastaneye giren İbrahim A. 11 ve Burak K'yı 10 yakalayarak polis merkezine götürdüğünü söyledi. 
     2 çocuğun yaklaşık 9 saat Özalkent Polis Merkezi'nde sorgulandığını ve daha sonra serbest bırakıldığını belirten Ünalmış, ''Çocukların ifadeleri, çocuk polisi tarafından alınması gerekirken, polis merkezinde alınmıştır. Sorgulama sırasında çocuklara çeşitli aletlerle işkence yapılmıştır. Ancak bugün bir gazetede yer alan haberin aksine, çocuklara karşı elektrikli cop kullanıldığına ilişkin bir iddiamız yok'' dedi. 
     Ailelerin şikayetleri üzerine 1. Ağır Ceza Mahkemesi'nde açılan ve halen devam eden davada, çocukların avukatlığını gönüllü olarak üstlendiğini anlatan Ünalmış, şunları kaydetti 
     ''10 Mayıs tarihinde, davanın 2'inci duruşması yapıldı. Biri başkomiser olmak üzere, haklarında 8 yıla kadar ağır hapis cezası ve memuriyetten men istemiyle dava açılan 4 polisten sadece biri mahkemeye gelerek ifade verdi. O da, işkence olmadığını söyledi. Polisler hakkında şikayetçi oldukları için çocukların ailelerine de şiddetli baskı yapılıyor. Polislerin avukatları ve yakınlarının dolaylı veya doğrudan baskılarından bunalan aileler, evlerini satıp başka yere taşınmayı bile düşünüyor. Mahkemeye, olayın açık bir şekilde işkence olduğunu kanıtlamak için 5.5 sayfalık yazılı beyanda bulundum. O güne kadar başımıza bir iş gelmezse, suçluların gerekli cezaya çarptırılması için olayı AİHM'ye kadar götüreceğim.'' Her 2 çocuğun da büyük psikolojik çöküntü içinde olduğunu öne süren Ünalmış, haziran ayındaki 3'üncü duruşmaya söz konusu polislerin gelerek ifade vermeleri gerektiğini kaydetti. 
     İbrahim A'nın annesi Meliha A. da, çocuğunun olaydan sonra ciddi psikolojik sorunlar yaşadığını ileri sürerek, şöyle konuştu 
     ''Gece uykusundan anne polisler geliyor diyerek uyanıyor. Derslerine çalışmıyor. Çocuğum işkenceden kurtulmak için parayı aldığını ve bir inşaata sakladıklarını söylemiş. Polisler çocuğumu inşaata götürmüş burada da döverek ve tehdit ederek korkutmuş. Girdiği şok nedeniyle inşaatın beşinci katından atlamaya kalkan oğluma polisler engel olmuş. Sorumluların cezalandırılmasını istiyorum.'' İbrahim A da, polislerin, dayağın yanı sıra cinsel organını sıkarak, kendisine parayı çaldığını itiraf ettirmeye çalıştığını öne sürdü. 
     Konya Emniyet Müdürü Salih Tuzcu ise, söylenenlerin bir iddiadan ibaret olduğunu ve yargının gerçeği ortaya çıkaracağını kaydetti. Tuzcu, söz konusu polisler hakkında idari soruşturmanın sürdüğünü ifade etti. 
     
</TEXT>
</DOC>
