<DOC>
<DOCNO> 230821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/spor/spo03.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce adını koyun 
</HEADLINE>
<TEXT>

   Gürsoy'un eleştirilerine yanıt veren Fatih Terim, "Öyle imalı konuşmasınlar. Fatih Terim ismi geçsin de görelim. O zaman herkes cevabını alır" dedi 
      RAŞİT ALTUN 

   
   'Muhatabım değil' 
   GALATASARAY'DAN ayrıldıktan sonra Bodrum'da istirahat eden Fatih Terim, dün Amerika'da okuyan kızının yanına gitti. Ergun Gürsoy'un Ankaragücü maçı sonrasında yaptığı göndermelerine havaalanında yanıt veren Terim, bu açıklamaları üzerine alınmadığını belirtti. Fatih hoca, "Ergun Gürsoy benim muhatabım değil. Benim muhatabım başkan, o da beni muhatap kabul ederse" yorumunu yaptı. 
   
   'Gerekeni yaparım' 
   TERİM, kimseye apolet takmak niyetinde olmadığını ifade ederek, "Beni göstererek imalı konuşmasınlar. Fatih Terim ismi geçsin görelim bakalım Herkes cevabını alır. Adım geçtiği anda nerede olduğum farketmez, Fatih Terim gerekeni yapar. Adımı versinler, gerekli cevabı vereyim. Yoksa kimse beni ima ederek konuşmasın" diye konuştu. Fatih hoca, gelecekle ilgili henüz ayrıntılı düşünmediğini vurguladı. 
   
   Dört eksik    ANKARAGÜCÜ maçı sonrası sakatlıklardan dert yanan Hagi dün eksik bir kadroyla çalışmak zorunda kaldı. Denizli maçının hazırlıklarına start veren Galatasaray'ın yaptığı idmana sırtında ağrıları bulunan Hakan Şükür, sol üst adalesinde sorun olan Bülent, sol dizinden sakat olan Orhan ve sağ kasığında çekme olan Berkant katılmadı. 
   SARI - Kırmızılılar, düz koşu ve top çalışması yaparken kaleciler Taffarel gözetiminde diğer sahada çalıştı. Cim - Bom bugün yapacağı tek antrenmanla Denizli maçının hazırlıklarına devam edecek. Bu arada göreve geldiğinden bu yana üç maçını da kaybeden Hagi'nin Denizlispor karşısında bu şanssızlığını kırmak istediği kaydedildi. 
   
   Yıldıray'a yapıştılar    Galatasaray, Bayer Leverkusen'in yıldızını almak için ikinci kez Almanya'ya çıkarma yapacak. Sarı-Kırmızılılar, Çağdaş için de Denizlispor ile pazarlıkları sürdürüyor 
      ERHAN TELLİ 

   Bremen de ısrarcı 
   GALATASARAY, Bayer Leverkusenli Yıldıray'dan kesin söz almak için ikinci kez Almanya'ya çıkarma yapacak. Ne pahasına olursa olsun, bu futbolcuyu takıma kazandırmak isteyen Sarı - Kırmızılılar, Yıldıray'ı ikna etmek için yoğun baskı yaparken, şampiyonluğun en büyük adaylarından Werder Bremen de işin peşini bırakmıyor. Alman kulübünün de ısrarcı olması, Cim - Bom'un işini zorlaştırıyor. 
   
   Murat'ı istiyorlar 
   RODA'DA görev yapan Ümit Milli futbolcu Fatih Sonkaya ile anlaşma sağlandığı belirtilirken, Çağdaş için de Denizlispor ile pazarlıklar sürdürülüyor. Sarı - Kırmızılılar'ın, bu futbolcu için Yeşil - Siyahlılar'a iki oyuncu ve para teklifinde bulunduğu, Ege ekibinin de buna olumlu yanıt verdiği öğrenildi. Denizlispor'un öncelikle Murat Erdoğan'ı talep ettiği bildirildi. 
   
   Geleceğe güven yok    GALATASARAY taraftarı, gelecek sezondan da endişeli... Sarı - Kırmızılılar'ın taraftar sitesi "www.galatasaray.com"da düzenlenen, "100. yıl için yapılacak transferlerde yönetime güveniyor musunuz " anketine katılan 31 bin 3 kişiden, 16 bin 308'inin Yüzde 52.6 "Hayır" yanıtını vererek yönetime güvenmediğini bildirdi. 14 bin 695 kişi Yüzde 47.4 ise yönetime güvendiğini belirtti. 
   
   Sarıgül'ü ziyaret    GALATASARAY Başkanı Özhan Canaydın, yeniden seçilen Şişli Belediye Başkanı Mustafa Sarıgül'e "hayırlı olsun" ziyaretinde bulundu. Başkan Canaydın, gelecek sezon başına kadar stadı yenilemeyi düşündüklerini tekrarladı. Şişli Belediye Başkanı Mustafa Sarıgül ise Canaydın'dan, Şişli halkını Ali Sami Yen Stadı'ndan mahrum bırakmamasını rica etti. 
   
   Cim - Bom şampiyon    ULUSLARARASI Gent Kürek Turnuvası'nda 8 tek erkeklerde yarışan Galatasaray şampiyonluğa ulaştı, Belçika Başbakanlık Şilti'nin sahibi oldu. Sami-Saim Kaya, Ekrem Özgüren, Can Meral, Mehmet Mumcuoğlu, Ali N. Şen, Levent Atıl, Akın Saatçi ve Can Parlak'tan kurulu Sarı-Kırmızılı takım, en yakın rakibi Fenerbahçe Büyük A'ya 2.5 tekne boyu fark attı. 
   
   Divan'a dört aday    GALATASARAY Divan Kurulu, yeni başkanını yarın seçecek. Galatasaray Lisesi Tevfik Fikret Salonu'nda yapılacak kongre için 4 aday bulunduğu açıklandı. Geçen ay yapılan toplantıda gerçekleştirilen renk belirleme kurasında, halen başkan olan Semih Haznedaroğlu kırmızı, Atilla Donat sarı, Orhan Karaveli mavi ve Mükerrem Taşçıoğlu da yeşil rengi seçmişti. 
   
   
</TEXT>
</DOC>
