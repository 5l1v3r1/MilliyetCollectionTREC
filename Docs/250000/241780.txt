<DOC>
<DOCNO> 241780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur27.html </URL>
<DATE> 2004/05/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Havuzda boğulan 3.5 yaşındaki Efe hayata döndü... 
</HEADLINE>
<TEXT>

     Marmaris'te düştüğü havuzdan solunumu durmuş halde çıkarılan ve kaldırıldığı hastanede hayata döndürülen 3.5 yaşındaki Efe Ündar Germen'in durumunun iyi olduğu ve bugün yoğun bakımdan çıkarılacağı bildirildi. 
     Efe'nin tedavi gördüğü Ahu Hetman Hastanesi'nin doktorlarından Ali Turhan ve Güler Beyazgül, yaptıkları açıklamada, MR sonuçlarının alınmasının ardından, çocuğun bugün yoğun bakımdan çıkarılacağını söylediler. Efe'nin durumunun iyi olduğunu belirten doktorlar, şu bilgileri verdi 
     ''Kalp, solunum ve dolaşımı normal. İleride klinik seyrine göre, başka tetkik yapılıp yapılmayacağına karar vereceğiz. MR sonuçlarında hiçbir hasara rastlanmadı. Suda kaldığı süre nedeniyle sağ kulak enfeksiyonu olduğunu gördük. Bunun giderilmesi için tedavi uygulayacağız. İşitme konusunda bir problem yok. Efe artık sorulara cevap veriyor ve kısa cümleler kuruyor. Hayati organları normal çalışıyor.'' Küçük çocuğun ailesi ise doktorların verdiği bu haberi sevinçle karşıladılar. 
     Bu arada, ailesiyle birlikte dedesini ziyarete giden 3.5 yaşındaki Efe, bahçede oynarken ortadan kaybolmuş, ailesinin uzun süren aramalarından sonra, bahçedeki havuzun dibinde bulunmuştu. Solunumu durmuş olarak hastaneye kaldırılan küçük Efe, doktorların çabalarıyla hayata döndürülmüştü. 
     
</TEXT>
</DOC>
