<DOC>
<DOCNO> 203414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur10.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbekistan'da Erdoğan'ın içini sızlatan tarihi eserler ... 
</HEADLINE>
<TEXT>

     Başbakan Recep Tayyip Erdoğan, Semerkant'taki tarihi mekanları gezerek incelemelerde bulundu. 
     Başbakan Erdoğan, Özbekistan gezisinin ikinci durağı olan Semerkant'ta ilk olarak Uluğbey Rasathanesi'ni, ardından Şah Zinde Türbesi'ni ziyaret etti. Erdoğan, daha sonra Bibhanım Mesciti'ni gezdikten sonra Amir Timur Türbesi'ni de ziyaret etti. Türbenin yanında bulunan pazar yerini de dolaşan Erdoğan'a burada, Özbekler yoğun ilgi gösterdi. 
     ''Dobbi'' adı verilen şapka ve ''navat şekeri'' alan Başbakan Erdoğan'a, Özbekler aldıklarını hediye etmek istediler. Ancak Erdoğan bunu geri çevirerek, ''Bizim paramız nasip olsun'' dedi ve aldıklarının parasını ödedi. 
     Başbakan Erdoğan, pazar yerini ziyaretinin ardından İmam Buhari Türbesi'ni de gezerek burada namaz kıldı. 
     
     ''MEDENİYETİ YERİNDE TANIDIM'' 

     Recep Tayyip Erdoğan, Özbek gazetecilere yaptığı değerlendirmede, çok duygulu anlar yaşadığını ifade ederek, bugüne kadar kitapların sayfaları arasında tanıştığı medeniyeti bugün yerinde tanıma fırsatı bulduğunu belirtti. 
     Ancak, ''Eskimez'' diye nitelendirdiği medeniyetin eserlerini bakımsız bir halde görünce içinin sızladığını belirten Erdoğan, ''İnanıyorum ki, Özbek kardeşlerimiz bu medeniyeti geleceğe aynen taşıyacaklardır. Bizler de bu medeniyetin evlatları olarak elimizden gelen desteği vermeye hazırız. Kaldı ki bu eserler artık herhangi bir milletin değil, bütün insanlığın eserleridir. İnsanlık bunlara sahip çıkacaktır'' diye konuştu. 
     Başbakan Erdoğan'a gezisi boyunca, eşi Emine Erdoğan, kızı Esra Erdoğan, Devlet Bakanları Mehmet Aydın ve Beşir Atalay, Ulaştırma Bakanı Binalı Yıldırım, milletvekilleri ve diğer heyet üyeleri eşlik etti. 
     
</TEXT>
</DOC>
