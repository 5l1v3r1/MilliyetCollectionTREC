<DOC>
<DOCNO> 204348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun06.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
18 yıl hapis yattı, DNA ile aklandı .. 
</HEADLINE>
<TEXT>

     ABD'nin North Carolina eyaletinde, bir gazete editörünü öldürmekle suçlanarak 18 yıldır hapis yatan bir adam, DNA kanıtlarının başka bir adamla bağlantılandırılması ve bu kişinin suçunu itiraf etmesinin ardından salıverildi. 
     Ömür boyu hapis cezası çekmekte olan 38 yaşındaki siyah Darryl Hunt, Deborah Sykes adlı gazete editörünü öldürmekle suçlanıyordu. Hunt, ''Hapisten çıkmak ve en sonunda aklanmak çok güzel bir şey. Kendimi nasıl hissettiğimi anlatmaya kelimeler yetmez'' dedi. 
     Hapishanede üç yıl önce evlendiği karısı April'e sarılarak gazetecilerle konuşan Hunt, gözyaşlarını tutmakta zorlanırken, ilk işinin her zaman gittiği camiye giderek dua etmek olacağını söyledi. Hunt, başına gelenlere rağmen, Amerikan adalet sistemine kızgın olmadığını belirterek, ''Kızgın ve acı içinde olmamaya gayret ettim. Zaten geçen 18 yılda da bana, bu tutumum yardım etti'' dedi. 
     Öldürülen gazeteci Sykes'a tecavüz edildiği, ancak Hunt'ın bununla suçlanmadığı belirtildi. 
     Yapılan testler sonunda DNA örneği, 43 yaşındaki Willard Brown'ın DNA'sına uydu. Bu kişi, adam kaçırma, silahlı soygun, tecavüz ve cinayetle suçlanarak hapse atıldı. Brown, Sykes'ı öldürdüğünü itiraf etti. 
     Sykes cinayetini araştıran polisin Brown'dan da şüphelendiği, ancak Brown'ın cinayet işlendiği sırada hapiste olduğunun zannedildiği ve kendisine DNA testi yapılmadığı belirtiliyor. Polisin hapiste olduğunu zannettiği zaman Brown'ın, iki aydır şartlı tahliye altında olduğu kaydedildi. 
     
</TEXT>
</DOC>
