<DOC>
<DOCNO> 216954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko11.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de tır kuyruğu 12 km'ye çıktı... 
</HEADLINE>
<TEXT>

     Bulgar tarafı gümrük sahasının darlığı nedeniyle Kapıkule'de işlemleri tamamlanan TIR'ları sahasına alamayınca yığılma yaşandı. 
     AA muhabirinin, Kapıkule TIR Gümrük Müdürlüğü'nden aldığı bilgiye göre, öğle saatlerinde 6 kilometre olan kuyruk, günün ilerleyen saatlerinde artarak 12 kilometreye çıktı. 
     Edirne Gümrükleri ve Muhafaza Başmüdürü Nevzat Er ile TIR Gümrük Müdürü Hayrettin Eker bölgede incelemelerde bulundu. 
     Hafta sonu aldıkları yükü, çeşitli Avrupa ülkelerine götürmek üzere yola çıkan TIR'ların pazartesi gününe malları teslim etmek zorunda oldukları için yoğunluk yaşandığını belirten yetkililer, çok sayıda TIR'ın aynı anda İstanbul Halkalı'dan yola çıkmalarının TIR konvoyuna neden olduğunu kaydettiler. 
     Yetkililer ayrıca, Bulgar tarafının gümrük sahasının darlığı nedeniyle Kapıkule'de işlemleri tamamlanan TIR'ları sahasına almamasının 12 kilometrelik konvoya yol açtığını bildirdi. 
     
</TEXT>
</DOC>
