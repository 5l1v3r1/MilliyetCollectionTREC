<DOC>
<DOCNO> 245998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonsiy09.html </URL>
<DATE> 2004/06/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gökçek'ten CHP'li Kepenek'e tazminat davası 
</HEADLINE>
<TEXT>

     Ankara Büyükşehir Belediye Başkanı Melih Gökçek, Meclis'te yaptığı bir konuşmada kişilik haklarına hakaret ettiği iddiasıyla CHP Ankara Milletvekili Yakup Kepenek aleyhine 15 milyar liralık manevi tazminat davası açtı. 
     Gökçek'in avukatı Mehmet Ali Alan tarafından Ankara 14. Asliye Hukuk Mahkemesi'ne açılan ve ilk duruşması 1 Temmuz'da yapılacak davanın dilekçesinde, Kepenek'in, Ankara'nın ambleminin değiştirilmesiyle ilgili olarak TBMM'de 18 Kasım 2003 tarihinde yaptığı konuşmada, Ankara Büyükşehir Belediye Başkanı Melih Gökçek'in yargı kararlarını uygulamadığını öne sürdüğü kaydedildi. 
     Kepenek'in konuşmasında, Ak Parti'nin siyaset okuluna değindikten sonra, ''Bu siyaset okulunda, Ankara'nın bu yasa tanımaz, bu kural tanımaz Büyükşehir Belediye Başkanı'na 'Cumhuriyet'ten günümüze kadar Başkent Ankara' diye ders verdiriliyor'' dediği belirtilen dilekçede, ''yargı kurallarına uymayan, kural tanımaz'' diyerek, Gökçek'in kişilik haklarına hakaret ettiği ifade edildi. Dilekçede, Kepenek'in yasal faiziyle 15 milyar lira manevi tazminata mahkum edilmesi talep edildi. 
     Davalı Kepenek'in avukatı Mahmut Bayram tarafından verilen cevap dilekçesinde, Ankara Büyükşehir Belediyesi'nin, Hitit Güneşi yerine bir başka amblem kullandığı, ancak bu uygulamanın Danıştay tarafından iptal edildiği kaydedildi. Dilekçede, Kepenek'in, iptal sonrasında yapılacak uygulamayı TBMM gündemine taşıdığı, milletvekili olmanın görev ve sorumluluğu içinde düşüncelerini açıkladığı ifade edilerek, davanın reddine karar verilmesi istendi. 
     
</TEXT>
</DOC>
