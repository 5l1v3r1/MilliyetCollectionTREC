<DOC>
<DOCNO> 236367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/siyaset/siy04.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, AKP'ye destek verdi 
</HEADLINE>
<TEXT>


AKP'nin AB'ye uyum kapsamında hazırladığı Anayasa'nın 10 maddesinde değişiklik öngören teklif, komisyondan geçti. CHP de değişiklikleri destekledi 

ANKARA Milliyet 


AKP'nin AB'ye uyum kapsamında hazırlayıp 198 milletvekiline imzalattığı ve Anayasa'nın 10 maddesinde değişiklik öngören teklif TBMM Anayasa Komisyonu'nda kabul edildi. Paket kapsamında dokunulmazlık olmadığı için daha önce destek vermeyeceğini açıklayan CHP de değişiklikleri destekledi. 
Adalet Bakanı Cemil Çiçek, dokunulmazlığın sınırlandırılması konusunda CHP'ye yeşil ışık yaktı. Çiçek, "Çok açık yüreklilikle söylüyorum. Dokunulmazlıklar yargı, yürütme dahil şu Anayasa'yı bir bütünlük içinde ele alalım. Dokunulmazlıkların milletin hakkına, hukukuna tecavüz etme imkanı getirmediğinin kavgasını verdim. Bu konuda karnım ağrımıyor" dedi. Dokunulmazlığın ayrıcalık olduğunu, ancak bu ayrıcalığın sadece milletvekillerine getirilmediğini anlatan Çiçek şöyle konuştu 
"Bir valinin, müsteşarın, büyükelçinin yargılanması düz vatandaşınki gibi değil. 'Bu ülkede her türlü kötülüğü, haksızlığı, hukuksuzluğu milletvekili yapar, geri kalan tertemiz' deme yanlışını yapmayalım. Demiri çürüten pasıdır. Geçmişte popülizm adına kendimizi çok çürüttük. Vatandaşın elini sıkmakta bile güçlük çektik. Oysa ki bu yolsuzluk dediğinizin siyaset, bürokrat, işadamı ayağı var. Sadece siyasetçi ile ilgili düzenleme yaparsak eşitsizlik olur." 

İlk tur salı günü 
CHP Antalya Milletvekili Tuncay Ercenk, Türkiye'nin bugün AB kapısında boynunun bükük olmasının sorumlusunun sağ iktidarlar olduğunu savundu. Ercenk, sorumlulara soruşturma açılmasını istedi. Tartışmaların ardından paket kabul edildi. Paket salı günü genel kurulda görüşülecek. 



</TEXT>
</DOC>
