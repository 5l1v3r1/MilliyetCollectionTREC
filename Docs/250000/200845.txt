<DOC>
<DOCNO> 200845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun30.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimya meraklısı genç, hamburgerciyi havaya uçurdu 
</HEADLINE>
<TEXT>

     Belçika'nın Anvers kentinde, dün bir hamburgercide 15 yaşındaki bir çocuğun elinde patlayıcı madde infilak etmesinin ardından 20 yaşındaki bir gencin gözaltına alındığı açıklandı. 
     Elindeki kavanoz hamburgercide patlayan Belçikalı çocuk kolunu kaybetmiş ve olaydan sonra geniş güvenlik önlemleri alınmıştı. 
     Yapılan arama, baskın ve soruşturmalardan sonra 20 yaşındaki ''kimya meraklısı'' bir gencin, 13 ve 15 yaşlarındaki iki arkadaşına içinde çok tehlikeli patlayıcı bileşimler bulunan kavanozlar verdiği belirlendi. Bu kavanozları hazırlayan gencin evinde 500 gram patlayıcı madde bulundu. 
     Savcılık, kavanozlara koyulan patlayıcı kimyevi maddelerin piyasada serbestçe satıldığını, bu kavanozların hafifçe sallanmasının dahi infilaka neden olabildiğini bildirdi. 
     Patlamada kolunu kaybeden çocuğun komada olduğu ve henüz sorgulanamadığı, patlayıcıları ürettiği için gözaltına alınan gencin sorgusunun sürdüğü bildirildi. 
     
</TEXT>
</DOC>
