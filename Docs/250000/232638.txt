<DOC>
<DOCNO> 232638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/ekonomi/eko02.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talih Kuşu özelleştirme öncesi yenileniyor... 
</HEADLINE>
<TEXT>

   Milli Piyango İdaresi hem özelleşmeye hem de kendini yenilemeye hazırlanıyor 
      
   Özelleştirme İdaresi Başkanlığı ile Milli Piyango İdaresi, Mayıs ayı içinde ihaleye çıkarılacak olan Milli Piyango için şartname hazırlıklarını sürdürüyor. Yabancı firmalarla yapılan görüşmelerin ardından gelir paylaşımı yöntemiyle özelleştirilmesi kesinleşen Milli Piyango'da, daha çok çekiliş işi özel sektöre bırakılıyor. Bu çerçevede hasılatın yine Milli Piyango İdaresi'nce toplanması, ikramiye dağıtımının da yine bu kurumca yapılması planlanıyor. Çekiliş işleminin özel sektöre devredilmesi nedeniyle, oyun makinalarının yerleşimi ve bayilik seçimi özel sektöre bırakılırken, yeni firmanın oyun çeşitlendirmesine gitmesi öngörülüyor. 
   Bu arada Milli Piyango'nun özelleştirilmesinde geri sayımla birlikte bu işle ilgilenen yerli ve yabancı firmalar arasındaki görüşme trafiğinin hızlanması da dikkat çekiyor. 
   
   Yeni bilet yolda 
   Öte yandan Milli Piyango İdaresi, yeni yapılanma öncesi, talih oyunlarını daha cazip kılma ve kendini yenileme gayreti içinde de bulunuyor. Bu çerçevede, Milli Piyango biletleri, çok uzun bir dönemin ardından değişiyor. Merkez Bankası Banknot Matbaası Genel Müdürlüğü ile yürütülen çalışmalar sonrasında piyango biletlerinin dizaynı değişti ve biletler daha da renklendirildi. Yeni biletlerin ilk çekiliş tarihi de 9 Mayıs olarak belirlendi ve bu biletlerin aybaşında satışa sunulacağını ifade edildi. 
   
   Otomobil dağıtılacak 
   İdare, 19 ve 29 Mayıs biletlerini de yeni dizayna göre hazırlatarak, bastırdı. Milli Piyango biletleri, en son 1987 yılbaşı çekilişinde değişmişti. Hemen - kazan biletlerinde de farklılaştırmaya giden Milli Piyango İdaresi, sevgililer günü ve annelere özel hemen - kazan biletlerinin yanı sıra, her burca göre farklı hemen - kazan biletleri hazırladı. Milli Piyango İdaresi'nin para armağanının yanı sıra piyango çekilişlerinde otomobil dağıtmaya dönük çalışmaları da devam ediyor. Bu konuda firmalarla görüşmelerde bulunulurken, reklam karşılığı olarak İdareye ücretsiz otomobil vermeyi sıcak bakan bir otomobil firmasından teklif istendi. 
   
   
</TEXT>
</DOC>
