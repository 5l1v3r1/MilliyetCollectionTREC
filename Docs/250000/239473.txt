<DOC>
<DOCNO> 239473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur26.html </URL>
<DATE> 2004/05/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ablasını öldüren sanığa 12 yıl 6 ay hapis 
</HEADLINE>
<TEXT>

     Sivas'ın Şarkışla İlçesi'nde tartıştığı ablasını öldürdüğü iddiasıyla müebbet hapis istemiyle yargılanan sanık, 12 yıl 6 ay ağır hapis cezasına çarptırıldı. 
     Sivas 1. Ağır Ceza Mahkemesi'ndeki duruşmaya, tutuklu sanık Bünyamin Arslan 26 ve avukatı Naci Muslu katıldı. 
     Sanığın ölen ablasının eşi Atilla Demircioğlu'nun da müşteki sıfatıyla hazır bulunduğu duruşmada, evli 3 çocuk babası Bünyamin Arslan, savunmasını yazılı olarak verdi. 
     Mahkeme heyeti tarafından okunan Arslan'ın savunmasında, sanığın, ablası Feride Demircioğlu'nu, başka erkeklerle ilişkiye girdiği gerekçesiyle, aralarında çıkan tartışmada istemeden öldürdüğü savunuluyor. 
     Atilla Demircioğlu ise ölen eşiyle şiddetli geçimsizlik yaşadığını belirterek, sanıktan şikayetçi olmadığını söyledi. Tanık olarak dinlenen Adıgüzel Erdoğan ise Feride Demircioğlu ile cinsel ilişkiye girdiğini, ancak cinayeti görmediğini ifade etti. 
     Feride Demircioğlu'nun, kızları Kübra 8 ve Tuğba 11 Demircioğlu'nun da tanık olarak dinlendiği duruşmada son sözü sorulan sanık Arslan, ''Pişmanım, 2 yeğenim annesiz kaldı'' dedi. 
     Mahkeme heyeti, önce TCK'nın 449. maddesi gereğince müebbet hapis cezasına çarptırdığı sanığı, indirim öngören maddelerden faydalandırarak, 12 yıl 6 ay ağır hapis cezasına mahkum etti. 
     Sivas'ın Şarkışla İlçesi'nde 29 Mart'ta, Bünyamin Arslan, evine gittiği ablası Feride Demircioğlu'nu 32 , çıkan tartışmada bıçaklayarak öldürmüştü. 
     
</TEXT>
</DOC>
