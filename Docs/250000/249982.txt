<DOC>
<DOCNO> 249982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy20.html </URL>
<DATE> 2004/06/22/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Gül ile Talabani görüştü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak Kürdistan Yurtseverler Birliği IKYB lideri Celal Talabani ile görüşmesinde terör örgütü PKK KONGRA-GEL ve Kerkük konusunda çeşitli uyarılarda bulundu. 
     Diplomatik kaynaklardan edinilen bilgiye göre Gül, Talabani'ye, ''Kerkük'te Saddam dönemindeki politikalara dönmeyin, demografik yapıyı değiştirmeyin, kişileri zorla yerinden edip yeni gruplar getirmeyin, etnik gruplar arasındaki gerginliği körüklemeyin, infiale yol açmayın. Sonuçları fena olur'' şeklinde uyarılarda bulundu. 
     Gül ayrıca, Türkiye'nin terör örgütü PKK KONGRA-GEL konusundaki derin hassasiyetini vurgulayarak, Talabani'den bu örgüte karşı müsamaha gösterilmemesini istedi. 
     Talabani'den bölgesindeki teröristlere karşı harekete geçmesini isteyen Gül, ''Eğer bölgenizin yönetiminden siz sorumluysanız, gereğini yapmalısınız'' mesajını verdi. 
     Kaynaklar, Gül'ün, Irak'ta federasyon konusunda da, Kürtler'in tek taraflı eylemlerde bulunmaması gerektiğini belirterek, herkesin iradesine saygı gösterilmesi, idari yapının ülkenin tamamı tarafından onaylanması ve herkesin üzerinde uzlaştığı anayasaya uygun olarak kabul edilmesi halinde Türkiye'nin karışmayacağını, ''bağımsızlık çıkışının kabul edilemeyeceğini'' kaydetti. 
     Gül'ün görüşmede Irak ile ilgili bütün konuları, Kerkük konusu başta olmak üzere Türkiye'nin hassas olduğu noktaları aktardığını belirten kaynaklar, Talabani'nin de Irak'ın bütünlüğünün önemini vurguladığını ve bunun aynı zamanda kendi çıkarlarına olduğunu, ayrılıkçı politika izlemediklerini ifade ettiğini söylediler. 
     
     PKK KONGRA-GEL 
     Edinilen bilgiye göre, görüşmede Talabani, ''PKK KONGRA-GEL'in yaptıkları, Kürt davasına ihanettir'' ifadesini kullandı. 
     Terörist örgütten Türkiye tarafına bir yönelim olması halinde buna şiddetle karşı çıkacaklarını söylediklerini aktaran kaynaklar, Talabani'nin de, örgütün kendi arasında çok bölündüğünü, dağılma sürecine girdiğini ve üyeleri arasında şiddet istemeyenlerin sayısının isteyenlerden çok daha fazla olduğunu belirttiğini kaydettiler. 
     Talabani görüşmede, ''Türkiye'yi rahatsız etmemek için terör örgütü ile temas kurmadıklarını, terörist Osman Öcalan'ın görüşme isteğini de bu sebeple geri çevirdiklerini'' söyledi. 
     Kaynaklar, Kerkük'e geri dönen Kürtler konusunu da yakından izlediklerini kaydederek, görüşmede, Talabani'ye bunun kıstasının sorulduğunu, IKYB liderinin de, geri dönenlerin ''hakiki Kerküklü'' olması gerektiğini, bunu belirlemek için kayıtlara baktıklarını söylediğini belirttiler. 
     Talabani'nin ayrıca Türkiye'den, Süleymaniye'de yapımı tamamlanmak üzere olan havaalanı için hava koridoru istediği ve bazı Türk firmalarının seferlerine sıcak baktığı öğrenildi. 
     Kaynaklar, bu taleplere olumlu yanıt vermek için önce ''havaalanına ilişkin birtakım koşullara bakmak, statüsü nedir Uçuş imkanları nedir Hangi tip uçak ne kadar uçar gibi konuların incelenmesi'' gerektiğini aktardılar. 
     Irak Kürdistan Demokratik Partisi IKDP lideri Mesut Barzani'ye de, Türkiye'ye gelebileceğinin, gelirse kendisiyle de Talabani gibi görüşüleceğinin söylendiğini kaydeden kaynaklar, tarihi belli olmasa da, IKDP liderinin büyük ihtimalle Türkiye'yi ziyaret edeceğini kaydettiler. 
     Kaynaklar ayrıca, Talabani'nin de Barzani'nin de Irak'ın toprak bütünlüğünü savunduğunu, hatta Barnzani'nin, ''Toprak bütünlüğünü en çok biz savunuyoruz. Bunu da Irak'ı çok sevdiğimizden dolayı değil, çıkarlarımıza hizmet edeceği için yapıyoruz'' dediğini aktardılar. 
     
</TEXT>
</DOC>
