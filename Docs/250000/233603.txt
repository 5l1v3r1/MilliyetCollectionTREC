<DOC>
<DOCNO> 233603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur25.html </URL>
<DATE> 2004/04/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tecavüzle yargılanıyordu, "Evleneceğim" dedi ve serbest kaldı 
</HEADLINE>
<TEXT>

     Konya'da, küçük yaştaki kıza tecavüz ettiği iddiasıyla yargılanan Mahsuni Çağlar, söz konusu kişiyle birlikte yaşadıklarını ve evleneceğini söyleyince serbest bırakıldı. 
     Konya 3. Ağır Ceza Mahkemesi'nde görülen duruşmaya, tutuklu sanık Mahsuni Çağlar, tecavüze uğradığı iddia edilen Fatma K. ve Fatma K'nin babası Doğan K. katıldı. 
     Duruşmada söz alan Mahsuni Çağlar, mesleğinin kağıt toplayıcılığı olduğunu, çalışmak için dışarı çıktığı bir gece, 4.5 aydır nikahsız olarak birlikte yaşadığı Fatma K'nin evden kaçtığını söyledi. 
     Fatma K'nin kendisiyle beraber yaşamadan önce Veysel K. ile birlikte olduğunu ileri süren Çağlar, ''Bunu bilerek kendisini kabul ettim. Savcılığın iddia ettiği gibi Fatma K'ye tecavüz etmedim. Kendisi benim nikahsız eşimdir. Resmi yaşı 9 olarak görünüyor, ancak kendisi 17 yaşındadır. Kendisiyle, yaşının mahkeme kararıyla değiştirilmesi durumunda evleneceğim'' dedi. 
     Fatma K'nin babası Doğan K. ise davulculuk yaparak geçimini sağladığını ve daha önce çadırda yaşadığı için çocuklarını nüfusa geç kaydettirmesi nedeniyle halen 9 yaşında görünen kızının aslında 17 yaşında olduğunu savundu. 
     Mahsuni Çağlar'a kızını, gönül rızasıyla verdiğini belirten Doğan K, ''Kızımın asıl yaşının 17 olduğuna dair hastane raporunu mahkemeye sunuyoruz. Konya Asliye Hukuk Mahkemesi'nde devam eden yaş tashihi davası karara bağlanırsa, kızımı Mahsuni Çağlar ile resmen evlendireceğim'' dedi. 
     Canı sıkıldığı için evden amcasına gitmek için çıktığını, yolunu şaşırınca da polise sığındığı belirten Fatma K'nin de, Çağlar ile evlenmek istediğini belirtmesi üzerine mahkeme, gerekli belgelerin mahkemeye getirilmesi şartıyla Mahsuni Çağlar'ın tahliyesine karar verdi. 
     Esenler Mahallesi'nde yaşayan Fatma K, yaklaşık 3 ay önce, Mahsuni Çağlar ile birlikte yaşadığı evden kaçarak polise sığınmıştı. Fatma K, bir süre çocuk yuvasında kaldıktan sonra ailesine teslim edilmiş, birlikte yaşadığı Çağlar hakkında da küçük yaşta kız çocuğuna tecavüz iddiasıyla dava açılmıştı. 
     
</TEXT>
</DOC>
