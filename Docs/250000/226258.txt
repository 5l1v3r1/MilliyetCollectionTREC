<DOC>
<DOCNO> 226258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/yercan.html </URL>
<DATE> 2004/03/28/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Kırılma noktası 
</HEADLINE>
<TEXT>

   
   Trabzonspor adına oldukça karamsar, bir o kadar da sıkıntılı başlamıştı oyun. Malatyaspor, eski hocasına "nazire" yapmak istercesine, son haftaların en başarılı futbolunu oynuyor, rakibine adım bile attırmıyordu. 
   Sarı - Kırmızılı ekibi, nefes alışından sahaya yayılışına kadar ezbere bile Ziya Doğan, bu baskı dakikalarında "çaresizleri" oynuyor, takımının küçülüp, rakibi karşısında ezilişini, boş gözlerle izliyordu. Sahaya sürdüğü on bir, her hattıyla aksıyordu Doğan'ın. Defansta Emrah ve Erdinç'ten başlayan hatalar, orta sahada Hüseyin ve Somers ile devam ediyor, kanatlarda İbrahim Ege ve Maxim'in yetersizliğiyle çözüm bulunamaz bir çaresizliğe dönüşüyordu. 
   Bu yarıda Malatyaspor'un iki şık golüne, Fatih'in ayağından kazandığı penaltıyla yanıtlayan Trabzonspor'un bu görüntüsü kazanma adına pek umut vermiyordu. 
   İkinci yarıda kenar yönetiminden, sahadaki on birine kadar, bambaşka bir Trabzonspor vardı... Maxim'in yerine Mehmet Yılmaz'ı alarak forveti üçleyen Doğan, teknik direktörlük adına en başarılı sınavlarından birine daha imza atıyor, Yattara gibi bir futbol sihirbazını da sağ kanata yerleştirerek, maçın kaderini değiştiriyordu. 
   Maçın kırılma noktası Yattara'nın attığı muhteşem frikik golüyle gerçekleşti. Bu gol skora denge getirirken, Malatyaspor'un tüm direncini de kırmıştı. 
   Gökdeniz'in son dakikalardaki sayısı Trabzonspor için zirve yarışını sürdürme anlamına geliyordu. 
   Hakem Cem Papila son haftalardaki formda görüntüsünü Malatya'da da sürdürdü. Kararlı yönetimiyle oyunun kontrolünü sürekli elinde tuttu. Gökdeniz'in düşürüldüğü pozisyondaki penaltı kararı ise doğruydu. 
   
      
</TEXT>
</DOC>
