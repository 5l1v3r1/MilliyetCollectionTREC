<DOC>
<DOCNO> 232519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun27.html </URL>
<DATE> 2004/04/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Netanyahu'dan Şaron'un çekilme planına destek 
</HEADLINE>
<TEXT>

     İsrail Maliye Bakanı Binyamin Netanyahu'nun, Başbakan Ariel Şaron'un Gazze Şeridi'nden çekilme planını desteklediği bildirildi. 
     Şaron'un siyasi rakibi Netanyahu'nun sözcüsü, bakanın, istediği şartların oluştuğunu gördüğü için planı desteklediğini söyledi. 
     Likud partisinin önemli isimleri arasında yer alan eski Başbakan Netanyahu'nun desteği, 2 Mayıs'ta Likud Partisi'nde referandumla üyelerin onayına sunulacak çekilme planı için, Şaron'un parti tabanının geniş desteğini alacağı anlamına geliyor. 
     Sözcüye göre, planda yer alan ve Netanyahu'nun hayata geçirilmesini talep ettiği şartlar, ''İsrail'in çekilmeden sonra Gazze Şeridi'nin sınırlarını denetim altında tutması, ABD'nin Filistinli mültecilerin dönüş hakkına karşı çıkması, güvenlik duvarının inşasının, çekilmeden önce tamamlanması ve yerleşkelerin korunması olarak sıralanıyor. 
     Şaron'un planını, Likud yetkililerinden sadece Dışişleri Bakanı Silvan Şalom'un desteklemediği belirtiliyor. 
     
</TEXT>
</DOC>
