<DOC>
<DOCNO> 226151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo16.html </URL>
<DATE> 2004/03/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Biyediç 6 puanlık bir maçtan beraberlikle ayrıldık... 
</HEADLINE>
<TEXT>

     Bursaspor Teknik Direktörü Nejat Biyediç, 1-1 berabere biten İstanbulspor maçının kendileri açısından 6 puan değeri taşıdığını, galibiyeti istemelerine karşın sahadan ancak 1 puanla ayrıldıklarını söyledi. 
     Nejat Biyediç, maçın ardından düzenlediği basın toplantısında, ilk yarıda çok iyi oynadıklarını ve 5-6 tane net gol pozisyonu ürettiklerini, ikinci yarıda ise İstanbulspor'un savunmaya kapanarak oyunu kitlediğini kaydetti. 
     Oyuncuların, üzerindeki stresi henüz atamadığını ifade eden Biyediç, ''Özellikle ikinci yarıda kapalı defansı açmakta zorlandık. Bunda beceri eksikliğimiz de vardı. 6 puanlık bir maçtan beraberlikle ayrıldık. Sonuçta üzüldük. Mücadelemiz son haftaya kadar sürecek'' dedi. 
     İstanbulspor Teknik Direktörü Aykut Kocaman ise maçın hemen başında 2 oyuncusunun sakatlanmasıyla zorunlu değişiklik yapmak zorunda kaldığını bildirdi. 
     Deneyimsiz bir kadroyla Bursaspor karşısında çok iyi mücadele ettiklerini anlatan Kocaman, şunları söyledi 
     ''Maçtan önce Bursaspor ile aramızda 6 puan fark vardı. En azından bunu korumak istiyorduk. Bunda da başarılı olduk. Böylesine zor bir maçtan 1 puanla ayrılmak sevindirici. Son dakikada yakaladığımız pozisyonu da değirlendirebilsek sahadan 3 puanla ayrılabilirdik. Herşeye rağmen alınan 1 puan çok güzel.'' 
     
</TEXT>
</DOC>
