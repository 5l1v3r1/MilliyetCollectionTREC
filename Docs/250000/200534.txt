<DOC>
<DOCNO> 200534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/yazar/congar.html </URL>
<DATE> 2003/12/08/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD ve AKP 
</HEADLINE>
<TEXT>

   
   CHP Genel Başkanı Deniz Baykal, 1 Mart tezkeresinin reddedilmesinde partilerinin katkısını vurgularken, kendisini "AKP iktidarı, CHP'nin elini bırakıp ayağını öpmeli" diyecek düzeye düşürebilmiş ama, 1 Mart olayının bir numaralı muhatabı ABD, AKP hükümeti ile yeniden ve Irak Savaşı'nın gel - git'lerinden kendisini kurtarmış bir kucaklaşmaya hazırlanıyor. 
   Başkan Bush'un Başbakan Erdoğan'la 28 Ocak'ta Beyaz Saray'da yapacağı görüşme, Washington'ın gözünde, ABD liderininin herhangi bir müttefik liderle buluşmasının çok ötesinde anlam taşıyor. 
   
   2004'ün önemi 
   Bush yönetimi, 2004'ü, bir yandan terörle mücadele ile Afganistan ve Irak operasyonları bakımından "kritik" sayıyor, bir yandan da, Türkiye'nin AB macerası ve Kıbrıs açısından "kader" yılı olacağını biliyor. ABD'li yetkililer, 2004'ün hem Ankara'ya hem de Ankara - Washington ittifakına sunduğu fırsatların iyi değerlendirilmesi için kafalarında bir tür "yol haritası" çiziyorlar. Nitekim Türk - Amerikan ilişkilerinden doğrudan sorumlu bir ABD'li yetkili bize, "Beyaz Saray buluşmasında, İstanbul'a uzanan yol haritası konuşulacak" dedi. 
   Bu sözün anlamı birkaç boyutlu 
   Ankara'nın Kıbrıs'ta çözümün yolunu açmaması halinde, AB kapısının Türkiye'ye kapanabileceği düşüncesindeki Washington, AKP hükümetinden, 2004'ün ilk aylarında, bu alanda cesur girişimler bekliyor. Başkan Bush da, konuya mutlaka ağırlık verecek Erdoğan'a somut telkinlerde bulunacak. 
   Ayrıca ABD, İstanbul'daki NATO Zirvesi'ni sadece ittifakın kritik meseleleri bazında değil, doğrudan "Türkiye'nin tanıtımı" açısından da önemsiyor. Bir ABD'li yetkilinin deyişiyle "İstanbul Zirvesi, Türkiye örneğini dünyaya göstermek açısından çok önemli bir vitrin." ABD'li yetkililer, Türkiye'nin iktisadi ve siyasi reformlarla katettiği mesafeyi, hem İslam dünyasının hem de AB'nin dikkatine bir kez daha getirmek amacıyla, NATO Zirvesi'nden yararlanma niyetlisi. Başkan Bush, Erdoğan'a, bu niyetin gerçekleşebilmesi için yakın işbirliği önerecek. 
   
   AKP ile dayanışma 
   Washington'ın Erdoğan ziyaretine verdiği önemde, AKP hükümetinin kimliğinden ve konumundan kaynaklı özel boyutlar da var. 
   Türkiye'nin desteğine en fazla ihtiyaç duyduğu Irak bağlamında, Ankara'da aradığını tam bulamayan ABD, işbirliğindeki aksamadan AKP'yi birinci derecede sorumlu tutmadı. 
   Öte yandan Washington, AKP hükümetini, Türkiye'nin sadece en güçlü siyasi aktörü olarak değil, aynı zamanda "en reformist" aktörü olarak da benimsemiş durumda. 
   Açıkçası, bir yanda CHP cephesinden yükselen bazı seslere, bir yanda Türk Silahlı Kuvvetleri'nin tavrına bakan Washington, AKP'nin, sadece Irak bazında değil, demokratikleşme, AB'ye katılım ve Kıbrıs konularında da "daha samimi ve daha verimli işbirliği yapılabilecek" bir siyasi oluşuma dönüştüğü kanısında. 
   ABD, bu kanıda olduğu içindir ki, muhalefetin hükümeti yıpratma amaçlı birtakım kampanyalarına karşı, AKP'ye destek olmaya da hazır. 
   Küçük bir örnek Türkiye'ye verilmesi öngörülen 8,5 milyar dolarlık kredinin koşulları ABD yasasında belirlenmiş ve bu konudaki anlaşmanın altına iki tarafça da imza konulmuşken, Ankara'dan gelen "Koşula ilişkin ifadeyi yumuşatalım" önerisi Washington'da benimsendi. Bush yönetiminin "Bu kredi, Türkiye, Irak'a tek taraflı olarak müdahale etmediği sürece verilir" koşulunu dğiştirme gücü yok, ama Washington altı imzalı anlaşmanın bazı cümlelerini değiştirerek, AKP'nin "Irak konusunda şu ya da bu yönde bir taahhütte bulunmadığını" Türk kamuoyuna anlatabilmesine yardımcı olmayı kabul etti. Metindeki bu değişikliğin kısa süre içinde kotarılması ve AKP hükümetinin IMF süreciyle bağlantılı olarak kredinin kullanımına başlayabilmesi bekleniyor. 
   Ancak Erdoğan hükümetinin, ABD gözünde taşıdığı önemin bir yönü de, AKP'nin İslami kökenini ilgilendiriyor. 
   İslam adına yapılan teröre karşı savaş veren Bush yönetiminin, İslam ile bir meselesi olmadığını, teröristlerin fikir ve taktiklerinin İslam adına hoş görülemeyeceğini dünyaya anlatması kolay değil. Bu nedenle de, NATO müttefiki olan, demokratikleşmeyi sürdüren ve AB yolunda bir Müslüman ülkenin, dünya görüşü ve hayat tarzı İslam'ın etkisinde şekillenmiş liderleri ile dayanışma, Washington için bu konjonktürde olağanüstü değerli. 
   
   "Timsah gözyaşları" 
   Adalet Bakanı ve Hükümet Sözcüsü Cemil Çiçek'in Washington ziyareti de, bu kapsamda okunmalı. 
   Çiçek, ABD başkentinde geçen hafta buluştuğu birçok yetkiliden 17 Kasım'daki açıklamasına ilişkin övgüler işitti. Dışişleri Bakan Yardımcısı Marc Grossman, Çiçek'in açıklamasını önceden okumuştu. ABD'li diplomatlar, açıklamanın İngilizce tercümesini, Savunma Bakan Yardımcısı Paul Wolfowitz'in masasına da Çiçek'le buluşmasından hemen önce yetiştirdiler. Çiçek'in, teröristlere "özgürlük savaşçısı" gözüyle bakan ülkelerin İstanbul saldırıları ardından vicdan muhasebesi yapmalarını isteyerek "Terörle mücadele, bize taziye bildirmekten daha anlamlı olur. Aksi timsah gözyaşlarıdır" demiş olması, Washington ziyaretinin tonunu da belirledi. Tam da ABD'nin, Müslüman müttefikinin liderlerinden duymak istediği sözlerdi bunlar. 
   Çiçek Washington'daki ikili temaslarında, bu sözlerinin de ötesine geçti ve teröristlerin İslam adına kendi hedeflerini kutsamaları ile terör eylemiyle "şehitlik" mertebesine ulaşacaklarına inanmalarının tehlikesine dikkat çekti. Bu psikolojiyle mücadelenin zorluğunu anlatırken, Türkiye örneğine sahip çıkılmasınının önemini vurguladı. Diğer AKP liderlerinin, İslam'a dayanan terör konusunda, aynı açıklıkta konuşmamasına da değindi ve "Ben hükümet sözcüsüyüm. Hükümet adına konuşuyorum. Belki herkesin ifade tarzı aynı netlikte olmayabilir. Herkes aynı şekilde konuşamayabilir. Ama görüşümüz budur" diyerek kuşkuları hafifletti. 
   Çiçek'le görüşmesinden çok etkilendiğini anlatan üst düzey bir ABD yetkilisinin kafasında en fazla yer eden sözler, Türk Adalet Bakanı'nın meseleyi "radikal İslam ile mücadele" olarak tanımlamasıydı "Radikal İslam'a karşı mücadelenin başarısında, AKP gibi İslami kriterleri tartışma götürmeyen, ancak demokrasiyi ve Batı ile işbirliğini ilerletmeye niyetli bir siyasi oluşumun desteklenmesinin gerektiği mesajı, önemli ve haklı bir mesaj." 
   İşte, altı hafta sonraki Bush - Erdoğan buluşmasının konturlarını esas bu mesaj çizecek. 
   Beyaz Saray henüz kesin karar vermedi ama, Başkan Bush'un, NATO Zirvesi'ne katılımını, Ankara'ya resmi bir ziyaretle birleştirmesi büyük olasılık. Bu kararda da, yine aynı "Türkiye'yi vitrine koyma - AKP örneğini destekleme" çabası belirleyici olacak. 
   
      
   
   
</TEXT>
</DOC>
