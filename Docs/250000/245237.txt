<DOC>
<DOCNO> 245237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun17.html </URL>
<DATE> 2004/06/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bush'a Paris'te protestolu karşılama 
</HEADLINE>
<TEXT>

     Fransa'da anamuhalefet konumundaki Sosyalist Parti, Normandiya çıkartmasının 60. yıldönümü kutlamaları nedeniyle Paris'e gelecek ABD Başkanı George Bush'u, Irak politikası yüzünden protesto etti. 
     Sosyalist Parti genel merkez binasına asılan ve Genel Sekreter François Hollande'ın imzası bulunan dev afişte, Bush'dan, ''Haklı gerekçelere dayanmadan, Irak'ta olduğu gibi tek taraflı müdahalelere son vermesi ve 6 Haziran 1944 ruhuna geri dönmesi'' istendi. 
     ''Fransız halkının kendisini Nazi işgalinden kurtaran ABD'ye minnettarlığının devam ettiği ve bu fedakarlığın hiçbir zaman unutulmayacağı'' vurgulanan afişte, ''Bununla birlikte BM'nin hiçe sayılması, Irak'ta işkenceler ve haksız gerekçelere dayalı tek taraflı müdahalenin ABD halkının idealleriyle uyuşmadığı'' belirtildi. 
     Bush, Normandiya'da pazar günü yapılacak törenlere katılmadan önce, yarın Paris'e gelecek. 
     ABD Başkanı Bush'un Paris'e yapacağı ziyaret dolayısıyla başkentteki güvenlik önlemlerinin en üst seviyeye çıkartıldığı bildirildi. 
     Başkent merkezinde yarın gösteri yapılması yasaklanırken, 5 bin polis ile 2 bin civarında askerin güvenliği sağlamak için seferber olacağı belirtildi. 
     
</TEXT>
</DOC>
