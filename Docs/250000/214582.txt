<DOC>
<DOCNO> 214582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur37.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Generallerin açtığı davada ilginç iddia Sanık RTÜK üyesi mi 
</HEADLINE>
<TEXT>

     Vakit gazetesi Köşe Yazarı Asım Yenihaber'in, ''Onbaşı bile olamayacakların general olduğu ülke'' başlıklı yazısında kişilik haklarına saldırıda bulunulduğu iddiasıyla aralarında 4 kuvvet komutanının da bulunduğu 312 generalin gazete aleyhine açtığı manevi tazminat davasında, yazının, RTÜK üyesi Mehmet Doğan tarafından kaleme alındığı öne sürüldü. 
     Ankara 20. Asliye Hukuk Mahkemesi'nde görülen davanın bugünkü ikinci duruşmasına, davacı generallerin avukatı Bilgin Yazıcıoğlu ile davalıların 8 avukatı katıldı. 
     Yargıç Bülent Çınar, Asım Yenihaber'in adresinin bildirilmesi için gazeteye yazılan müzekkereye yanıt verildiğini, yanıtta, ''adresinin bilinmediği, yazılarını faks ve elektronik posta yoluyla bildirdiğine'' yer verildiğini kaydetti. 
     Vakit gazetesi sahibi, davalı Nuri Aykon'un avukatı Hacı Ali Özhan, Yenihaber'in yazılarını faksla gazeteye ulaştırdığını, gazete yönetiminde bir yazışma adresinin bulunmadığını ifade ederek, ''Bu köşe yazarının adresini bizim bildirmemiz olanaksızdır. Savcılık tarafından adres araştırması yapılsın'' dedi. Özhan, dava konusu haberlere ilişkin yayın yasağı kararının metninde değişiklik yapılmasını da istedi. 
     Davalı avukatlarından Abdullah Çiftçi, dava dilekçesinde, ''yayın dolayısıyla Türk halkının rencide edildiğinin'' ileri sürüldüğünü belirterek, bunun kanıtlanmasını talep etti. Çiftçi, davacıların yanıt vermemesi durumunda, mahkemenin kamuoyu araştırma grupları aracılığıyla bu durumu tespit etmesi talebinde bulundu. 
     
     İLGİNÇ İDDİA 

     Davacıların avukatı Bilgin Yazıcıoğlu, Yenihaber'in gerçek kimlik ve adresine ulaşılmasının resmi yazışma ile mümkün olduğunu savundu. Türk Telekom'a yazılacak müzekkere ile Yenihaber'in gerçek kimlik ve adresinin ortaya çıkacağını ileri süren Yazıcıoğlu, ''Bu kişi RTÜK üyesidir. Devlet memuru olan bir insan saklanıyor'' diye konuştu. 
     Yazıcıoğlu, iddialarına ilişkin dilekçeyi de ekleriyle mahkemeye sundu. Dilekçede, bir ihbar mektubu sonucu, Asım Yenihaber imzasıyla yayınlanan köşe yazılarının RTÜK üyesi Mehmet Doğan'a ait olduğunun belirlendiği kaydedilidi. Dilekçede, ''TTNET'e ait 81.212.14.73 IP'' numarasının Mehmet Doğan'a ait olup olmadığının Türk Telekom'dan sorulması istenerek, ''Doğan'ın TTNET'e ait bu IP numarası ile evindeki telefondan internete bağlanarak yazılarını Vakit gazetesine gönderdiği ortaya çıkacaktır'' denildi. 
     
     ADRES ARAŞTIRMASI 

     Yargıç Bülent Çınar, davacıların avukatı Yazıcıoğlu'nun Yenihaber'in adresine ulaşılması için dilekçesinde bildirdiği kayıtların Türk Telekom'dan sorulmasına karar verdi. 
     Yenihaber'e halen tebligat gerçekleştirilemediğinden, davalı gazete sahibi Nuri Aykon'un vekilinden, varsa gazete yönetimi ve arşivindeki adresi bildirmesine karar veren Çınar, İstanbul Cumhuriyet Savcılığı'nca yapılan adres araştırmasının akıbetinin de sorulmasını kararlaştırdı. 
     Bülent Çınar, Türk Telekom, diğer kuruluşlar veya davalı avukatlarının vereceği bilgiler doğrultusunda Yenihaber'in adresi saptanırsa, hemen duruşma gün ve saatinin tebliğe çıkarılmasına karar verdi. 
     Davalı avukatlarının yayın yasağı kararının metninde değişiklik yapılması istemlerinin reddine, davacıların sosyal durumlarının araştırılmasına yer olmadığına karar veren Çınar, dosyadaki diğer eksikliklerin tamamlanması için duruşmayı erteledi. 
     Dava dilekçesinde, Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral İbrahim Fırtına, Deniz Kuvvetleri Komutanı Oramiral Özden Örnek ve Jandarma Genel Komutanı Orgeneral Şener Eruygur'un da aralarında bulunduğu 312 general için, gazetenin 25 Ağustos 2003 tarihli nüshasındaki ''Onbaşı bile olamayacakların general olduğu ülke'' başlıklı yazıda kişilik haklarına saldırıda bulunulduğu iddiasıyla toplam 624 milyar lira manevi tazminat talep ediliyor. 
     
</TEXT>
</DOC>
