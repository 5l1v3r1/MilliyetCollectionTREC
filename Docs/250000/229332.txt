<DOC>
<DOCNO> 229332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy08.html </URL>
<DATE> 2004/04/07/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İsmail Cem'den MGK açıklamasına sert tepki .. 
</HEADLINE>
<TEXT>

     YTP Genel Başkanı İsmail Cem, Kıbrıs'taki referandumda, insanların, 'hayır' veya 'evet' demekle hangi riskleri, tehlikeleri üstlendiklerini bilmeleri gerektiğini, böylece oyların bilinçle kullanılacağını belirtti. 
     Cem, yaptığı yazılı açıklamada, Kıbrıs'ta referandum tartışmaları yoğunlaşırken, Türkiye'nin iki sorumlu kurumunun, sorumluluklarını yerine getirmediğini savundu. 
     MGK'nın, önemli güvenlik konularında hükümete tavsiyede bulunmakla yükümlü olduğunu anımsatan Cem, ''MGK, bu görevini Kıbrıs gibi hayati bir konuda yerine getirmeyecek de bir dizi ikincil sorunda mı görüş bildirecektir '' diye sordu. 
     
     ''NE İÇİN VARLAR '' 

     Son MGK toplantısının sonuç açıklamasının, ''sıradan birkaç vatandaşın biraraya gelip söyleyeceklerinden bile içeriksiz'' olduğunu kaydeden Cem, şu görüşleri dile getirdi 
     ''MGK, sanki başkasına ait olabilirmiş gibi, sorumluluğun hükümette olduğunu belirtmekle, -bu zaten bellidir- malumun ilamı ile kendini sınırlamıştır. Görevinin sorumluluğundan kaçınmıştır. MGK'nın ve MGK'nın Başkanı Sayın Cumhurbaşkanı'nın, MGK tavsiyesine en fazla ihtiyaç duyulan Kıbrıs konusunda sorumluluklarını üstlenmemiş olmaları, o zaman ne için var oldukları sorusunu akla getirmiştir.'' Cem, hükümetin, Kıbrıs konusunda gerçekleri açıkça ve ayrıntılarıyla anlatma sorumluluğunda olduğunu ifade etti. 
     Kıbrıs anlaşmasının AB hukuk sistemindeki yerinin hayati önemde olduğuna işaret eden Cem, bu sistemde yer bulamamış bir anlaşmanın hükümlerinin, iptal edileceğini vurguladı. ''Referandumda, insanlar, 'hayır' veya 'evet' demekle hangi riskleri, tehlikeleri üstlendiklerini bilmelidir ki, kararlar sağlıklı alınabilsin, oylar bilinçle kullanılsın'' diyen Cem, Başbakan Erdoğan'ın, Türk ve KKTC halkından gerçekleri gizlemeye hakkı olmadığını belirtti. 

     
</TEXT>
</DOC>
