<DOC>
<DOCNO> 205816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur04.html </URL>
<DATE> 2004/12/31/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Eminönü'nde müşterilerinin çoğu yabancı olan 6 katlı otelde yangın 
</HEADLINE>
<TEXT>

     Eminönü'nde çoğunluğu yabancı uyruklu, yaklaşık 100 müşterisi bulunan 6 katlı bir otelde çıkan yangın maddi hasara yol açtı. 
     AA muhabirinin aldığı bilgiye göre, saat 01.30 sıralarında Yenikapı Katip Kasım Mahallesi Langa Hisarı Sokak'ta bulunan 6 katlı Babil Oteli'nin bodrum katında yer alan kazan dairesindeki elektrik kofralarında yangın başladı. 
     Çıkan alevlerin kısa sürede kazan dairesini sarmasıyla büyüyen yangının söndürülmesi için Fatih itfaiye ekipleri olay yerine gönderildi. 
     Ekiplerin söndürme çalışmaları sırasında otelde kalan ve genellikle yabancı uyruklu kişilerden oluşan müşteriler de itfaiye ekipleri ile otel görevlilerince tahliye edildi. 
     Çıkan yangın ise itfaiye ekiplerinin çalışmasıyla diğer katlara sıçramadan söndürüldü. Yangın sonucu kazan dairesinde maddi hasar oluştu. 
     Otel içinde de yoğun duman oluşmasına yol açan yangın sırasında olası bir yaralanma ihtimaline karşın tahliye edilen ve aralarında kadın ile çocukların da bulunduğu yaklaşık 100 müşteri, bir süre dışarıda bekletildi. 
     Olay nedeniyle korkulu anlar yaşayan müşteriler, söndürme çalışmalarının tamamlanması sonrası otel görevlilerince tekrar odalarına alındı. 
     Tamamına yakını dolu olan ve 50 odası bulunan otelin yetkilileri, olay sırasında içeride kalan yaklaşık 100 müşteriden yaralanan olmadığını anlattılar. 
     Polis ve itfaiye ekipleri, olayla ilgili soruşturma başlattı. 
     
</TEXT>
</DOC>
