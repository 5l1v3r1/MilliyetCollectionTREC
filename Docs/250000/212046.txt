<DOC>
<DOCNO> 212046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/dunya/adun.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'te canlı bomba 10 ölü 
</HEADLINE>
<TEXT>
   Evlerden ceset parçası topladılar 
      DIŞ HABERLER SERVİSİ 

   
   Kudüs kentinde dün İsrail Başbakanı Ariel Şaron'un resmi konutuna 100 metre mesafede bir otobüste düzenlenen intihar saldırısında, intihar komandosunun yanı sıra 10 kişi öldü, en az 50 kişi yaralandı. Patlama sırasında Şaron'un binada olmadığı açıklandı. 
   Patlamanın şiddetiyle çevrede camları kırılan evlerin içlerine kadar giren ceset parçalarını, saldırı kurbanlarının Yahudi geleneklerinin öngördüğü gibi "bütün" olarak gömülmesini amaçlayan ZAKA gönüllüleri, evlerden topladı. Görgü tanıkları, bir hastanenin çalışanlarını taşıyan kalabalık otobüsün koltuklarından hareketsiz kalarak yanmış cesetlerin çıkarıldığını, patlamanın ardından etrafa kan kokusunun yayıldığını anlattı. 
   
   Bombacı polis çıktı 
   Saldırının sorumluluğunu El Aksa Şehitleri Tugayı üstlenirken, Ali Cara adlı intihar komandosunun, Batı Şeria'nın Beytüllahim kentinde görev yapan Filistinli bir polis memuru olduğu ortaya çıktı. Cara'nın, bıraktığı mektupta, önceki gün İsrail Ordusu'nun Gazze'ye düzenlediği operasyonda öldürülen 8 Filistinlinin intikamını almak istediğini yazdığı bildirildi. 
   Saldırının ardından, İsrail Başbakanı Şaron, Filistinlilere yönelik kısıtlamaların hafifletilmesinin görüşüleceği bir toplantıyı iptal etti. Şaron'un sözcüsü Raanan Gissin, "Saldırı, Batı Şeria'da inşa ettiğimiz bariyerin gerekliliğini gösteriyor" dedi. Filistin Yönetimi ise saldırıyı kınadı. 
   
   ZAKA'lar işbaşında    Gönüllü Ortodoks Yahudi erkeklerden oluşan ZAKA görevlileri, saldırının ardından çevredeki apartmanların balkonlarından ceset parçaları topladı. Açılımı "felaket kurbanlarının teşhisi" olan ZAKA'dan bir ekip, İstanbul'daki sinagog saldırılarının ardından Türkiye'ye gelerek çalışmalar yapmıştı. 
   
   
   
   
   
</TEXT>
</DOC>
