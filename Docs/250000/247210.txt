<DOC>
<DOCNO> 247210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur18.html </URL>
<DATE> 2004/06/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sahte basın kartı satıyordu .. 
</HEADLINE>
<TEXT>

     Bursa'da, bazı basın kuruluşlarında muhabir olarak görev yapan bir kişi, bastırdığı sahte basın kartlarını para karşılığı sattığı iddiasıyla yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, son olarak aylık bir magazin dergisinde çalışan Fatih G'nin, bir matbaaya sahte basın kartı hazırlatarak sattığı ve dağıttığı ihbarını alan polis, bu kişiyi gözaltına aldı. 
     Zanlının evinde ve üstünde yapılan aramada, kendi adına düzenlenmiş çeşitli basın kuruluşlarına ait 11 sahte basın kartının yanı sıra Bursa Büyükşehir Belediyesi ile açık lise öğrenci kimlik kartları ele geçirildi. 
     Operasyonu genişleten güvenlik güçlerince, Fatih G'nin kartları bastırdığı matbaada yapılan aramada da, 210 adet boş kart bulunurken, zanlının, bu kartları para ve sigara karşılığı yaklaşık 50 kişiye sattığı tespit edildi. 
     Zanlının, sorgulamasının tamamlanmasının ardından ''Sahtecilik'' suçundan adliyeye sevk edileceği bildirildi. 
     
</TEXT>
</DOC>
