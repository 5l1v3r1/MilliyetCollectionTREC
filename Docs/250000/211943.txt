<DOC>
<DOCNO> 211943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko28.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Akın Çağlar 2004'te döviz kurunda bir sıçrama beklemiyoruz 
</HEADLINE>
<TEXT>

     Ziraat Bankası Genel Müdürü Can Akın Çağlar, kredi faiz oranlarının düşüşü ile başlayan tartışmalara ilişkin olarak, ''Herkes kendi bilançosuna bakarak sektör hakkında karar veriyor'' dedi. 
     Kamu Bankaları Ortak Yönetim Kurulu Başkanı Zeki Sayın, Ziraat Bankası Genel Müdürü Çağlar ve Yönetim Kurulu Üyesi Murat Ulus bir grup gazeteci ile sohbet toplantısı düzenledi. 
     Burada konuşan Ziraat Bankası Genel Müdürü Çağlar, bankalarda denetimin müfettişlerin yanı sıra iç kontrol elemanlarının katılımı ile karma hale getirildiğini anlattı. 
     Banka'da 300'e yakın iç kontrol görevlisi bulunduğunu anlatan Çağlar, şubelerde 1-3 arasında iç kontrol görevlisi bulunduğunu, küçük yerlerde bir kontrol elemanının 2-3 şubeye birden baktığını kaydetti. 
     
     MEVDUATTA DÖVİZDEN TL'YE KAYIŞ 
     Banka'nın döviz tevdiat hesaplarından DTH TL mevduata kayış olup olmadığının sorulması üzerine Çağlar, TL mevduata kayışın hem sektörde hem de Ziraat'te yaşandığını söyledi. 
     TL mevduattaki artış hızının DTH'ndaki artışı hızından yüksek olduğunu vurgulayan Çağlar, mevduatın yüzde 52'sinin TL, yüzde 48'inin ise DTH'ndan oluştuğunu ifade etti. 
     
     2004 YILINDA BORÇLANMA FAİZLERİ 
     2004 yılında borçlanma faizlerine ilişkin tahmini konusunda da Çağlar, bu yılı için yüzde 12 enflasyon beklendiğini hatırlatırken, bunun üzerine 8-10 puanlık bir reel fazini ekleneceğini düşündüklerini kaydetti ve faizin ortalama yüzde 20'ler civarında olacağını öngördüklerini açıkladı. 
     Bundan sonra faiz ve enflasyondaki düşüşlerin eskisi kadar sert olmayacağı görüşünü de dile getiren Ziraat Bankası Genel Müdürü, bankacılıkta 2004'ün en önemli probleminin kar problemi olacağını vurguladı. 
     
     HAZİNE'NİN BORÇLANMADA ÇOKLU FİYAT SİSTEMİNE GEÇMESİ 
     Hazine'nin Şubat ayından itibaren borçlanmada tekli fiyat sisteminden çoklu fiyat sistemine geçmesinin sisteme etkisini de değerlendiren Çağlar, bu uygulama ile bankaların hesabını kitabını çok iyi yapması gerekeceğini kaydeti. 
     Şimdi herkesin kendi kaynak yapısına, enflasyona ve konjoktüre bakarak karar vereceğini anlatan Çağlar, ''Bankalar açısından stres olacak'' derken, Murat Ulus ise bunun Hazine'nin borçlanma faizini 1-2 puan düşüreceğini söyledi. 
     
     KREDİ FAİZLERİ MALİYETİN ALTINDA MI 
     Bir süredir tartışılan tüketici kredilerinin maliyetin altında olduğu eleştirilerine de cevap veren Ziraat Bankası Genel Müdürü, ''Herkes kendi bilançosuna bakarak sektör hakkında karar veriyor. Biz hiç bir şekilde kaynak maliyetinin altında kredi veremiyoruz'' diye konuştu. 
     Ziraat Bankası'nın buradaki avantajının, vadesiz hesapların sayısının sektör ortalamasının üzerinde olması ile yaygın ağa sahip bulunması olduğunu söyleyen Çağlar, maliyetlerinin 100-150 şubelik bankaların altında olduğunu kaydetti. 
     Bunun yanında Ziraat Bankası'nın yaklaşık 45 katrilyon lira olan aktiflerinin ancak yüzde 4.8'i kadar kredi kullandırdığını anlatan Çağlar, bunu 5.5 katrilyon liraya ve yüzde 10'a çekmeyi hedeflediklerini anlattı. 
     
     DÖVİZ KURU 
     Bu yıl içinde dövizin seyrine ilişkin olarak da Çağlar, turizm gelirlerinin geçen yılın üzerine çıkmasının beklendiğini, işçi dövizlerinin ivmesini koruyacağını belirtirken, ihracatında aynı tempoyu tutturmasını beklediklerini ifade etti ve ''Dolayısıyla bu yıl dövizde bir sıçrama beklemiyoruz. Bunu yatırımcı da görüyor'' yorumunda bulundu. 
     
</TEXT>
</DOC>
