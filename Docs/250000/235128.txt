<DOC>
<DOCNO> 235128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/yasam/axyas01.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimse dinlemedi çiniler de gitti .. 
</HEADLINE>
<TEXT>


Milliyet, Mimar Sinan'ın 1583'te yaptığı Atik Valide Camii'nin çalınan kubbe kurşunlarını duyurmuştu. 10 gün geçmeden, aynı caminin çinileri de soyuldu 

Bülent Özdemir 

Padişah 3. Ahmet'in annesi Nurbanu Sultan'ın 1583'te Mimar Sinan'a yaptırdığı Üsküdar'daki Atik Valide Camii ve Külliyesi'nin kubbe kurşunlarından sonra tarihi çinileri de çalındı. 48 çini sökülerek götürülürken, bir kısmı da tahrip edildi. 
Gazetemizde 12 gün önce yayımlanan haberde, Atik Valide Camii ve Külliyesi'nin nasıl talan edildiğini ortaya koymuştuk. Haberde, külliyenin, daha önce Toptaşı Cezaevi olarak kullanılan bölümünün kubbesindeki kurşunların çalındığına ve gerekli önlemin alınmadığını dikkat çekmiştik. 

Sökülmeyeni 'kırdılar' 
Yağmayı gündeme getirmemizden çok kısa bir süre sonra hırsızların hedefi, bu kez de caminin tarihi çinileri oldu. 
Kimliği belirsiz kişiler, geçtiğimiz cumartesi sabahı caminin güney cephesindeki iki demir kapının kilidini kırarak iç avluya girdi. Her birinde Kuran'dan ayetlerin yazılı olduğu 10 blok çiniden 2 bloku murçla söken hırsızlar kayıplara karıştı. Sökülemeyen sekiz blok ise tahrip edildi. Mimar Sinan'ın İznik'te yaptırdığı çinilerden her blokta 24 adet bulunuyordu. 

'Devlet artık el atsın' 
Atik Valide Camii Koruma Derneği Başkanı Yakup Gürcan, huzurlarının kalmadığını belirtip şöyle konuştu 
"Tarihimizi koruyamıyoruz. Bu camiye defalarca hırsız girdi. 1995'te çinilerin bir bölümü çalındı. 2 yıl önce de tarihi altın şamdanları çaldılar. Kendi çabalarımızla bu mirası ayakta tutmaya çalışıyoruz. Ancak artık devletin de el uzatması lazım." 
Mimar Sinan'ın son eserlerinden Atik Valide Camii ve Külliyesi, eşsiz kalem işçiliği ve nadide çinileriyle önemli tarihi miraslar arasında yer alıyor. 12 kısımdan oluşan külliyenin Dar - ül Hadis bölümü Toptaşı Cezaevi ve imam hatip lisesi olarak kullanılmıştı. 


</TEXT>
</DOC>
