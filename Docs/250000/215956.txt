<DOC>
<DOCNO> 215956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun22.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta örnek kent Samava 
</HEADLINE>
<TEXT>

     Şii dini partiler, Irak'ın güneyinde bulunan ve nüfusunun yüzde 95'i Şii olan Samava kentinin, güvenlik açısından ''örnek'' kent olduğunu ileri sürdüler. 
     Irak İslam Devrimi Yüksek Konseyi IİDYK kent başkanı avukat Abdül Hüseyin Muhammed, ''Kentte güvenliği sağlıyoruz ve Irak'ın geri kalanı için örnek teşkil ediyoruz'' dedi. Muhammed, ''Kentimiz, Irak'ın en güvenli bölgesidir'' ifadesini kullandı. 
     Geçen Perşembe günü ölüme yol açmayan bir havan topu saldırısıyla dün video kaset satan bir dükkanda meydana gelen patlama dışında önemli bir olayın olmadığı kent, Irak'ın diğer şehirlerini vuran seri saldırılardan şimdilik korunmuş gibi görünüyor. 
     Kentin en çok satan Essamava gazetesinin şef redaktörü Hasan El Alava, ''IİDYK ve diğer Şii parti El-Dava, kenti kontrolleri altında tutuyorlar'' dedi. Alava, koalisyon güçlerinin konuşlandığı bölgedeki kabile şeflerinin kentte yatıştırıcı etkilerinin olduğunu söyledi. 
     Gazeteci, Şii dini partilerin, devrik Baas partisi rejimi yetkililerinin savaş sürerken kentten kaçmalarıyla ''meydana gelen boşluğu doldurduklarını'' da öne sürdü. 
     Dava gazetesi yetkilisi Saad Hüseyin ise ''Siyasi şiddete maruz kalmadığımız için şanslıyız, ancak bunun uzun süreceğini sanmıyorum. İstikrar sağlanması için seçimlerin yapılması gerekir'' şeklinde konuştu. 
     Hüseyin, seçimlerin yetkililere meşruiyet kazandıracağını belirterek, ''İnsanlar umutlarını dini partilere bağlıyorlar, ancak günlük yaşamlarında büyük bir değişimin olmayacağının farkındalar'' dedi. 
     
</TEXT>
</DOC>
