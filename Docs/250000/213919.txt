<DOC>
<DOCNO> 213919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da mucize gerçekleşti... 5,5 gün sonra biri kurtarıldı... 
</HEADLINE>
<TEXT>

     Konya'da binanın yıkılmasından 5 gün 11.5 saat sonra Muhammet Kalem adlı vatandaş, canlı olarak kurtarıldı. 
     Arama-kurtarma ekipleri günlerdir süren çalışmalar sonucunda, binanın bodrumu olarak belirtilen yerde bir canlıya ulaştı. 
     Enkaz altındaki Muhammet Kalem'e 16 ulaşılmasının hemen ardından kurtarma ekipleri Kalem'in bilincinin açık kalması için bir süre sohbet ettiler. Ekipler, yaklaşık 5,5 gün sonra canlı olarak ulaştıkları Kalem'e su verdi. 
     Bodrumda çökmenin fazla olmaması sonucu beton blokların oluşturduğu hayat üçgeni içinde bugüne kadar yaşamını sürdüren Muhammet Kalem'in enkazdan çıkarılmasından sonra, kurtarma bölgesinde büyük sevinç yaşandı. 
     Sağlık durumunun iyi olduğu gözlenen Kalem, Konya Numune Hastanesi'ne kaldırıldı. 
     
     "ANNEMİ VE KARDEŞLERİMİ DÜŞÜNDÜM" 

     Enkazdan 5.5 gün sonra canlı olarak kurtarılan Muhammet Kalem'in 16 sağlık durumunun iyi olduğu belirtildi. Vücudunda hafif çizikler dışında bir şey olmadığını söyleyen Muhammet Kalem yaşardıklarını şöyle anlattı 
     ''Sarsıntının başlamasıyla merdivenlerden aşağı koşmaya başladım. Bina çöktükten sonra umutsuzluğa kapılmamaya çalıştım. Zaman zaman uyudum. Yukarıda enkazda çalışanlar olduğunu duyuyordum. Nasıl olsa beni kurtarırlar diye düşünerek kendimi rahatlatmaya çalıştım. Bulunduğum yerde cep telefonu aradım ama bulamadım. Annemin ve kardeşlerimin durumunu düşündüm.'' 
     
     "DÖNÜP GİTTİNİZ" 

     Konya'da çöken binanın enkazından canlı olarak çıkarılan Muhammet Kalem kurtarma ekiplerine ise, ''Daha önce beni kurtaracaktınız ama dönüp gittiniz. Ben yukarıda kurtarma çalışmaları sırasında konuştuklarınızı duydum'' dedi. 
     Konya Numune Hastanesi'ne kaldırılan Muhammet Kalem'in sağlık durumunun çok iyi olduğu doktorlar ile konuşabildiği öğrenildi. 
     Uzun süre sonra enkazdan bir canlı çıkarılışını mucize olarak nitelendiren Afyon Arama-Kurtarma Birlik Müdürlüğü Personeli Ömer Çevikbaş, kurtarma çalışmasını şöyle anlattı 
     ''Çalışma sırasında plastik bir hortumun hareket ettiğini gördük. Heyecandan birden ne yapacağımızı şaşırdık ve o bölgeyi hemen boşalttık. Titiz bir çalışma ile hareket eden hortumun yanına yaklaştık. Orada bir delik gördüm. İçeriye baktığımda Muhammet Kalem'in gözlerini gördüm ve ne yapıyorsun orada dedim. Çok şaşırmıştım ve heyecanlıydım.'' 
     
     ''BELKİ FARK EDERSİNİZ DİYE HORTUMU OYNATTIM'' 

     Kalem'in ise ilk sözünün ''ağabey beni kurtarın'' olduğunu ifade eden Çevikbaş, şöyle devam etti 
     ''Bilincini açık tutmak için konuşmaya çalıştık. Muhammet Kalem, bize daha önce beni kurtaracaktınız ama dönüp gittiniz. Ben yukarıda kurtarma çalışmaları sırasında konuştuklarını duydum. Sonunda bir ışık görünce belki fark edersiniz diye yakınımda bulunan hortumu oynattım dedi. Biz de kendisinden kurtarma için 5 dakika süre isteyince Kalem, tekrar beni bırakın siz işinize bakın ben iyiyim dedi. Şu anda çok farklı duygular içindeyim. Tarifi yapılamaz bir mutluluk yaşıyorum.'' 
     
     BABA UMUTLARIMIZ AZALMIŞTI 

     Kurtarılan Muhammet Kalem'in babası Ahmet Kalem, umutlarının azaldığı sırada oğlunun enkazdan canlı çıkarılmasının mutluluğunu yaşıyor. 
     Konya Numune Hastanesi'ne gelen baba Ahmet Kalem, oğlu Muhammet'le 5 dakika kadar görüştü. 
     Çıkışta, oğlunun kurtulmasından çok mutlu olduğunu söyleyen baba Kalem, umutlarının azaldığını ve enkaz altında bulunan oğlu Muhammet ve Hasan ile eşi Havva için mezar bile hazırladıklarını ifade etti. 

     
</TEXT>
</DOC>
