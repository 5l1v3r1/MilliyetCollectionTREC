<DOC>
<DOCNO> 212763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur22.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi'nden firar eden mahkum gazinoda eğlenirken yakalandı 
</HEADLINE>
<TEXT>

     Antalya E Tipi Kapalı Cezaevi'nden firar eden 4 mahkumdan biri olan Doğan Aydoğan da yakalandı. 
     Adam öldürmek, uyuşturucu madde satmak, gasp ve soygun suçlarından hükümlü olarak Antalya E Tipi Kapalı Cezaevi'nde yatarken, 12 Ocak 2004 tarihinde, 3 arkadaşıyla önce cezaevinin açık bölümüne geçen, sonra da firar eden Doğan Aydoğan, dün gece Antalya'da bir gazinoda eğlenirken jandarma ve polisin ortak operasyonuyla yakalandı. Doğan Aydoğan'ın üzerinden Şeref Kiriş adına düzenlenmiş sahte kimlik ve 400 milyon lira para çıktığı bildirildi. 
     Jandarma yetkilileri, Doğan Aydoğan'ın 1992 yılında Ankara'da cinayet işlediğini, 1994'te de tutuklu olduğu cezaevinden biri infaz memuru 3 kişiyi öldürerek kaçtığını ve sahte kimlikle 7 yıl kaçak olarak yaşamayı sürdürdüğünü bildirdiler. Yetkililer, Doğan Aydoğan'ın 2001 yılında başka bir cinayet işleyerek yakalandığını ve Antalya E Tipi Kapalı Cezaevi'ne konulduğunu söyleyen yetkililer, Aydoğan'ın üzerinden çıkan kimliğin, daha önce kullandığı sahte kimliğin aynısı olduğunu kaydettiler. 
     Doğan Aydoğan'ın, Antalya E Tipi Kapalı Cezaevi'nden kaçtıktan sonra sürekli eğlence yerlerine giderek rahat bir tavır sergilediğini ifade eden Jandarma yetkilileri, firari mahkumu yakalayabilmek için sürekli takipte olduklarını bildirdiler. 
     Doğan Aydoğan'ın, yurtdışına kaçma hazırlığı içerisinde olduğunun anlaşıldığını da belirten yetkililer, Aydoğan'ın cezaevinden kaçtıktan sonra Antalya'da kimlerle ilişkisi olduğunu tespit etmeye çalıştıklarını kaydettiler. 
     Toplam 5 kişiyi öldürüp, 8 kişiyi yaraladığı belirtilen cezaevi firarisinin, 30 yıl ceza aldığı, bazı davalarının ise halen sürdüğü bildirildi. 
     Aydoğan'ın jandarmadaki ifadesinde, cezaevinden çıktıktan sonra yeni bir hayat kurabilmek amacıyla diğer firari arkadaşlarından ayrıldığını söylediği öğrenildi. Jandarma yetkilileri, Aydoğan'ın, cezaevinden kaçış olayını organize eden kişi olduğuna da işaret ettiler. 
     Doğan Aydoğan'la 12 Ocak 2004 tarihinde cezaevinden kaçan diğer üç kişi Yusuf Ziya Çevik, Hakan Abca ve Mustafa Karakuş daha önce jandarmanın düzenlediği operasyonlarla yakalanmıştı. 
     Doğan Aydoğan, bugün adliyeye çıkarılacak. 
     
</TEXT>
</DOC>
