<DOC>
<DOCNO> 245931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun25.html </URL>
<DATE> 2004/06/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Talat Oldukça yararlı bir görüşme yaptık 
</HEADLINE>
<TEXT>

     KKTC Başbakanı Mehmet Ali Talat, dün İstanbul'da Başbakan Recep Tayyip Erdoğan ile yaptığı görüşmenin ''çok yararlı olduğunu'' söyledi. 
     Talat, görüşmeyle ilgili olarak Türk Ajansı-Kıbrıs'a TAK yaptığı açıklamada, Türk hükümet yetkilileriyle her düzeyde sürekli temasta olduklarını belirterek, Başbakan Erdoğan ile de sürekli telefonla görüşerek, durum değerlendirmesi yaptıklarını, bu kez yüz yüze gelerek değerlendirme ihtiyacı doğduğunu kaydetti. 
     Talat, ''Bunu fırsat bilerek sayın Erdoğan ile pazar gününü değerlendirdik. Çok yararlı bir görüşme oldu. Her şeyi konuştuk. Gelinen noktadaki şartları, ne gibi açılımlar yapabileceğimizi, önümüzdeki tehlikeleri ve fırsatları birlikte değerlendirme fırsatı bulduk'' diye konuştu. 
     ''Bu temasların devam edeceğini, gerektiğinde Başbakan Erdoğan ile yeniden bir araya gelebileceklerini, bunun çok doğal olduğunu, bu nedenle ziyaretinin olağanüstü bir özelliği olmadığını'' ifade eden Talat, ''Hafta içinde ikimizin de çok yoğun gündemi olduğu için pazar gününü değerlendirelim istedik. Oldukça yararlı bir görüşme yaptık'' diye konuştu. 
     Başbakan Erdoğan'ın, İslam Konferansı Örgütü İKÖ ile ilgili açıklamasını da değerlendiren Talat, ''İKÖ'nün Cidde'de yapılan toplantısında Kıbrıs Türk halkının artık 'cemaat' olarak değil Annan planında ifade edildiği şekliyle 'Kıbrıs Türk Devleti' olarak İKÖ'ye gözlemci üye olmasına ilişkin bir karar alındığını, hatta bir tasarı hazırlandığını'' kaydetti. 
     Talat, Erdoğan'ın açıklamasında buna dikkat çektiğini söyledi. 
     ''Toplumda referandumda kabul edilen anayasanın yürürlüğe koyulması ve Kuzey Kıbrıs Türk Cumhuriyeti'nin adının 'Kıbrıs Türk Devleti' olarak değiştirilmesi konusundaki çağrıların çoğaldığına'' ilişkin bir soru üzerine Talat, anayasa ve ''Kıbrıs Türk Devleti'' isminin Annan planının bir parçası olduğunu belirtti. 
     Kıbrıs Türk halkının yüzde 65 ''evet'' oyuna karşılık, Rumların planı reddetmesiyle bunların yürürlüğe girmediğini anlatan Talat, kendi bakış açısından bunun yararlı bir adım olarak değerlendirilebileceğini, ancak hukuki açıdan bir yorum yapamayacağını söyledi. 
     Talat, ''Devletin adını değiştirmek ne getirir, ne götürür bilimsel ve hukuksal açıdan çok iyi hesaplayıp ona göre adım atmak gerekir'' dedi. 
     
</TEXT>
</DOC>
