<DOC>
<DOCNO> 209441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun19.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaciç'in eşi Kocamdan 2 yıldır haber alamıyorum 
</HEADLINE>
<TEXT>

     Eski Yugoslavya'daki savaş suçları için Lahey'de kurulan mahkemenin aradığı Bosnalı Sırp lider Radovan Karaciç'in eşi Ljiljana Karaciç, kocasından 2 yıldır haber alamadığını söyledi. 
     Ljiljana Karaciç, Hırvat gazetesi Jutarnji List'e yaptığı açıklamada, ''Bizleri kontrol altında tutanların çok iyi bildiği gibi Radovan'la 2 yıldır görüşmedim. Ayrı yaşamak çok zor. En kötüsü de çocuklarını görememesi'' dedi. 
     Bosna Hersek'deki uluslararası barış gücü SFOR, önceki hafta ve geçen Salı günü düzenlenen operasyonlarda, 1992-1995 yılları arasındaki Bosna savaşı sırasında savaş suçu işlemekle suçlanan Radovan Karaciç'i ele geçirmeyi başaramamıştı. 
     SFOR, 2002 yılının Kasım ve Mart aylarında da Karaciç'e destek olan şebekeleri ortadan kaldırmaya yönelik operasyonlar düzenlemişti. 
     Karaciç ve Bosna savaşı sırasındaki Sırp komutan Ratko Mladiç, Lahey'deki savaş suçları mahkemesi tarafından, Saraybosna kuşatması ve 1995'te Srebrenitsa'da 8 binden fazla Boşnak'ın katledilmesindeki rolleri nedeniyle soykırım suçu işlemekten aranıyor. 
     
</TEXT>
</DOC>
