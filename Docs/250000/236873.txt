<DOC>
<DOCNO> 236873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko10.html </URL>
<DATE> 2004/05/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TOKİ, Erzurum'da 240 konutu satışa çıkardı... 
</HEADLINE>
<TEXT>

     Başbakanlık Toplu Konut İdaresi Başkanlığı TOKİ , Erzurum Ilıca Toplu Konut Projesi kapsamında toplam 240 adet konutun satışı için ihale açtı. 
     Kura yöntemiyle gerçekleştirilecek konutlar için başvurular, 17-28 Mayıs 2004 tarihleri arasında Ziraat Bankası yetkili şubelerince kabul edilecek. 
     Brüt 96.48 metrekarelik k tipi 3 oda 1 salondan oluşan konutların satış bedelleri en düşük 38.3 milyar lira ile en yüksek 42.8 milyar lira arasında değişiyor. 
     Kura sonucunda konut satın alma hakkı kazananlar, proje üzerinden konut seçimini 14-23 Haziran 2004 tarihleri arasında Konut Alma Hakkı ve Seçme Önceliği kurası ile belirlenen sıralamaya göre gerçekleştirilecekler. Seçimini yapan konut alıcıları, tercih ettikleri yüzde 10, yüzde 15 veya yüzde 25 peşinat bedelinden başvuru bedeli düşüldükten sonra kalan peşinat bedelini 15-24 Haziran 2004 tarihleri arasında Ziraat Bankası Erzurum Ilıca şubesine yatırarak gayrimenkul sözleşmesini imzalayacaklar. 
     Bu arada, proje kapsamında yapılmakta olan konut adedinden fazla başvuru olduğu takdirde, başvuruların tamamlanmasından sonra başvuruda bulunanların konut alma hakkını ve seçme önceliğini belirlemek üzere noter huzurunda ''Konut Alma Hakkı ve Seçme Önceliği Kurası'' konut sayısından daha az başvuru olduğu takdirde sadece ''Konut Seçme Önceliği Kurası'' 3 Haziran 2004 tarihinde gerçekleştirilecek. 
     İstekliler, Ziraat Bankası yetkili şubelerine başvurarak söz konusu konutlar için 2 milyar lira tutarındaki başvuru bedelini 17-28 Mayıs 2004 tarihleri arasında ödeyerek satın alma talep ve yüklenim belgesini imzalayacaklar. 
     Kura çekilişi Haziran 2004 tarihinde Erzurum Ilıca Belediye Düğün Salonu'nda gerçekleştirilecek olan konutların teslim süresi, sözleşme tarihinden itibaren toplam 12 ay olarak belirlendi. 
     
</TEXT>
</DOC>
