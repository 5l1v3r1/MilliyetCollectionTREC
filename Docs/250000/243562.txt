<DOC>
<DOCNO> 243562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko35.html </URL>
<DATE> 2004/05/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Arsan Tekstil'in 1230 çalışanı greve gitti... 
</HEADLINE>
<TEXT>

     Kahramanmaraş'ta, Beşiktaş Kulübü Başkanı Serdar Bilgili'nin de ortağı olduğu Arsan Tekstil A.Ş'nin 1230 işçisi, toplu iş sözleşme sözleşmesinden sonuç alamayınca greve gitti. 
     Arsan Tekstil A.Ş'nin Kahramanmaraş'taki 2 fabrikasında çalışan 1230 işçi, toplu iş sözleşme görüşmelerinden sonuç alamayınca, Öz İplik-İş Sendikası Genel Başkanı Yusuf Engin öncülüğünde Arsan Fabrikası önünde yürüyüş başlattı. 
     Kahramanmaraş-Gaziantep Karayolu'nu bir süre trafiğe kapatan işçilerin karayolu üzerinde davullu zurnalı yürüyüşüne, jandarma ve çevik kuvvet ekipleri sözlü müdahalede bulunarak, yolu açmalarını istedi. 
     Sendika Başkanı Yusuf Engin, 6 aydır süren toplu iş sözleşme görüşmelerinde işverenin vicdansız davrandığını öne sürerek, ''İşveren, Şartlarım bunu kaldırmıyor diyerek sıfır zam verdiği yetmiyormuş gibi, 15 yıldır verilen 4 maaş tutarındaki ikramiyeyi de kaldırdı. Amacımız kaos yaratmak, baş kaldırmak değil. Amacımız, kazandığımız hakları korumaktır. Bu bizim hakkımızdır. Biz bunu 6 aydır işverene anlatamadık'' şeklinde konuştu. 
     İşverenin ''sürekli sağırları oynadığını, diyaloğa yanaşmadığını ve dayatmacı bir politika izlediğini'' savunan Engin, kendilerinin de yasal haklarını kullanarak grev başlattıklarını belirterek, işverenin bu aşamada sağduyulu davranmasını istedi. 
     Daha sonra sendika binasına doğru yönelen işçiler, yol üzerindeki Türkiye İhracatçılar Meclisi'nce, Kahramanmaraş Ticaret ve Sanayi Odası'nda ''Ücret Politikalarının Bölgesel Kalkınmaya Etkileri'' konulu panel düzenlendiğini öğrendi. Oda önüne gelen işçiler, ''İşçiler burada, Serdar Bilgili nerede '' diye slogan attı. 
     İşçiler, daha sonra olaysız dağıldı. 
     
</TEXT>
</DOC>
