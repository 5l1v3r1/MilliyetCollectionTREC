<DOC>
<DOCNO> 249995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo13.html </URL>
<DATE> 2004/06/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Diyarbakırspor, 28 Haziran'da topbaşı yapacak... 
</HEADLINE>
<TEXT>

     Diyarbakırspor, yeni sezon hazırlıklarına 28 Haziran Pazartesi günü başlayacak. 
     Kulüp Menajeri İsmet Yılmaz, anlaşmaya vardıkları Sırp oyuncu Milan Beliç ile Ankara'da 2 yıllık sözleşme imzaladıklarını belirterek, bu transferle kadrolarındaki oyuncu sayısının 21'e yükseldiğini söyledi. 
     Yeni sezon hazırlıklarına Abant'ta 28 Haziran Pazartesi günü başlayacaklarını anlatan Yılmaz, şöyle konuştu 
     ''Burada 4 günlük yapacağımız ilk çalışmanın ardından Kızılcahamam'a geçerek ay sonuna kadar kamp yapacağız. Transfer çalışmalarımızın hızını düşürdük. Çünkü, kadromuzdaki oyuncu sayısı 21'e yükseldi. PAF takımımızda da çok yetenekli gençler var. Kamp çalışmalarına PAF takımından 5 oyuncu götüreceğiz. Rus forvet oyuncu Ranceloic ile ilgileniyoruz. Kendisini kampa davet edeceğiz. Teklifimizi kabul etmezse transferinden vazgeçeceğiz.'' Yılmaz, bu yıl Ankara TSYD Kupası'na katılmayacaklarını sözlerine ekledi. 
     
</TEXT>
</DOC>
