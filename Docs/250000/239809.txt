<DOC>
<DOCNO> 239809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur44.html </URL>
<DATE> 2004/05/13/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
Öğretmenevi müdürü "Kıyafet konusunda personele talimat vermedim" 
</HEADLINE>
<TEXT>

     Gaziantep Öğretmenevi Müdürü Zekeriya Efiloğlu, kıyafet konusunda personele hiçbir talimat vermediğini söyledi. 
     Efiloğlu, kıyafetinin nedeniyle Gaziantep Öğretmenevi'ne alınmadığını öne sürerek Valiliğe başvuran Hülya Keskin ile biraraya gelip olaya ilişkin gazetecileri bilgilendirdi. 
     Hülya Keskin ile ilk kez bir arada olduğunu belirten Efiloğlu, ''Benim personelime kıyafet konusunda verilmiş bir talimatım yok. Hülya Keskin ile yayınlanan haberlerin aksine kıyafetine ilişkin görüşmem olmadı'' dedi. 
     Öğretmenevi'nde 5 aydan bu yana müdürlük yaptığını kaydeden Efiloğlu, gazete haberlerindeki iddiaların asılsız olduğunu öne sürdü. 
     Efiloğlu, şöyle konuştu 
     ''Hülya Keskin, Öğretmenevi'ne yönetmeliklere uygun olmayan kıyafetle geldiği için kapıdaki görevliler tarafından içeri alınmamış. Hülya Keskin yaşadığı sıkıntıyı idaremize anlatma yerine basına anlatmayı tercih etmiş. Bizim üzüldüğümüz nokta, basında çıkan haberlerde Hülya Keskin'in benimle görüştüğü ve benim sorununu çözemediğimi öne sürüyor. Hülya Keskin'in Öğretmenevi'ne çarşaflı ve tesettürlü kadınların geldiğine ilişkin iddiaları da asılsızdır.'' 
     
     ''KARTI İPTAL EDİLEBİLİR'' 
     Öğretmenevi'nden yararlanacakların yürürlükteki kılık ve kıyafet yönetmeliğine uygun giyinmelerinin zorunlu olduğunu ifade eden Efiloğlu, ''Uymayanları içeri almamız suçtur. Başı açık, kıyafeti 657 Sayılı Devlet Memurları Kanunu'na uygun olan ve koşulları uyan herkes Öğretmenevi'nden yararlanabilir'' diye konuştu. 
     Hülya Keskin'in üye kartının Artvin Öğretmenevi Müdürlüğü tarafından düzenlendiğini ifade eden Efiloğlu, ''Kart ön inceleme yapılmadan verilmiş. Aslında Hülya Keskin'in koşulları üye olmasına engel. Milli Eğitim Bakanlığı üyelik kartının düzenlenmesine ilişkin inceleme başlattı. Hülya Keskin'in üyelik kartı iptal edilebilir'' dedi. 
     Hülya Keskin de yaptığı açıklamada, görevlilerin kendisine ''kıyafetiniz uygun değil, sizi alamayız'' demelerine bir anlam veremediğini, oysa kıyafetinin çağdaş olduğunu öne sürdü. 
     ''Ben öğretmen değilim ama babam emekli öğretmen olduğundan Öğretmenevi'nden yararlanıyordum. Kılık ve kıyafet yönetmeliğinden ise benim haberim yok'' diyen Hülya Keskin, Öğretmenevi Müdürü Efiloğlu ile ilk kez görüştüğünü doğruladı. 
     
     ''İÇKİ YASAĞI SÜRÜYOR'' 
     Efiloğlu, bir soru üzerine Gaziantep Öğretmenevi'nde üyelere alkollü içki verilmemesine ilişkin kararın 2 yıldan bu yana uygulandığını bildirdi. 
     Alkollü içki yasağının gerekçesini kendisinin sonradan öğrendiğini ifade eden Efiloğlu, açıklamasını şöyle tamamladı 
     ''Burada alkol alan bazı üyelerin daha sonra olay çıkardıklarını, çıkan olaylar nedeniyle polisin sık sık Öğretmenevi'ne gelmek zorunda kaldığını öğrendim. Bu olaylardan rahatsız olan öğretmen ve öğretmen yakınlarının Öğretmenevi'ne uğramamaları nedeniyle işletme zarar etmeye başlamış. Zarar önlenerek burasının açık tutulabilmesi için mecburen alkollü içki yasaklanmış.'' 
     
</TEXT>
</DOC>
