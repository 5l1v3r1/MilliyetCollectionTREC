<DOC>
<DOCNO> 231159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/spor/aspo.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
UÇMAYA HAZIR OLUN 
</HEADLINE>
<TEXT>

   Türkiye'nin en uzunsoluklu anketine imza atan MİLLİYET'in ödül gecesi yine muhteşem oldu. 2003'te Yılın Sporcusu kürsüsüne çıkanlar, unutulmaz törende, büyük alkış aldılar 
      
   Madalya sözü 
   MİLLİYET'in yarım asıra damgasını vuran dev organizasyonu 50. Yılın Sporcusu anketinde zirveye çıkanlar, göz kamaştıran bir törenle ödüllerine kavuştular. Kanal D stüdyolarında gerçekleşen törende, 2003'te zirveye çıkan Süreyya Ayhan, "Yılın Sporcusu" ödülünü, Doğan Gazetecilik İcra Kurulu Başkanı Hanzade Doğan'ın elinden aldı. Ayhan, bu ödülün olimpiyat öncesi kendisine büyük moral verdiğini söyledi ve "ABD'de dört dörtlük bir kamp dönemi geçirdim. Kendimi oldukça formda ve güçlü hissediyorum. Burada söz veriyorum, Atina'dan olimpiyat altını ile döneceğim. Uçmaya hazır olun" dedi. 
   
   Gurur gözyaşları 
   GENEL yayın yönetmenimiz Mehmet Y. Yılmaz özel ödülü, Bursa Çınar ve Trabzon Lisesi'ne verdi. TMOK eski başkanı merhum Sinan Erdem'in hizmet ödülünü eşi Süheyla Erdem TMOK Başkanı Togay Bayatlı'nın, Voleybol Milli Takımı'nın merhum antrenörü Deniz Esinduy'un şükran ödülünü ise eşi Arzu Esinduy, Gençlik ve Spor Genel Müdürü Mehmet Atalay'ın elinden aldı. Erdem ve Esinduy'un, gözyaşlarını tutamadıkları görüldü. Nihat Geven'e, Namık Sevik ödülünü spor müdürümüz Necil Ülgen sunarken, Beşiktaş Başkanı Serdar Bilgili'ye, Fair - Play ödülünü Doğan Medya Grup Başkanı Mehmet Ali Yalçındağ verdi. 
   
      Sergen ilk kez 
   YILIN Antrenörü Lucescu ödülünü, İstanbul Valisi Muammer Güler'den aldı. Yılın Futbolcusu Sergen Yalçın'a alkışlarla geldiği sahnede ödülünü, Futbol Federasyonu Başkanı Haluk Ulusoy verdi. Fenerbahçe eski Başkanı Ali Şen, Serdar Bilgili'ye, Yılın Spor Adamı ödülünü teslim etti. Beşiktaş'a, Yılın Takımı ödülünü, İçişleri Bakanı Abdülkadir Aksu sundu. Dünya'da Yılın Sporcusu Michael Schumacher adına ödülü, Otomobil Sporları Federasyon Başkanı Mümtaz Tahincioğlu, Gaziantep Başkanı Celal Doğan'dan aldı. Ercan Saatçi ise Dilek Sabancı'nın yerine Onur Ödülü'nü alan kişi oldu. 
   
   'Hırs yapsınlar'    Ergun Gürsoy, takımın tam kadro halinde törene katılmasını sağlarken, gerekçesini açıkladı "Bu geceyi görsünler, seneye ödülleri alsınlar" 
   Fire vermediler 
   GALATASARAYLI futbolcular ve teknik kadro törende eksiksiz yer alırken, 2. Başkan Ergun Gürsoy gerekçeyi de şöyle açıkladı "Hiçbiri ödül almayacak. Ama, gelip gördükten sonra 'Bir şey yapmadık ki' diye düşünmelerini istiyorum. Bu geceyi görünce hırs yapacaklarına inanıyorum. Seneye buraya ödülleri almaya biz geleceğiz". Bu arada Hagi bir taraftarın "Çalışalım, kazanalım" sözüne "Burada herkes bu işi biliyor" yanıtını verdi. 
   
   Luce'yi kutladı 
   HAGİ'NİN ödülünden sonra ilk kutladığı kişi olan Beşiktaş Teknik Direktörü Mircea Lucescu ise Galatasaray yönetiminin eski üyeleriyle samimi bir sohbete girdi. Ali Dürüst, Burak Elmas ve Özer Saraçoğlu ile kucaklaşan Rumen hoca, dostlarıyla hasret giderdi. Lucescu'nun gruptan ayrılırken söylediği, "Yönetime yeniden gelirseniz, ben de Galatasaray'a hemen transfer olurum" sözleri kahkalarla karşılandı. 
   
      NOTLAR 
   UYGUR kardeşler, bir süre önce omzundan sakatlanan Serdar Bilgili'ye anons ederken, takıldılar "Geçmiş olsun, hakem mi çarptı " 
   GENÇLERBİRLİĞİ maçı sonrası Aziz Yıldırım'a mesaj yollayan Beşiktaşlı Ahmet Yıldırım da arkadaşlarının hedefi oldu. Başkan Yıldırım'ı gören oyuncular, Ahmet'e "Hemen saklan" dediler. 
   BEŞİKTAŞLI basketbolcu Ayuso, taraftarların kendisine "Şarapçı" unvanı takmasına da açıklık getirdi. Ayuso, "Hiç kızmıyorum. Çünkü her akşam mutlaka bir kadeh şarap içerim" dedi. 
   BEŞİKTAŞLI oyuncular, Yılın Takımı anonsu ile ayağa kalkarken, Serdar Topraktepe hemen arkasında oturan eski Beşiktaşlı yeni Galatasaraylı Ayhan'a seslendi "Hadi sen de gel". 
   BASKETBOL Milli Takımı Menajeri Doğan Hakyemez, Hasan Şaş'ı uzayan saçları nedeniyle tanıyamadı. Hasan da yanıtını verdi "Öyleyse bir kez daha Dünya 3.'sü olmamız gerek". 
   TÖRENE, sunucular da renk kattı. Halit Kıvanç, Çağla Kubat, Beyazıt Öztürk, Pınar Altuğ, Kenan Işık, Süheyl-Behzat Uygur, Ercan Saatçi, Gamze Özçelik, Yavuz Bingöl, M.Ali Erbil, Seda Sayan ve Özcan Deniz sunumlarıyla alkışlandılar. 
   EFES Pilsen'in amigo kızları da geceye damgalarını vurdular ve yaptıkları danslarla büyük alkış aldılar. 
   
   
</TEXT>
</DOC>
