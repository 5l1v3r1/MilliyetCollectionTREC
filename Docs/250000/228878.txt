<DOC>
<DOCNO> 228878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun02.html </URL>
<DATE> 2004/04/06/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Pakistan sallandı 6.8 
</HEADLINE>
<TEXT>

     Pakistan-Afganistan sınırında Hindukuş dağlarında dün gece meydana gelen depremin büyüklüğünün Richter ölçeğine göre 6.8 olduğu bildirildi. 
     Peşaver kentindeki Pakistan Sismoloji Merkezi, büyüklüğünü 6.8 olarak açıkladığı depremin merkez üssünün, Çin, Tacikistan ve Pakistan sınırında bulunan, Afganistan'ın Badakistan eyaleti olduğunu bildirdi. 
     Merkezin yetkililerinden Muhammed İrfan, Pakistan'ın başkenti İslamabad'ı da sarsan depremin yaklaşık bir dakika sürdüğünü belirtirken, Pakistan Meteroloji Dairesi yetkilisi Emir Şahzad Warsi, Hindistan sınırı yakınındaki Lahor'a değin hissedilen depremin büyük can ve mal kaybına yol açmasından endişe edildiğini söyledi. 
     Afgan hükümet sözcüsü de depremde başkent Kabil'de halkın panikle sokağa fırladığını ifade ederken, can ya mal kaybına ilişkin henüz bir bilgiye ulaşılamadığını kaydetti. 
     Afganistan'ın Badakistan eyaletine, karayoluyla ulaşımın zor olması nedeniyle hasar tespit çalışmalarının birkaç gün alabileceği belirtildi. 
     ABD Jeolojik Araştırma dairesi ise depremin büyüklüğünü Richter ölçeğine göre 6.6 olarak açıkladı. 
     Afganistan'ın kuzeyiyle Tacikistan'da 1998 yılı Mayıs ayında meydana gelen 6.9 büyüklüğündeki depremde 5 bin kişi hayatını kaybetmişti. 
     
     CAN KAYBI ENDİŞESİ 

     Afganistan'ın kuzeyinde, Pakistan sınırında meydana gelen şiddetli depremde ilk belirlemelere göre bir kişinin öldüğü bildirilirken, henüz ulaşılamayan yerleşim birimlerinde fazla can kaybı olmasından endişe ediliyor. 
     Afganistan Kızılayı, özellikle Feyzabad'ın güneyindeki Jurm bölgesinden can kaybı haberleri geldiğini, olay yerine bir ekibin gönderildiğini açıkladı. 
     Kızılay Başkanı Karabig Ezedyar da, can kaybı olduğunu söyledi. 
     Polis şefi Abdül Muşba, Badakistan'ın Şahri Buzurg bölgesinde bir duvarın çökmesi sonucu bir kadının öldüğünü açıkladı. 
     Yetkililer, evlerin genelde kerpiçten yapıldığı, henüz ulaşılamayan yerleşim birimlerinden haber almaya çalıştıklarını belirttiler. 
     Yerel saatle 01.54'de TSİ 00.24 meydana gelen ve merkez üssü Badakistan olan deprem, başkent Kabil'de de hissedildi. 
     Kabil'de halkın uykuda yakalayan depremde bazı evlerin zarar gördüğü bildirildi. Yetkililer, ilk bilgilere göre kentte can kaybı olmadığını, Kabil Üniversitesi'nde ikinci kattan atlamaya çalışan bir öğrencinin ayağını kırdığını açıkladı. 
     Pakistan'ın Hindistan sınırındaki Lahor kentinden Özbekistan'ın başkenti Taşkent'e kadar çok geniş bir alanda hissedilen depremin merkez üssünün, Taşkent'in 470 kilometre güneydoğusuna ve Lahor'un 600 kilometre kuzeybatısına düşen bölge olduğu belirtiliyor. 
     ABD Jeolojik Araştırma Merkezi, depremin büyüklüğünü Richter ölçeğine göre 6.6, Pakistan Sismoloji Merkezi ise 6.8 olarak açıklamıştı. 

     
</TEXT>
</DOC>
