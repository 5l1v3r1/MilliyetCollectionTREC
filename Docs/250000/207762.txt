<DOC>
<DOCNO> 207762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur10.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlçe cezaevleri kaldırılıyor... 
</HEADLINE>
<TEXT>

     Adalet Bakanlığı Ceza ve Tevkif Evleri Genel Müdür Yardımcısı Nizamettin Kalaman, ilçe cezaevlerinin aşama aşama kapatılacağını belirterek, ''İlk aşamada 40-50 cezaevi kapatılacak. Merkezi cezaevleri oluşturulacak'' dedi. 
     Bolu'daki cezaevlerinde incelemelerde bulunan Adalet Bakanlığı Ceza ve Tevkif Evleri Genel Müdür Yardımcısı Nizamettin Kalaman, AA muhabirine, Adalet Bakanı Cemil Çiçek'in talimatları doğrultusunda Türkiye genelinde bulunan cezaevlerinin azaltılmasına yönelik bir çalışma başlatıldığını söyledi. 
     İlçe cezaevlerinin tamamının kapatılmasının planlandığını anlatan Kalaman, ilk aşamada 40-50 cezaevinin kapatılacağını ifade ederek, ''Türkiye genelinde bulunan 504 cezaevinde 63-64 bin tutuklu ve hükümlü bulunuyor. İlçe cezaevleri kapatıldığında, bu cezaevlerinde bulunan tutuklu ve hükümlüler, başka cezaevlerine nakledilecek'' diye konuştu. 
     Kalaman, cezaevlerinin kent merkezlerin dışına çıkartılacağını ve yeni cezaevi inşa edilirken bazı kriterler aranacağını da belirterek, ''Önümüzdeki günlerde Türkiye genelinde merkezi cezaevleri kurmayı planlıyoruz. Yeni cezaevi kurarken, kurulacak yerin konumu, bölgenin asayiş durumu göz önünde bulundurulacak. Kurulacak olan merkezi cezaevlerine, kapatılan cezaevlerindeki mahkumlar yerleştirilecek'' diye ekledi. 
     
</TEXT>
</DOC>
