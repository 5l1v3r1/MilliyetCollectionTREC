<DOC>
<DOCNO> 230895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun41.html </URL>
<DATE> 2004/04/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Mafyayla mücadelede yeni yöntem Taciz 
</HEADLINE>
<TEXT>

     Bulgaristan İçişleri Bakanlığı, mafyayla daha etkin mücadele amacıyla ilginç bir yöntem geliştirdi. 
     İçişleri Bakanlığı Genel Sekreteri General Boyko Borisov, mafyayla mücadele konusunda polise yeni talimatlar verildiğini ve bu çerçevede mafya üyelerinin tek tek takibe alınarak taciz edileceğini açıkladı. 
     ''Her mafya üyesine bir polis'' sloganıyla başlatılan yeni uygulamaya göre, mafya üyeleri görevli polisler tarafından 24 saat boyunca yakın takibe alınacak, çevreyi kirletme ve trafik suçları da dahil olmak üzere yapacakları her hatalı davranışa izleyen polisler tarafından ceza kesilecek. 
     General Boyko Borisov, söz konusu uygulamayla mafya üyelerinin her an devletin nefesini enselerinde hissedeceğini belirterek, şunları söyledi 
     ''Bugüne kadar devlet bu insanlara gereğinden fazla taviz verdi. Onlar patavatsız davranışlarını sürdürüyor. Artık onları taciz ederek yasalara uymaya zorlayacağız. Amacımız, toplumu rahatsız eden bu insanlara devletin varlığını ve gücünü göstermektir.'' Bulgaristan İçişleri Bakanlığı'nın, ''her mafya üyesine bir polis'' uygulaması için 300 kişilik ek bir kadro tahsis ettiği öğrenildi. 
     
</TEXT>
</DOC>
