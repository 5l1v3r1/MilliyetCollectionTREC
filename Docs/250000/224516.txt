<DOC>
<DOCNO> 224516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy08.html </URL>
<DATE> 2004/03/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkiye, Yasin'in öldürülmesini şiddetle kınadı 
</HEADLINE>
<TEXT>

     Türkiye, Hamas'ın ruhani lideri Şeyh Ahmed Yasin'in ölümüne yol açan İsrail hava saldırısını şiddetle kınadı. 
     Dışişleri Bakanlığı'nın açıklamasında, ''İsrail'in Gazze'de tertiplediği ve Hamas'ın dini lideri Şeyh Ahmed Yasin'in hedef alındığı operasyonda, Şeyh Yasin ve beraberindeki bazı kişiler hayatını kaybetmiştir. Türkiye bu saldırıyı şiddetle kınamakta ve bu nitelikteki eylemlerin, amaçlanan huzur ve sükuna hizmet etmeyeceğine, tam tersine bölgedeki çatışma ortamını daha da içinden çıkılmaz hale getireceğine inanmaktadır'' denildi. 
     İsrail kuvvetleri tarafından girişilen suikastlerin, bu ülkenin güvenliğini artırmadığı kaydedilen açıklamada, ''Türkiye, bölgenin bugün içinde bulunduğu ağır ortamı daha da derinleştirecek ve barış vizyonunu gündemden düşürecek adımlardan kaçınılmasını taraflardan beklemektedir. Amaç, İsrail ve Filistin halklarının her ikisinin de kendi devlet çatıları altında güvenlik içinde yaşamaları olmaya devam etmektedir. Zira, bundan başka çıkar yol yoktur. Taraflar bunun bilinciyle hareket etmelidirler'' ifadeleri kullanıldı. 
     
</TEXT>
</DOC>
