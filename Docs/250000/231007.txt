<DOC>
<DOCNO> 231007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy26.html </URL>
<DATE> 2004/04/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şahin ''Hükümet olarak işsizlik sorunu öncelikli görevimiz'' 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, hükümet olarak işsizlik sorunu çözmenin öncelikli görevleri olduğunu söyledi. 
     Şahin, TBMM Genel Kurulu'nda, CHP Balıkesir Milletvekili Sedat Pekel'in issizlik ve istihdam sorunu konusundaki gündemdışı konuşmasını yanıtladı. 
     istihdam daralması ve işsizlik sorununun tüm dünyanın gündeminde olduğunu ifade eden Şahin, 186 milyonu açık olmak üzere dünyada toplam 550 milyon işsiz bulunduğunu kaydetti. 
     Türkiye'de işsizlik oranın yüzde 10.5 düzeyinde olduğu vurgulayan Şahin, eksik istihdam ve atıl işgücü hesaba katıldığında ise bu oranın yüzde 15'e çıktığını söyledi. 
     Şahin, işsizliğin sosyal dışlanmaya da yolaçan sosyal bir sorun olduğunu anlatarak, hükümet olarak istihdamı artırıcı yatırımları teşvik ettiklerini hatırlattı. 
     Her yıl istihdam piyasalarına 700 bin gencin çıktığını kaydeden Şahin, bunlardan sadece 50 bininin kamu kuruluşlarında iş bulabildiğini, geri kalanların ise özel sektörde istihdam edilmesi gerektiğini söyledi. 
     İşgücü reformu ve istihdamın artırılması ile ilgili çalışmaları sürdürdüklerini anlatan Şahin, ''Hükümet olarak işsizlik sorununu çözmek öncelikli görevimiz'' dedi. 
     Şahin, AK Parti Bursa Milletvekili Mehmet Emin Tutan ile CHP Manisa Milletvekili Hasan Ören'in tarım ürünlerinde soğuk ve don yüzünden yaşanan afetlerle ilgili konuşmalarını da yanıtladı. 
     Şahin, mevcut yasalara göre, çiftçilere afet yardımı yapılmasının mümkün olmadığını ifade ederek, sorunun tarım sigortasına geçişle çözülebileceğine dikkati çekti. 
     Tarım sigortası yasa tasarının tamamlanmak üzere olduğunu kaydeden Şahin, tasarının yakında TBMM'ye sunulacağını bildirdi. 
     
</TEXT>
</DOC>
