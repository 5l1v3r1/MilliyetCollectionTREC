<DOC>
<DOCNO> 242959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko36.html </URL>
<DATE> 2004/05/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Emekli Sandığı'na ait oteller satılıyor... 
</HEADLINE>
<TEXT>

     İşletme hakları daha önce uluslararası otel zincirlerine devredilen Emekli Sandığı'na ait oteller, daha yeni sahipleriyle faaliyete geçmeden satışa çıkarılıyor. 
     Emekli Sandığı Genel Müdürü Naci Yatbaz'dan aldığı bilgiye göre, Maliye Bakanlığı, 2002 yılı içinde yönetim anlaşmalarıyla yabancı otel zincirlerine işletme hakları devredilen Ankara'daki Stad ve Büyük Ankara, İzmir'deki Büyük Efes, Bursa'daki Çelik Palas ve İstanbul'daki Tarabya Oteli ile yine yabancı bir otel zinciri ile kiralama anlaşması yapılan İstanbul'daki Maçka otelinin satılmasını istedi. 
     Bu arada, Emekli Sandığı'nın söz konusu anlaşmalar çerçevesinde bu otellerde gerçekleştireceği tadilat çalışmaları için gerekli ödenek tahsisi de yapılmadı ve daha önce alınan ödenek ile yeniden düzenlenen Stad Oteli dışındaki otellerle ilgili tadilata da başlanamadı. 
     Emekli Sandığı'na bağlı otellerin satılması yönündeki tavır sonrası, yabancı otel işletmeleriyle 2 yıl önce imzalanan anlaşmalara ilişkin de herhangi bir işlem yapılmadı ve otelleri bu yıl içinde devralması gereken firmalar da bekleyişe geçti. 
     
     İŞLETİCİLERLE BİRLİKTE SATIŞ 
     Emekli Sandığı Genel Müdürü Yatbaz, Maliye Bakanlığı'nın talebi doğrultusunda Sandığa ait otelleri, işletme devir sözleşmelerini sabit tutarak, satma yolunu aradıklarını bildirdi. 
     Oteller için uluslararası ihaleye çıkılacağını kaydeden Yatbaz, şöyle konuştu 
     ''İhalede Bunların projeleri hazır. Yenileme projeleri hazır. Bunları işletecek firmalar da belli. Bu firmalarla beraber devralacak yatırımcı aranıyor diyeceğiz. 
     Otelleri işletici firmalar da alabilir. Onlarla ön görüşmeler de yapıldı. Onlar, Otellerin sahibi bizim için önemli değil. Bu otelleri alanlarla da devam ederiz. Sözleşmemiz geçerli olur. Mal sahibi değişse de bu durum bizi ilgilendirmez dediler. Bu konuda bir olumsuzluk yok. Ama kendileri almak istemiyor gibi. Sanıyorum, bu otelleri işletmek onlar için daha cazip görünüyor. Tavırları bu yöndeydi.'' 
     
     MAÇKA OTELİ YIKILDI 
     Yatbaz, işletici firma ile kira sözleşmesi yapılan Maçka Oteli'nin ise deprem güçlendirmesinden sonra otel olarak kullanılamayacağının anlaşılması nedeniyle yıkıldığına dikkat çekti. 
     Bu otelde belediyeden aşağı doğru 6 kat izin alınarak otopark yapılacağını kaydeden Yatbaz, bu çerçevede yeniden inşaata başlandığını ve çalışmaların sürdüğünü ifade etti. Yatbaz, ''Ancak inşaat su basmanına kadar gelir, yol seviyesine kadar gelir. Çünkü ondan sonra yatırım ödeneği yok'' dedi. 
     
     OTELLERDE DURUM 
     Uluslararası ihaleye çıkarılarak satılması planlanan Emekli Sandığı'na bağlı oteller, yönetim ve kira sözleşmeleri ile şu firmalara devredilmişti 
     -Büyük Ankara Oteli 15 Temmuz 2002'de işletmeye kapatıldı. Yönetim sözleşmesiyle belirlenen yeni işletmecisi Millennium Copthorne. Sözleşmenin imza tarihi 11 Mart 2002. Süresi 20 10 yıl. Otelin işletmeci firmaya teslim tarihi 28 Eylül 2004. İşletmeciye ödenecek ücret İşletme karının 1. yıl yüzde 5'i, 2. yıl yüzde 7.5'u, 3. yıl yüzde 10'u, 4. yıl ve sonrası yüzde 15'i. 
     -Büyük Tarabya Oteli İşletmeye kapatıldığı tarih 30 Haziran 2002 İşletmesini alan firma Millenium Copthorne. Sözleşmenin imza tarihi 11 Mart 2002. Süresi 20 10 yıl. Otelin işletmeci firmaya teslim tarihi 30 Eylül 2004. İşletmeciye ödenecek ücret İşletme karının 1. yıl yüzde 5'i, 2. yıl yüzde 7.5'u, 3. yıl yüzde 10'u, 4. yıl ve sonrası yüzde 15'i. 
     -Büyük Efes Oteli İşletmeye kapatıldığı tarih 15 Eylül 2002. İşletmesini alan firma Swissotel Raffles İnt Ltd. Sözleşmenin imza tarihi 11 Ocak 2002. Süresi 15 5 yıl. Otelin işletmeci firmaya teslim tarihi 16 Aralık 2004. İşletmeciye ödenecek ücret Brüt işletme gelirinin yüzde 1'i. Yönetim teşvik ücreti Brüt işletme karının yüzde 8'i. 
     -Stad Oteli İşletmeye kapatıldığı tarih 30 Ocak 2002. İşletmesini alan firma Radisson SAS. Sözleşme tarihi 11 Haziran 2002. Süresi 30 yıl. Otelin işletmeci firmaya teslim tarihi 3 Aralık 2003. İşletmeciye ödenecek ücret Performans garantisine göre verilecek. 
     -Maçka Oteli İşletmeye kapatıldığı tarih 15 Haziran 2002. İşletmesini alan firma Radisson SAS. Sözleşmenin imza tarihi 7 Haziran 2002. Süresi 15 10 yıl. Otelin işletmeci firmaya teslim tarihi 5 Mart 2005. Otel için ilk yıl 2 milyon 600 bin dolar kira alınacak. İzleyen yıllarda bir önceki yıl kirasına yüzde 2.67 oranında zam yapılacak. 
     -B. Çelik Palas Oteli İşletmesini alan firma Swissotel. Sözleşmenin imza tarihi 1 Kasım 2002. İşletmeciye ödenecek ücret Yönetim ücreti brüt işletme gelirinin yüzde 1'i. Yönetim teşvik ücreti Brüt işletme karının yüzde 8'i. 
     
</TEXT>
</DOC>
