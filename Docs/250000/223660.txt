<DOC>
<DOCNO> 223660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/myilmaz.html </URL>
<DATE> 2004/03/19/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Milliyet yazarları seçim turunda 
</HEADLINE>
<TEXT>
   Denizli, belediyesini hep muhalefetten seçti 
   Denizli'de de seçim, Türkiye'nin birçok yerinde olduğu gibi ağırlıklı olarak AKP ve CHP arasında geçiyor. Burada iddialı olan üçüncü parti ise DYP... 
   
      Denizli'ye bundan önceki gelişime yine bir seçim kampanyası neden olmuştu. O zaman Süleyman Demirel'i takiple görevliydim. 27 yıl sonra yine bir seçim ve Denizli'deyim. Tuhaflık şurada ki bu süre içinde dünyada gitmediğim yer kalmadığı halde ortaokul ve liseyi yatılı okuduğum bu şehre hiç gelememiştim. 
   Değişiklik inanılır gibi değil. 1973 yılında bu şehirden ayrıldığımda, kentin bir ucunda İncili Pınar, öteki ucunda İstasyon vardı... Çamlık tarafındaki son bina da Tugay komutanlığının binalarıydı... 
   
   Plansız gelişme 
   Sokaklarda dolaşırken, son 25 yıl içinde adeta yeniden kurulan bir kentin nasıl olup da bu kadar plansız ve özensiz gelişebildiğine tanık olmak içimi acıttı... Şeytan Pazarı'nı aradı gözlerim, yerinde büyük bulvardan başka bir şey göremedim... Delikli Çınar'daki ünlü horoz heykeli bile benim bildiğim yerinde değil... Tanıyabildiğim üç bina Cumhuriyet'in ilk yıllarının eseri olan Taş Lise binası, Gazi M. Kemal İlkokulu ve vilayet oldu. 
   Bir de seçim listelerinde lise yıllarından tanıdık isimler. Doktor Köksal Köseler, sınıf ve yatakhane arkadaşımdı, şimdi CHP'den meclis adayı... 
   Denizli'de de seçim, Türkiye'nin birçok yerinde olduğu gibi ağırlıklı olarak AKP ve CHP arasında geçiyor. Burada iddialı olan üçüncü parti ise DYP... 
   AKP'nin en büyük kozu başka yerlerde olduğu gibi iktidar faktörü... Ama bu Denizli'de ne kadar işe yarayacak Denizli, benim bildiğim belediyesini hep muhalefet partilerinden seçti, bu seçimde de bu eğilim sürer mi Kestirmek zor. Konuştuğum birçok kişi bunun sürebileceğini söylüyor. Bir yaşlı amca Denizlililere özgü aksanla şöyle söyledi "Bu Denizli'yi geliştiren şey hükümetler olmadı... Denizlili ne yaptıysa kendi gücüyle yaptı..." 
   
   Değişimi takip etmek zor 
   AKP adayının seçiminde yaşanan ve bir milletvekilinin istifasına yol açan tartışmalar sonuçlar üzerinde etkili olacak mı Merak edilenlerden biri de bu... Öyle görünüyor ki, Denizli çok heyecanlı bir seçim yarışına tanık olacak. CHP parti içi muhalefetinin önemli kalelerinden biri sayılan Denizli'de, CHP adayının kazanması ya da kaybetmesi CHP içi dengeler açısından da önem taşıyor. 
   Sokakta yürürken bir genç kız yaklaşıyor... Kendini tanıtıyor hemen "Ben AKP Gençlik Kolları Yönetim Kurulu üyesiyim..." Başı açık, üzerinde dünyanın her yerindeki gençler gibi pantolon - kazak var... Can Dündar'a hayran olduğunu öğreniyoruz konuşurken. 
   Ne kadar önyargılı olduğumu düşünüyorum, o anlatırken... Türkiye'de değişim o kadar hızlı ki, işi bu değişimi takip etmek olanlar bile yakalamakta zorlanıyorlar. 
   
      
   
   
   
   
</TEXT>
</DOC>
