<DOC>
<DOCNO> 244099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/spor/axspo01.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'dan ilk mesaj 
</HEADLINE>
<TEXT>


Yıldırım Demirören oyunu kullandıktan sonra Abdi İpekçi Salonu'ndan ayrıldı ve seçimi dışarıdan takip etti. Salona başkan olarak geri dönen Demirören, "Beşiktaş'ta artık birlik zamanı geldi" dedi 

ORHAN YILDIRIM 


Dışarıdan takip 
BEŞİKTAŞ'IN yeni başkanı Yıldırım Demirören, dün belki de hayatının en heyecanlı günlerinden birini yaşadı. Demirören, oy attıktan sonra Abdi İpekçi Spor Salonu'ndan ayrılarak, seçimi takip etme görevini kurmaylarına bıraktı. Son sandıklara gelindiğinde Kıvanç Oktay, Demirören'i aradı ve kazanmak üzere olduklarını müjdeleyerek, kongre salonuna davet etti. 

İlk mesajı verdi 
YILDIRIM Demirören, eşiyle birlikte salona gelirken, artık başkanlığını ilan etmişti. Üyelerin alkışlarıyla karşılaşan Demirören, resmi açıklamanın ardından kürsüye çıkarak, birlik mesajı verdi. Beşiktaş'ın yeni başkanı, "Bana oy veren, vermeyen herkese teşekkür ediyorum. Beşiktaş'ta birlik zamanı gelmiştir. Bu yolda hepinizin desteğine ihtiyacım var" diye konuştu. 

Yeni hoca Matthaeus 

Okan da Kartal'da 
YILDIRIM Demirören'in kazanmasıyla Beşiktaş'ın yeni Teknik Direktörü de Lothar Matthaeus oldu. Macaristan Milli Takımı'ndaki görevinden ayrılacak olan Alman çalıştırıcı, daha sonra Siyah - Beyazlı takımda işbaşı yapacak. Ayrıca, Demirören'in başkanlığıyla birlikte Inter'den Okan Buruk ve Gaziantepspor'dan Ömer Çatkıç'ın gelmesi de kesinleşti. 

İviç geliyor 
YABANCI transferinde de büyük aşama kaydeden Demirören yönetiminin, ilk olarak Matthaeus'un istediği Partizanlı Vladimir İviç'i İstanbul'a getireceği ifade edildi. Roma'dan Carew'i almak isteyen Siyah - Beyazlılar ayrıca Yıldıray Baştürk ile de masaya oturacak. Yıldırım Demirören bunun yanında Nihat Kahveci için Real Sociedad'ın kapısını da çalacak. 




</TEXT>
</DOC>
