<DOC>
<DOCNO> 235589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko46.html </URL>
<DATE> 2004/04/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
CE işaretli ürünlere kontrol yok 
</HEADLINE>
<TEXT>

     Devlet Bakanı Kürşad Tüzmen, bundan sonra AB ülkelerinden yapılan ithalatta, gümrüklerde CE işaretli ürünlerde kontrol yapılmayacağını bildirdi. 
     Devlet Bakanı Tüzmen, yaptığı yazılı açıklamada, CE işareti uygulaması nedeniyle ithalatta yaşanan sıkıntıların giderilmesi için Gümrük Müsteşarlığı, Dış Ticaret Müsteşarlığı, Sanayi ve Ticaret Bakanlığı, Türk Standartları Enstitüsü ve AB Genel Sekreterliği yetkilileri ile bir toplantı yapıldığını bildirdi. 
     Toplantıda alınan kararları açıklayan Bakan Tüzmen, bundan sonra AB ülkelerinden yapılan ithalatta, gümrüklerde CE işaretli ürünlerde kontrol yapılmayacağını kaydetti. 
     Sıkıntıların giderilmesi için dış ticaret standardizasyon tebliğinde değişiklik yapılacağını da belirten Tüzmen, toplantıda alınan diğer kararları şöyle sıraladı 
     ''Dış Ticarette Teknik Düzenlemeler ve Standardizasyon Rejimi'nin ilgili tebliği kapsamında yer alan oyuncaklar, tıbbi cihazlar, vücuda yerleştirilebilir aktif tıbbi cihazlar, makinalar, elektromanyetik uyumluluk ve belirli gerilim sınırları dahilinde kullanılmak üzere tasarlanmış elektrikli teçhizatların AB ülkelerinden ithali halinde CE işareti kontrolü yapılmayacaktır. 
     Bu ürünlerin AB dışı ülkelerden ithali aşamasında yalnızca insan sağlığı, çevrenin korunması gibi asgari güvenlik koşullarına uygunluğunu temel alan risk analizi çalışmaları sürdürülecektir. 
     Konuyla ilgisi bulunan Bakanlıkların, AB teknik mevzuat uyum çalışmalarını hızlandırmaları ve sistemin işleyişine yönelik tüm tedbirleri almaları yönünde girişimlerde bulunulacaktır.'' AB'ye uyum çerçevesinde özel sektörün de uyması zorunlu olan hususlar olduğunu kaydeden Tüzmen, bu kapsamda, özel sektörün CE işareti taşıması zorunlu olan ürünlerde gerekli tüm koşullara uygun hareket etmesinin, ithal işlemlerinin hızlandırılmasına yardımcı olacağı hususuna da toplantıda dikkat çekildiğini bildirdi. 
     
</TEXT>
</DOC>
