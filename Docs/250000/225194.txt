<DOC>
<DOCNO> 225194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy05.html </URL>
<DATE> 2004/03/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Adaylara ''seçim gecesi'' uyarısı... 
</HEADLINE>
<TEXT>

     Abant İzzet Baysal Tıp Fakültesi Dekanı AİBÜ Tıp Fakültesi Dekanı Prof. Dr. Cihangir Uyan, ''Kalp ve tansiyon rahatsızlığı olan adaylar seçim sonuçlarını canlı yayında izlemesinler'' dedi. 
     Uyan, yerel seçimlerde belediye başkanı, belediye meclisi ve il genel meclisi için aday olanların tempolarına dikkat etmeleri gerektiğini söyledi. 
     Kalbin strese gelmeyen bir organ olduğunu anlatan Uyan, adayların çalışmaları esnasında göğüs ağrısı, çarpıntı gibi belirtileri görmezlikten gelmemesi gerektiğini kaydederek, ''Özellikle seçimlere kısa süre kala artan tempo yüzünden adaylarda kalp yetmezliği, akciğer ödemi oluşabilir. Bu belirtiler sonrasında gerekli müdahale yapılmazsa, sonuçlar öldürücü olabilir'' dedi. 
     Uyan, sağlığının her şeyden önemli olduğunu hatırlatarak, ''Adaylar seçime kısa süre kala mutlaka beslenmelerine dikkat etmeli, tansiyonlarını takip etmeliler. Ayrıca yemeklerde aşırı tuzlu şeyler yememeliler. Yoğun tempodan fırsat bulabilen adaylar düzenli eksersiz yapmalı'' diye konuştu. 
     Seçimlerin yapıldığı günün akşamının özellikle kalp ve tansiyon hastası adaylar için kritik öneme sahip olduğunu belirten Cihangir Uyan, ''Kalp ve tansiyon hastası adaylar mümkünse seçim sonuçlarını canlı olarak izlememeli. Seçim sonuçlarını partililerle birlikte izleyecek olan adaylarsa mutlaka bir yatıştırıcı ilaç alsınlar'' dedi. 

     
</TEXT>
</DOC>
