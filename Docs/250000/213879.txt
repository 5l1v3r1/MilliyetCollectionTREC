<DOC>
<DOCNO> 213879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun20.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer Teröristler bombayı uçakta monte etme peşinde 
</HEADLINE>
<TEXT>

     Avrupa'daki istihbarat örgütlerinin, uçaklara bomba sokmayı başaramayan teröristlerin, gizlice soktukları malzemeyi havada monte etmeye çalıştıklarına inandığı bildirildi. 
     İngiltere'de yayımlanan The Observer gazetesi, bu taktikle güvenlik sistemlerini aşmaya çalışan teröristlerin, yeni yöntemi Ortadoğu ve Afrika ile Batı Avrupa arasındaki bazı uçuşlarda denediklerini, son günlerde Avrupa ile ABD arasındaki uçuşlarda yaşanan bazı iptallerin ardında bu kuşkunun bulunduğunu yazdı. 
     Batılı istihbarat örgütlerinin şimdi bu yönde eğitildiğine inandıkları çok sayıda militanın peşinde olduklarını savunan gazete, ''Konuyla ilgili istihbaratın asıl kaynağı ise bazı Ortadoğu ülkelerinin istihbarat örgütleri oldu. Batılı istihbaratçıları bu ülkelerin örgütleri uyardı'' diye yazdı. 
     Gazete, bomba yapımında kullanılan malzemenin uçağa sokulup saklandığına dair ilk göstergeyi de 2002 yılının mayıs ayında patlayıcılarda kullanılan ''pentrite'' adlı maddenin Fas'a ait bir uçağın koltuk kılıfının altında bulunmasının oluşturduğunu bildirdi. 
     The Observer, ''O sırada olayı soruşturan dedektifler bunun bir uyarı olarak kılıfın altına konulduğunu düşünmüştü. Ancak maddeyi bulan Fransız polisi şimdi bu maddenin sözü edilen taktik gereği orada olduğunu düşünüyor'' görüşünü savundu. 
     
</TEXT>
</DOC>
