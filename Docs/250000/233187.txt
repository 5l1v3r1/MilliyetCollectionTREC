<DOC>
<DOCNO> 233187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy09.html </URL>
<DATE> 2004/04/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Fişleme iddiaları.. Gönül Amacını aşmış talepler subayların eğitim zaafı 
</HEADLINE>
<TEXT>

     Milli Savunma Bakanı Vecdi Gönül, Türk Silahlı Kuvvetleri'nin TSK , doğrudan bilgi toplamadığını, ihtiyaç duyduğu bilgileri mülki makamlardan talep ettiğini, toplanan istihbarat bilgilerinin de TSK'ya verilmiş görevlerin başarılmasına yönelik olduğunu bildirdi. 
     Gönül, CHP Mersin Milletvekili Mustafa Özyürek'in, İstanbul'daki 2'nci Zırhlı Tugay Komutanlığı tarafından bazı kaymakamlıklardan kişiler ve gruplarla ilgili bilgi istemesi ve kamuoyuna ''fişleme'' olarak yansıyan olay konusundaki soru önergesini yanıtladı. Gönül, 2'inci Zırhlı Tugay Komutanlığınca 26 Ocak 2004 tarihinde kaymakamlıklara bilgi istekleriyle yazı yazıldığını, İl İdaresi Kanunu hükmüne uygun olarak Genelkurmay Başkanlığı ile İçişleri Bakanlığı arasında 21 Temmuz 1997 tarihinde yapılan protokole uygun olarak kaymakamlıklara yazı gönderildiğini anlattı. 
     Sözkonusu bilgi isteklerinin toplanmasının MİT ve Emniyet Genel Müdürlüğü'ne ait olduğunu kaydeden Gönül, yanıtında şu bilgileri verdi 
     ''TSK bu anlamda bilgi toplamamakta, İl İdaresi Kanunu'na göre ihtiyaç duyduğu bilgileri polis ve jandarma unsurlarının bağlı olduğu mülki makamlardan talep etmektedir. 
     Toplanan istihbarat bilgileri 5442 Sayılı kanun İl İdaresi Kanunu gereğince Silahlı Kuvvetlere verilmiş olan görevlerin başarılmasına yöneliktir. Elde edilecek bilgiler bu çerçevede değerlendirilecektir. Bu görev çerçevesinde herhangi bir kişi veya grubun izlenmesi veya izlendiği iddia edilen kişi ve gruplar hakkında herhangi bir işlem yapılması sözkonusu değildir. 
     Basına yansıtılan amacını aşmış istekler, bu konudaki yazıyı hazırlayan karargah subaylarının eğitimindeki zafiyetten kaynaklanmıştır. Özellikle düşünce özgürlüğünü ihlal edecek şekilde, yazar ve düşünürler ile herhangi bir kişi veya kuruluşun fişlenmesi anlamına gelebilecek işlem yapılmamaktadır.'' 
     
</TEXT>
</DOC>
