<DOC>
<DOCNO> 222007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko15.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Moghadam Makro ekonomik istikrar için adımlar atılmalı... 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam, hali hazırda sağlanmış olan makro ekonomik istikrarı kalıcı kılacak ve bunu daha da kuvvetlendirecek adımların atılması gerektiğini söyledi. 
     Moghadam, bunu yapısal reform ile destekleyerek, böylelikle bugüne kadar sağlanan kazanımları koruyarak daha ileri gidilmesi gerektiğini bildirdi. 
     Rıza Moghadam, Devlet Bakanı Ali Babacan ile Hazine Müsteşarlığı'nda düzenlediği basın toplantısında, 7. gözden geçirme çalışmaları hakkında bilgi verdi. 
     2003 yılında makro ekonomik alanda elde edilen başarıların bunları yansıttığı göstergeler bazında oldukça etkili olduğunu ifade eden Moghadam, 2004 yılındaki göstergelerin bunlardan farklı olmadığını kaydetti. 
     Türkiye ekonomisinde hızla büyüme kaydedilirken, diğer taraftan enflasyonda düşüş yaşandığını bildiren Moghadam, hükümetin faiz dışı fazla hedefinde gösterdiği önemli başarının faiz oranlarının düşmesinde büyük rol oynadığını söyledi. 
     Moghadam, Türk Lirası'nın bugün artık bir değer olarak bulundurulmak istenen bir para birimi olarak görüldüğünü söyledi. 

     
</TEXT>
</DOC>
