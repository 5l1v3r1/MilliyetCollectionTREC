<DOC>
<DOCNO> 238006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/axspo03.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy'dan mesaj var 
</HEADLINE>
<TEXT>


Galatasaray İkinci Başkanı, Sarı-Kırmızılı taraftarların gönlüne su serpti, gelecek sezon için Şampiyonlar Ligi'nde forma giymiş beş yabancı alacaklarını müjdeledi 


'Görüşmeler sürüyor' 
GALATASARAY İkinci Başkanı ve Futbol Şube Sorumlusu Ergun Gürsoy dün düzenlediği basın toplantısında transferlerle ilgili çarpıcı açıklamalar yaptı. Takımdaki yabancılardan istenilen performansı alamadıklarını dile getiren Gürsoy, "Gelecek sezon 5 yabancı oyuncu transfer edeceğiz. Görüşmeler sürüyor. Bu oyuncular Şampiyonlar Ligi'nde oynamış isimler olacak" dedi. 

'Fatih'i istiyorum' 
GÜRSOY, Fenerbahçe'de forma giyen Fatih'in kendi oyuncuları olduğunu ve bu transferi bitirmek istediğini açıkladı. İkinci Başkan şunları söyledi "Ancak Fatih'i camia istemiyor. Belki benden ona bir af çıkabilir, olur olmaz bilemiyorum. Belki de başkanımız istemez. Geçmişte Fenerbahçe'ye karşı hata yapmış, Fenerbahçe onu transfer etmiştir. Bizimkiler yapsaydı ben döverdim." 

'Fiyatları yüksek' 
ERGUN Gürsoy, İnter'de forma giyen Okan ve Emre'nin fiyatlarının çok pahalı olduğunu söyledi. Ergun Gürsoy, "Okan da, Emre de eski oyuncularımız. Zaman ne gösterir bilemem. Almeyda konusunda ise Galatasaray her iyi futbolcuya talip olabilir, neden olmasın" dedi. İkinci Başkan, Özhan Canaydın'a olan saygısını kimsenin bozamayacağını da açıkladı. 

Pleşan sesleri 

BÜNYAMİN OSMAN 

Aslan'a Rumen aday 
YABANCI futbolcu girişimlerini yoğun bir şekilde sürdüren Galatasaray'ın, Romanya'nın Universitetea Craivo takımında forma giyen Mihaita Pleşan'ın peşinde olduğu iddia edildi. Prosport Gazetesi'nde çıkan haberde Sarı - Kırmızılılar'ın, milli futbolcu için temaslara başladığı bildirildi. 

Almanlar'ı yıkmıştı 
BORUSSİA Dortmund'un da yakın takibe aldığı Pleşan, Romanya'nın Almanya'yı 5 - 1 yendiği özel maçtaki performansıyla herkesi büyülemişti. Yıldız futbolcunun bonservisinin yaklaşık 1 milyon Euro olduğu açıklandı. Bu transferle Hagi'nin yakından ilgilendiği ifade edildi. 

Hasan Şaş şoku 

Galatasaray'ın yıldız isminin dizindeki sakatlığı pazar günkü Trabzonspor karşılaşması öncesinde nüksetti 

Ağrıları başladı 
SARI-Kırmızılı takım, Trabzonspor ile oynayacağı zorlu 90 dakikanın hazırlıklarını dün yaptığı tek idmanla sürdürdü. Kondisyon çalışmasının ardından yapılan çift kale maç sırasında, Hasan Şaş sakatlık geçirdi. Yıldız futbolcunun dizindeki ağrılarının yeniden başladığı ve kritik 90 dakikada forma giyip giyemeyeceğinin bugün netleşeceği bildirildi. 

Baklava ziyafeti 
ÖNCEKİ günkü idmana katılmayan Baliç ve Necati takımla birlikte çalışırken, sakatlıkları süren Orhan ve Emrah idmanda yer almadı. Çalışmayı izleyen Yıldız Teknik Üniversitesi Ultraslan Grubu üyeleri, daha sonra futbolculara baklava ziyafeti çekti. Galatasaray, bugün yapacağı antrenmanla Trabzonspor maçının hazırlıklarını tamamlayacak ve yarın Trabzon'a gidecek. 

Miniklerin gurur günü 

EROL DEMİRKOL 

BAŞKAN Özhan Canaydın ve yöneticiler, futbolda Türkiye şampiyonu olan yıldız takımı ve milli takıma çağrılan alt yapı oyuncularını ödüllendirdi. Canaydın, "Pırıl pırıl gençleri görmek çok hoşuma gidiyor. Türkiye'nin en iyi alt yapısına sahip olan Galatasaray, yıldızlarda yapılacak Avrupa Kupası'nı da Türkiye'ye getirecektir" dedi. Hagi'nin de katıldığı törende genç futbolculara başarı diploması ve rozetin yanı sıra çeşitli hediyeler verildi. 


</TEXT>
</DOC>
