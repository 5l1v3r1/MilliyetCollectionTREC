<DOC>
<DOCNO> 229739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas15.html </URL>
<DATE> 2004/04/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Dünyanın en küçük otomobili 'Clever' geliyor 
</HEADLINE>
<TEXT>

     İngiltere'de, üzerinde çalışılan ''Clever'' adlı üç tekerlekli mini otomobilin ilk prototipinin gelecek yıl tamamlanması bekleniyor. 
     Bath Üniversitesi bilim adamları tarafından geliştirilen, doğalgazla çalışacak otomobilin bir metre genişliğinde olacağı ve saatte 76 km hız yapabileceği belirtildi. 
     İngiliz basını, halen trafikteki bazı küçük otomobil modellerinden çok daha ekonomik ve çevre dostu olacak aracın üretim projesini AB'nin de desteklediğini ve 1,5 milyon sterlin destek sözü verdiğini yazdı. 
     Aracın ilk prototipinin gelecek yıl tamamlanabileceğini belirten Bath Üniversitesi bilim adamları, aracın bir otomobilin güvenliği ile bir motorsikletin manevra kabiliyetini bir arada barındıracağını söylediler. 
     Aracın seri üretilmesi halinde fiyatının yaklaşık 6500 sterlin 16 milyar lira olacağını belirten bilim adamları, doğalgazla çalışacak otomobilin çok kullanışlı olacağını kaydettiler. 
     Otomobilin tasarımında çalışan ekipten mühendis Ben Drew, yakıt ihtiyacının çok kolay yöntemlerle giderilebileceğini, hatta evde bile dolum yapılabileceğini söyledi. 
     Clever'ın ortalama bir aracın beşte biri kadar yakıt tüketeceği, araçta arka arkaya oturabilecek bir sürücü ve bir yolcunun seyahat edebileceği belirtildi. 

     
</TEXT>
</DOC>
