<DOC>
<DOCNO> 210632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun20.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref "Suikastlar El Kaide işi.." 
</HEADLINE>
<TEXT>

     Pakistan Cumhurbaşkanı Pervez Müşerref, Aralık ayında kendisine karşı düzenlenen iki suikast girişiminin ardında El-Kaide örgütünün olduğunu açıkladı. 
     Müşerref, CNN televizyonuna verdiği demeçte, ''Suikast girişimleriyle doğrudan ilgili olan kişilerin tamamı tutuklandı, azmettirenlerin ise El-Kaide'den olduklarına hemen hemen eminiz'' ifadesini kullandı. 
     Dünya Ekonomik Forumu sebebiyle Davos'ta bulunan Müşerref, ''Suikast emrini veren kişinin kimliğini henüz saptayamadık, ancak fikrin El-Kaide'den geldiğini düşündüren bağlantıları biliyoruz'' şeklinde konuştu. 
     Pervez Müşerref'e ilk suikast girişimi, 14 Aralık'ta, İslamabad yakınlarındaki Rawalpindi şehrinde düzenlenmiş, Cumhurbaşkanlığı kortejinin geçeceği köprü, kortejin geçmesine birkaç saniye kala havaya uçurulmuş, olayda ölen ya da yaralanan olmamıştı. 
     Birinci girişimden 11 gün sonra, 25 Aralık'ta aynı kentte düzenlenen ikinci suikast girişiminde ise bomba yüklü iki araç cumhurbaşkanlığı kortejine dalmış, Müşerref yara almadan kurtulmuş, 15 kişi hayatını kaybetmişti. 
     El-Kaide lideri Usame Bin Ladin'in sağ kolu Mısırlı Ayman El-Zevahiri Geçen Eylül ayında, Pakistan halkından Müşerref'i devirmelerini istemişti. 
     
</TEXT>
</DOC>
