<DOC>
<DOCNO> 222645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/spor/spo03.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın yolu tıkalı 
</HEADLINE>
<TEXT>

   Galatasaray'da yeni sezonda Ali Sami Yen'e dönüş hesapları suya düştü. Gençlik ve Spor Genel Müdürü Mehmet Atalay, "Rizikoya giremeyiz. Olası bir faciaya izin veremeyiz" dedi 
      
   Rapor olumsuz 
   SARI - Kırmızılı kulüpte kongre öncesi başkan adaylarının ısrarla üzerinde durduğu yeni sezonda Ali Sami Yen'e dönüş projesi GSGM'ye takıldı. Başkan adayı Mehmet Cansun'un ardından Başkan Özhan Canaydın'ın da parça parça yıkılarak, dönüşe sıcak bakmasına rağmen Genel Müdür Mehmet Atalay'dan gelen haber planları bozdu. Atalay, Tesisler Daire Başkanlığı'na Ali Sami Yen Stadı'nı incelettiklerini, olumsuz rapor aldıklarını söyledi. 
   
   'Sağlıklı değil' 
   MEHMET Atalay, "Stat şu anda sağlıklı değil, hem demirleri, hem de betonu ciddi bir şekilde bozulmuş" diye konuştu. GSGM Müdürü, "Raporda masrafların, stadın yeniden yapılması ile harcanacak parayla aynı miktarlara ulaşabileceği bildiriliyor. Galatasaray'ın bu haliyle Ali Sami Yen'e dönmesine izin veremeyiz. Çok ciddi onarımlar yapılmalı. Aksi takdirde olabilecek bir faciaya izin veremeyiz. Oraya kitleler geliyor ve rizikoya giremeyiz" dedi. 
   
   Terim'e veda busesi    Mesai başladı 
   GALATASARAY, Çaykur Rizespor maçının hazırlıklarına dün yaptığı tek idmanla start verdi. Sarı - Kırmızılı futbolcular, karşılaşmadan üç puanla ayrılıp, Olimpiyat Stadı'nda son kez takımının başında sahaya çıkacak olan Fatih Terim'i galibiyetle uğurlamanın planlarını yapıyor. Takımda cezalı Volkan forma giyemeyecek. 
   
   Tedavi zamanı 
   SAKATLIKLARI süren Ümit Karan dün 5'e 2'de yer aldı, ardından salona gitti. Tedavi gören Hasan Şaş idmana çıkmazken, Ergün düz koşu yaptı. İzinli olan Mondragon ve Petre ise çalışmada yer almadı. Berkant tek başına çalışırken, Orhan'ın cezalı, Ergün'ün de sakat olması nedeniyle Terim defansın solunda Prates'i denedi. 
   
   Adaylar birleşti    MEHMET Cansun ile Alp Yalman dün bir araya gelerek birleşme kararı aldı. Yalman'ın, Cansun'a destek vererek adaylıktan çekilip, yönetim listesine gireceği ifade edildi. Öte yandan Mehmet Cansun'un listesinde yer alan eski yönetici Abdürrahim Albayrak'ın, cumartesi Florya Kaşıbeyaz Restaurant'ta Ersun Yanal ile bir araya gelip, kendisine teklif götürdüğü ifade edildi. 
   
   Canaydın, 3. Devre'de    KANAL D'NİN sevilen programı 3. Devre'nin bu haftaki konuğu Galatasaray Başkanı Özhan Canaydın olacak. Canaydın, 20 Mart'taki kongre öncesi Fatih Terim ile iplerin kopuş nedenlerinden, kafasındaki teknik adama, 100. yılda kurtuluş reçetesinden, futbolcu transferlerine kadar bir dizi soruya yanıt verecek. 3. Devre bu akşam saat 23.30'da yayınlanacak. 
   
   
</TEXT>
</DOC>
