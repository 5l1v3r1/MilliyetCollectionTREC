<DOC>
<DOCNO> 212454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/dunya/dun02.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine El Kaide yine uçuş iptali 
</HEADLINE>
<TEXT>

   El Kaide'nin hedefi olduğu yönündeki istihbarat üzerine Avrupa-ABD arasında 9 uçuş iptal edildi 
      DIŞ HABERLER SERVİSİ 

   
   British Airways ve Air France toplam 9 uçuşu dün güvenlik gerekçesiyle iptal etti. ABD'li bir yetkili, El Kaide örgütünün Avrupa'dan ABD' ye yapılacak 5 - 6 uçuşu hedef aldığına dair istihbarat verileri bulunduğunu söyledi. 
   İngiliz havayolu şirketi British Airways, yaptığı açıklamada güvenlik gerekçesiyle bugün ve yarın Londra'nın Heathrow Havaalanı ile Washington'ın Dulles Havalanı arasında yapılması planlanan karşılıklı 4 uçuş ile bugün Miami'ye yapılması planlanan 207 sefer sayılı uçuşun iptal edildiği kaydedildi. 
   Şirket yetkililerden biriyse iptal kararının, İngiliz hükümetinin tavsiyesi üzerine alındığını söyledi, ancak iptale neden olan tehlike konusunda açıklama yapmadı. 
   British Airways'in ardından Fransız havayolu şirketi Air France, Paris-Washington hattındaki karşılıklı 4 uçuşu güvenlik gerekçesiyle iptal etti. 
   Air France sözcüsü Veronique Brachet, AF026 sefer sayılı uçuşların bugün ve yarınki seferlerinin "güvenlik tedbirleri" nedeniyle iptal edildiğini açıkladı. 
   
   İstihbarat ABD'den 
   Amerikalı bir yetkili, El Kaide'nin Avrupa'dan ABD'ye yapılacak 5 ya da 6 seferi hedef almış olabileceğine ilişkin istihbarat verileri bulunduğunu açıkladı. Yetkili, Amerikalı güvenlik yetkililerinin, uçuşlardaki güvenliği artırmaları ya da seferleri iptal etmeleri konusunda havayolu şirketleri ile hükümetleri uyardığını belirtti. ABD İç Güvenlik Bakanlığı Sözcüsü Brian Roehrkasse de El Kaide'nin ABD'ye yapılan uluslararası uçuşlarla ilgilendiğine dair işaretler olduğunu söyledi. 
   
   
   
</TEXT>
</DOC>
