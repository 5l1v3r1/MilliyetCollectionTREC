<DOC>
<DOCNO> 246642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur46.html </URL>
<DATE> 2004/06/09/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Leyle Zana'nın açıklaması... 
</HEADLINE>
<TEXT>

     Kapatılan DEP'in eski milletvekili Leyla Zana, ''Bu ülke, kendi içsel sorunlarını çözerse, bu bölgenin yıldızı haline geleceğine olan inancımı 10 yıl önceki gibi taptaze koruyorum'' dedi. 
     Kapatılan DEP'in 4 eski milletvekili tahliye edildikleri Ankara Merkez Kapalı Ceza ve Tutukevi'nden iki ayrı arabayla DEHAP Genel Merkezi'ne geldi. 
     DEP'liler DEHAP Genel Merkezi önünde de çiçeklerle karşılanırken kısa süreli izdiham yaşandı. 
     Kapatılan DEP'in tahliye olan eski milletvekilleri adına konuşan Leyla Zana, bundan uzun bir süre önce, uzun bir yola çıktıklarını, bu yolun sancılı, dikenli, engebeli ve bir o kadar da zor olduğunu söyledi. 
     Zana, şöyle konuştu 
     ''Ben ve dava arkadaşlarım büyük bir onurla bu zorluğa katlandık. Bu ülkede yeni bir dönemin başladığına, yeni bir sayfanın açıldığa, kardeşleşmenin daha sık bu coğrafyada elele tutuşarak Kürdüyle, Türküyle, Çerkeziyle, Arabıyla, Lazıyla ve hatta sınırları aşarak evrensel dünya ile buluşabileceğimize inanıyorum. Bu ülke, kendi içsel sorunlarını çözerse, bu bölgenin yıldızı haline geleceğine olan inancımı 10 yıl önceki gibi taptaze koruyorum.'' Yolun başlangıcında olduklarını ifade eden Zana, Türkiye'nin yargısıyla, hükümetiyle, cefakar halkıyla hep birlikte güneşli günler göreceğine inandığını belirtti. 
     Zana, şöyle devam etti 
     ''Gün dargınlıkların, kızgınlıkların, acıları körüklemenin günü değildir. Gün daha çok bütünleşmenin, herkesin ama herkesin kendisini önyargılardan arındırarak geleceği daha bilimsel, daha ön yargılardan arınmış kardeşlik duygularıyla 21. yüzyılın evrensel değerleriyle buluşma günüdür. 
     Zaman zaman dayak yediniz, hak etmediğiniz şekilde itham altında kaldınız. Hep birlikte bu yeni süreçte özgür, eşit yurttaşlar olarak herkes kendine düşen görevin bilinci ile hareket etmek ve bu ülkenin iç barışını sağlamak temelinde büyük emeklerini katarak, bütün toplumu biraraya getirerek, bir cennet bahçesine dönüştürebilme şansınız ve imkanınız var. Herkesten dileğim, ricam bütün kırgınlıkları, küskünlükleri bir kenara bırakarak sorunları elbirliği ile çözme çabası içinde olmanızdır.'' Gazetecilerin soru yöneltme taleplerini geri çeviren Zana, şunları söyledi 
     ''Çok yorgunum, yüreğim buruk. Bu ülkede daha binlerce insan tutsak ve binlerce insanın aramıza katılması sağlandığı anda bu burukluğu üstümden atabilirim. Bir tarafım sevinirken, diğer tarafım acıyor. Bunu atlatabilmemiz için de uzun bir çabanın sahipleri olacağız. Ve artık ülkede zindanların, cezaevlerinin gündeme gelmemesi umuduyla diyorum.'' Kapatılan DEP'in eski milletvekilleri daha sonra DEHAP Genel Merkezi'nden ayrıldı. 
     
</TEXT>
</DOC>
