<DOC>
<DOCNO> 249332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/dunya/adun.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Allah'ın gazabı' deyip kafasını kestiler 
</HEADLINE>
<TEXT>


El Kaide militanlarının Amerikalı mühendis Johnson'ı vahşice öldürmesi, dünyayı şok etti. Cinayetten sonra operasyon başlatan Suudi polisi, terör örgütünün ülke sorumlusunu ölü ele geçirdi. Washington, vatandaşlarından Basra Körfezi ve S. Arabistan'dan uzak durmalarını istedi 

DIŞ HABERLER SERVİSİ 


El Kaide teröristleri, Suudi Arabistan'ın başkenti Riyad'da bir haftadan beri rehin tuttukları 49 yaşındaki Amerikalı Paul Marshall Johnson'ı, "Allah'ın gazabı üzerine geliyor. Ebu Gıreyb, Guantanamo ve öteki yerlerde Müslümanlara reva görülen muamelenin intikamı alınıyor" deyip bıçakla boynunu keserek kafasını gövdesinden ayırdılar. 
Teröristler Lockheed Martin uçak şirketinde çalışan mühendis Marshall'ı öldürürken, Irak'ta Amerikan Apache helikopterlerinden atılan füzelerle can veren Müslümanların intikamını aldıklarını da ileri sürdüler. Marshall'ın Apache helikopterleri için hedef belirleme ve gece görüş sistemleri geliştirdiği bildirildi. 
Marshall'ı kaçırdıktan sonra Suudi yönetiminden hapisteki El Kaide militanlarının serbest bırakılmasını talep eden ve önceki güne kadar süre veren teröristler bu isteklerinin yerine getirilmemesi üzerine gözlerini kırpmadan cinayet işlerken, Marshall'ın oğlu Paul Johnson'ın babasının salıverilmesi yolundaki yakarışlarına da kulaklarını tıkadılar. Oğul Johnson Arap medyasında yaptığı çağrıda, babasının sadece görevini yaptığını belirtti, "Babalar Günü'nde babamı bırakın" diye yalvardı. 

Guantanamo kostümü... 
Bir Arap internet sitesinde yer alan duyuruda Marshall cinayetinin sorumluluğu "Arap Yarımadasındaki El Kaide" Örgütü tarafından üstlenildi. Sitedeki görüntülerde Guantanamo'daki tutuklulara giydirilen portakal rengi eşofmanların benzeri bir kıyafet içindeki gözleri bağlı Amerikalı rehinenin kafası kesildikten önceki ve sonraki hali görülüyor. El Kaide geçtiğimiz mayıs ayında Irak'ta da Nicholas Berg adlı başka bir Amerikalının kafasını kesmişti. 
Marshall'ın cesedinin bulunmasından sonra aldığı bir ihbarla teröristlerin peşine düşen Suudi polisi, teröristlerin lideri Abdülaziz El Mukrin ile 3 militanı öldürdü. 12 teröristi gözaltına alan polis 5 kayıp verdi. 
Marshall'ın başının kesilmesi ABD'de büyük bir şok yaratırken, New Jersey'deki ailesi tam bir sessizliğe büründü. ABD Başkanı George W. Bush ise olayı barbarca diye niteledi. 

Seyahat uyarısı 
ABD, Marshall'ın kafasının kesilmesi üzerine daha önce Suudi Arabistan'daki vatandaşları için yaptığı seyahat uyarısını Basra Körfezi'ni kapsayacak şekilde genişletti. Dışişleri tarafından yayımlanan son uyarıda, Amerikalılardan bu bölgede dikkatli olmaları istendi. Uyarı, Amerikalılardan, Basra Körfezi'ni terk etmelerini talep etmiyor, ancak adam kaçırma, intihar saldırıları gibi olası tehlikelere dikkat çekiyor. 


</TEXT>
</DOC>
