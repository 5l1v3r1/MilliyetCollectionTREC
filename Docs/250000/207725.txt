<DOC>
<DOCNO> 207725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/soneko08.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonozedelerin eylemi... 
</HEADLINE>
<TEXT>

     Bağımsız Bono Mağdurları Yardımlaşma Derneği Bono-Der Genel Başkanı Hüseyin Bektaş, İmar Bankası olayıyla ilgili olarak, ''Bu olayda asıl suçlu, bizlere yetkileri olmadığı halde bono satan Uzanlardır'' dedi. 
     Bektaş, bir grup dernek üyesi ile birlikte Sakarya Caddesi'nde yaptığı basın açıklamasında, Sermaye Piyasası Kurulu, Bankacılık Düzenleme ve Denetleme Kurumu ve Hazine Müsteşarlığı'nın İmar Bankası'nın yetkisi olmadığı halde bono sattığını bildiğini ve bu duruma göz yumduğunu savundu. 
     ''Uzan soydu, devletin kurumları bilerek göz yumdu, hükümet hakkımız olanı bize vermeme gibi bir ayak sürümeye girdi. Arada bizler kaldık'' diyen Bektaş, İmar Bankası'ndan devlet güvencesinde olduğunu düşünerek bono satın aldıkları ifade etti. 
     Enflasyondan ve yaşanan ekonomik krizlerden siyasetçilerin sorumlu olduğunu belirten Bektaş, şunları kaydetti 
     ''İmar Bankası bizlere yetkisi olmadığı halde bono satmasaydı bugün bono mağdurları diye bir şey olmayacaktı. Esas suçlu, birinci derece suçlu yetkileri olmadığı halde bize bono satan Uzanlardır. 
     Televizyon kanallarında bono sattıysak karşılığı vardır diyorlar peki nerede karşılığı... Sonuç alıncaya kadar her yerde ve her şekilde mücadele etmeye ant içtik. Bizleri mahkeme kapılarında süründürmeyin. Bu sorunu çözün.'' Başkan Bektaş ve beraberindekiler daha sonra Genç Parti Ankara İl Başkanlığı'na yürüdüler ve buraya siyah çelenk bıraktılar. 
     
</TEXT>
</DOC>
