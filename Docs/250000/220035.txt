<DOC>
<DOCNO> 220035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko12.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 6'lık zam yetmedi, Maliye sigarada yüzde 12 zamda ısrarlı 
</HEADLINE>
<TEXT>

     Özel tüketim vergisinde yapılan düzenlemenin ardından başlayan sigaraya zam tartışması sürüyor. Philip Morris'in yüzde 6'lık zammına karşılık, Maliye yüzde 12'lik zamda ısrar ediyor. 
     Philip Morris'in ürettiği sigaraların satış fiyatını bugünden geçerli yüzde 6 arttırmasının ardından gözler, Maliye Bakanlığı ile Tekel ve diğer sigara üreticisi firmalara çevrildi. 
     Ek önlemler paketi kapsamında yüzde 55.3 oranında Özel tüketim vergisine tabi olan sigaraya, ayrıca paket başına 25 bin lira ile 80 bin lira arasında maktu vergi getiren Maliye Bakanlığı, bu düzenleme ile bütçeye 1 ile 1.2 katrilyon lira arasında ek gelir amaçladı. Bu gelirin temini için de sigara firmalarının satış fiyatlarını yüzde 12 arttırması istendi. 
     Ekonomi yönetiminin IMF ile 7. gözden geçirme müzakereleri de bu hesap çerçevesinde yürütülürken, IMF'ye, sigaradaki ÖTV düzenlemesinden bütçeye 1.2 katrilyon liraya kadar ek gelir geleceği taahhüt edildi. 
     
     2. ZAM TALEBİ 

     Bu arada özel tüketim vergisinde yapılan düzenlemenin ardından bir süre zamma direnen, ancak fiyatlarını bugünden geçerli yüzde 6 arttıran Philip Morris'in bu uygulaması da, ekonomi yönetimini tatmin etmedi. 
     Yüzde 6'lık zam sonrası hedeflenen ek kaynağa ulaşılamayacak olması nedeniyle Maliyeciler, sigara firmalarının zam oranını yüzde 12'ye çıkarmasında ısrar ediyor. 
     Bakanlık yetkilileri halen sigara üretcileri ile zam konusundaki görüşmelerini sürdürürken, TEKEL ile JTI'ın kısa sürede Philsa'ya paralel şekilde zam yapmaları bekleniyor. 
     Bir üst düzey yetkili, ''gelişmeleri izliyoruz. Bütçedeki ek kaynak ihtiyacına göre vergi artışı yapıldı. Buna göre bir gelir hesaplandı. Söz konusu gelirin tutturulabilmesi için de, sigara fiyatlarında yüzde 12'lik bir artış zorunlu. Duruma göre, gereğini yaparız'' açıklamasında bulundu. 
     Bu arada doğalgaz zammına sıcak bakmayan Enerji ve Tabii Kaynaklar Bakanı Hilmi Güler'in, Maliye'ye ''istiyorsanız siz vergileri arttırın'' dediğine ilişkin haberler sonrası, bu konuda da değerlendirmeler yapıldığı öğrenildi. 
     Bir ekonomi bürokratı, doğalgaz üzerindeki vergilerin arttırılıp arttırılmayacağı sorusuna, ''her şey olabilir'' karşılığını verdi. 
     Konutlarda yakıt olarak kullanılan doğalgazın standart metreküpü üzerinden halen 6 bin 750 lira özel tüketim vergisi alınıyor. Doğalgaz üzerinden ayrıca, katma değer vergisi alınıyor. 
     Ekonomi yönetiminin, zorunluluk durumunda doğalgazda ÖTV ayarlamasına gidebileceği belirtiliyor. 
     
</TEXT>
</DOC>
