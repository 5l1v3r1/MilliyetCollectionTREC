<DOC>
<DOCNO> 209566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/spo11.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'nda sorgulama 
</HEADLINE>
<TEXT>

      CEMAL ERSEN 

   
   
   Teke tek görüşme 
   KUŞADASI'NDA dün sona eren devre arası seminerinin son gününde MHK Başkanı ve üyeleri, süper lig kadrosundaki hakemlerle sabah 04.00'a kadar süren "teke tek" görüşme yaptı. İlk yarıdaki performansları nedeniyle büyük eleştiri alan hakemlerle ilk kez "sorgu" usulü yapılan görüşmede, eksikleri anlatıldı, bundan sonra yapılacak hataların affedilmeyeceği mesajı verildi. 
   
   Yavuz'dan sert uyarı 
   YÖNETTİKLERİ maçların video görüntüleri ile birlikte hakemlere, 10'arlı gruplar halinde "kritik" yaptırıldı, sorunlar irdelendi. İkinci yarıya yönelik talimatların da verildiği bu bölümde, MHK Başkanı Bülent Yavuz hakemleri sert bir şekilde uyarırken, "Kim olursa olsun, bundan sonra yaptığı işi ciddiye almayan, affedilmeyecek. Kimseye verilecek taviz kalmadı" dedi. 
   
   Uzaktan kumanda    Hakemlere takip 
   MERKEZ Hakem Kurulu ligin ikinci yarısından itibaren Süper Lig hakemlerinin antrenmanlarını, koşularını, verilen programları uygulayıp uygulamadıklarını anında tespit edecek. MHK, Ankara Üniversitesi Spor Hekimliği ve Bilimleri bölümü ile ortaklaşa hazırlanan projeye göre, her hakeme birer "polar saat" takacak ve uzaktan kumanda ile kontrol yapacak. 
   
   Rapor hazırlanacak 
   ÖZEL saat sayesinde, Türkiye'nin neresinde olursa olsun hakemlerin çalışmalarının programa uyup uymadığı belirlenecek. Sonuçlar bilgisayarda internet aracılığıyla Doç.Dr. Rüştü Güner tarafından izlenecek ve MHK'ye gönderilecek. Antrenmanlarını aksatan ve fiziksel olarak eksiği olan hakemlere ikinci yarıda maç verilmeyecek. Yaklaşık 200 Euro olan polar saatleri her hakemin kendisinin alacağı açıklandı. 
   
   
</TEXT>
</DOC>
