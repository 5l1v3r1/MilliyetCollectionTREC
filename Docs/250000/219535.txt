<DOC>
<DOCNO> 219535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo17.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Beşiktaş'ı yenersek şampiyonluğa ortak olabiliriz 
</HEADLINE>
<TEXT>

     Trabzonspor, hafta sonu Beşiktaş ile sahasında yapacağı maçın hazırlıklarını sürdürüyor. 
     Teknik Direktör Ziya Doğan yönetiminde, Mehmet Ali Yılmaz Tesisleri'nde yapılan çalışmaya, Tayfun haricinde tüm futbolcular katıldı. Sakatlığı süren İbrahim Ege, takımdan ayrı bir süre koşu yaptı. Bu futbolcunun Beşiktaş maçında forma giyemeyeceği öğrenildi. 
     Antrenmanda sağ ayak bileğine darbe alan Mehmet Yılmaz, çalışmayı yarıda bırakmak zorunda kaldı. Bu futbolcunun durumunun ciddi olmadığı bildirildi. 
     Futbolcular yarım alanda pas çalışmasının ardından kanatlardan gönderilen ortalara gol vuruşu yaptılar. Futbolcuların antrenmanda oldukça hırslı oldukları gözlendi. 
     
     FATİH ''AVANTAJLI GİBİ GÖZÜKÜYORUZ'' 
     Trabzonspor'un takım kaptanı Fatih Tekke, Beşiktaş'ı yenmeleri halinde şampiyonluğa ortak olabileceklerini söyledi. 
     Fatih, Beşiktaş ile yapacakları karşılaşmanın çok önemli olduğunu belirterek, şöyle konuştu 
     ''Zor bir maç oynayacağız. Avantajlı gibi gözüküyoruz. Onların UEFA maçı var. Yorgun gelecekler. O yüzden çok kontrollü olmamız lazım. Benim vurgulamak istediğim taraftarların olumlu tezahüratı. Tüm taraftarı o maça bekliyorum. Eğer onlar bizim düşündüğümüz şekilde bize yardımcı olurlarsa, bu maçtan galibiyetle ayrılırız. Elimizden geleni yapacağız. Kesinlikle kazanmak istiyoruz.'' 
     
     TEMPO DÜŞÜYOR 
     Pazartesi gününden bu yana günde çift antrenman gerçekleştiren bordo-mavili takımda idman temposu düşüyor. 
     Teknik Direktör Ziya Doğan, pazartesi ve salı günü çift antrenman yaptıklarını belirterek, ''Bugün de çift antrenman gerçekleştireceğiz. Yarından itibaren de futbolcuların Beşiktaş maçına diri çıkmaları için idman temposunu düşürmek zorundayım'' dedi. 
     Doğan, bordo-mavili takımın Beşiktaş maçı öncesi yapacağı son 3 idmanı basına kapattı. 
     
</TEXT>
</DOC>
