<DOC>
<DOCNO> 215737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko38.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan IMF Heyeti ne zaman 'biz hazırız'' dersek o zaman gelecek 
</HEADLINE>
<TEXT>

     Devlet Bakanı Ali Babacan, IMF heyetinin geliş tarihi konusunda, ''IMF heyeti, ne zaman telefon açıp biz hazırız, gelin dersek, o zaman gelecek'' dedi. 
     Bakan Babacan, Londra'nın Finans Merkezi City'nin Belediye Başkanı Lord Alderman Robert Finch'i, Hazine Müsteşarlığı'ndaki makamında kabülde, gazetecilerin sorularını yanıtladı. 
     Babacan, bir soru üzerine, basında IMF'nin gelişine ilişkin çıkan haberlerin çoğunun aslı olmadığını söyledi. 
     Babacan bu konuda, ''kaynaklar, yanlış kaynaklar. Hazine'den herhangi bir yazılı açıklama yapılmadığı sürece ya da gelişmelerle ilgili benden bir şey duymadığınız sürece inanmayın'' dedi. 
     IMF heyetinin Perşembe günü Türkiye'ye geleceğine ilişkin haberlere de atıfta bulunan Bakan Babacan, şunları söyledi 
     ''Yanlış. Doğru kaynaklardan haber alınmıyor. Biz ne zaman IMF heyetine telefon açıp biz hazırız, gelin dersek o zaman gelecekler. 
     Dün gece yine bir telefon görüşmesi yaptık. Bekleyin, biz hazırlıklarımızı yapıyoruz dedim, ne zaman davet edersek o zaman gelecekler.'' 
     
     KAYNAK PAKETİ 

     Babacan, bir başka soruya karşılık, kaynak paketiyle ilgili çalışmaların devam ettiğini vurguladı. 
     Başbakan'ın doğalgaz ve akaryakıta zam yapılmayacağını söylediğinin hatırlatılması üzerine Babacan, ''çalışmalar bitmedikten sonra, bu konuda açıklama olmaz. Çalışmaların ortasında aldığınız haberlerin çoğu yanlış'' yanıtını verdi. 
     Başbakan Erdoğan'ın bu yöndeki sözlerinin tekrar hatırlatılması üzerine Babacan, ''Başbakanımızın söyledikleri doğrudur, ancak kaynak lazım mı değil mi bunlar teknik çalışmalar. Gereken kaynağın büyüklüğü bakımından rakamlar henüz ortaya çıkmamıştır. Daha çok çalışmaların başında, ortasındayız'' şeklinde konuştu. 
     Babacan, 8.5 milyar dolarlık ABD kredisine ilişkin soruya karşılık da, bu kredinin 2004 finansman programında bulunmadığını belirterek, ''ne zaman işimize gelirse o zaman kullanırız'' dedi. 
     
</TEXT>
</DOC>
