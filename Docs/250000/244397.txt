<DOC>
<DOCNO> 244397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun19.html </URL>
<DATE> 2004/06/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fransızlar, yılda bir gün yaşlılar için çalışacak... 
</HEADLINE>
<TEXT>

     Fransa'da yaşlı ve özürlülere yönelik yardımları finanse edebilmek için çalışanların bir günlük dini bayram tatili kaldırıldı. 
     Fransa'da meclisten sonra senatoda yapılan oylamada, Paskalya'dan sonra yedinci pazartesinde ''Pentekostes'' yortusu nedeniyle verilen tatil kaldırıldı. 
     Yasa gereği, bir günlük bayram tatilinin kaldırılması sonucu ''dayanışma günü'' için sağlanacak yaklaşık 2 milyar euro tutarındaki kaynak, yaşlıların ve özürlülerin daha iyi bakımı için kullanılacak. 
     Hükümet, geçen ağustos ayındaki aşırı sıcaklarda yaklaşık 15 bin yaşlı ve kimsesizin ölümünün ardından bu konuda yasa tasarısı hazırlanmasına karar vermişti. 
     Parlamentoda kabul edilen yasa, işverenlere, Pentekostes izni yerine, kendilerinin seçecekleri başka bir iş günündeki sosyal kesintinin devlete aktarılması konusunda esneklik tanıyor. 
     Bu arada, bir günlük bayram tatilinin kaldırılmasına en fazla turizm sektöründe çalışanların tepki verdiği bildirildi. 
     Turizm sektörü çalışanları, hafta sonunun pazartesi kutlanan dini bayramla bileştirilmesiyle üç güne çıkan tatilde yerli ve yabancı turist sayısında önemli artış olduğunu hatırlatarak, bu uygulamadan en fazla kendilerinin mağdur olacağını ileri sürüyorlar. 
     Bayram dolayısıyla çok sayıda kentte sosyal, kültürel ve sportif faaliyet ve etkinlikler düzenlendiğini belirten sektör çalışanları, tatilin kaldırılmasının bu faaliyetleri de sona erdireceğini düşünüyor. 
     Bu arada, Başbakanlık tarafından yapılan bir araştırmaya göre, gelecek yıl kutlanacak Pentekostes yortusunda, Fransızların yüzde 60'ı tatil yerine görevlerinin başında olacak. 
     
</TEXT>
</DOC>
