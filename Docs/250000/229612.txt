<DOC>
<DOCNO> 229612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko21.html </URL>
<DATE> 2004/04/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Reklam Kurulu, gazete ilanıyla "reklam inceleme yetkisi bizim" dedi 
</HEADLINE>
<TEXT>

     Sanayi ve Ticaret Bakanlığı Reklam Kurulu Başkanlığı, gazetelere verdiği ilanla, reklam ve ilanların incelenmesinde yetkinin kendilerine ait olduğunu bildirdi. 
     Kurul, gönüllü kuruluşların çalışmalarının herhangi bir kanuni yaptırımı bulunmadığını da belirtti. 
     Sanayi ve Ticaret Bakanlığı Reklam Kurulu Başkanlığı, çeşitli basın ve yayın kuruluşlarında ticari reklam ve ilanların incelenmesi ile ilgili yetkili makamının yanlış algılanmasına yol açabilecek haberler yayımlanması nedeniyle, gazetelere ilan verdi. 
     İlanda, 8 Eylül 1995 tarihinde yürürlüğe giren ve 6 Mart 2003 tarihinde 4822 sayılı yasa ile geniş kapsamlı değişiklikler yapılan 4077 sayılı Tüketicinin Korunması Hakkında Kanun'un 17. maddesi uyarınca, mesleki kuruluş ve sivil toplum örgütlerinden oluşan 25 kişilik bir reklam kurulu oluşturulduğu hatırlatıldı. 
     Reklam Kurulu'nun ticari reklam ve ilanlarda uyulması gereken ilkeleri belirlemek, bu ilkeler çerçevesinde ticari reklam ve ilanları incelemek, inceleme sonucuna göre, kanunun 16 maddesi hükümlerine aykırı reklam ve ilanları 3 aya kadar tedbiren durdurma, durdurma, aynı yöntemle düzeltme, para cezası verme hususlarında görevli olduğu belirtilen ilanda, Reklam Kurulu'nun cezaları aykırılığın niteliğine göre birlikte veya ayrı ayrı verebildiği de kaydedildi. İlanda şöyle devam edildi 
     ''Reklamcılık sektöründe faaliyet gösteren sivil toplum örgütlerinin, ticari reklam ve ilanların kanuni düzenlemelere uygun olması yolundaki gönüllü çalışmaları takdirle karşılanmaktadır. Bu kuruluşların değerli çalışmaları, kanuni düzenlemelere aykırı reklam ve ilanların yapılmaması konusunda çok önemli bir rol oynamaktadır. 
     Ancak, söz konusu kuruluşların gönüllü çalışmalarının herhangi bir kanuni yaptırımı bulunmamaktadır.'' İlanda, 4077 sayılı Tüketicinin Korunması Hakkında Kanun'un 4822 sayılı kanun ile değişik Ticari Reklam ve İlanlar başlıklı 16. maddesinde, ticari reklam ve ilanların kanunlara, Reklam Kurulu'nca belirlenen ilkelere, genel ahlaka, kamu düzenine, kişilik haklarına uygun, dürüst ve doğru olmalarının esas olduğu hükmünün bulunduğu hatırlatıldı. 
     Tüketiciyi aldatıcı, yanıltıcı veya onun tecrübe ve bilgi noksanlıklarını istismar edici, tüketicinin can ve mal güvenliğini tehlikeye düşürücü, şiddet hareketlerini ve suç işlemeyi özendirici, kamu sağlığını bozucu, hastaları, yaşlıları, çocukları ve özürlüleri istismar edici reklam ve ilanlar ve örgütlü reklam yapılamayacağı da belirtilen kanunda, aynı ihtiyaçları karşılayan ya da aynı amaca yönelik rakip mal ve hizmetlerin karşılaştırmalı reklamları yapılabileceği, reklam veren, ticari reklam veya ilanda yer alan somut iddiaları ispatla yükümlü olduğu, reklam verenlerin reklamcılar ve mecra kuruluşlarının bu madde hükümlerine uymakla yükümlü olduğu hükmünün bulunduğu da hatırlatıldı. 
     İlanda, Reklam Kurulu'nun 4077 sayılı Kanun'un 16. maddesinde belirtilen esaslara uygun olarak ticari reklam ve ilanlarda uyulması gereken ilkeleri belirlediği ve buna ilişkin yönetmeliğin 1.8.2003 tarih ve 25186 sayılı Resmi Gazete'de yayımlandığı da ifade edildi. 
     İlanda, 2004 yılında yapılan bir ticari reklam ve ilan ile ilgili olarak Reklam Kurulu tarafından verilebilecek idari para cezasının, yerel düzeydeki reklam ve ilanlar için 4 milyar 497 milyon 500 bin lira, ulusal düzeyde olanlar için 44 milyar 975 milyon lira olduğu belirtilirken, ceza verilen reklam ve ilanın bir yıl içerisinde tekrarı halinde, para cezasının iki misli olarak uygulandığı da kaydedildi. 
     
</TEXT>
</DOC>
