<DOC>
<DOCNO> 244218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy26.html </URL>
<DATE> 2004/05/31/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
TÜPRAŞ'ın satışında yürütmeyi durdurma kararına itiraz kabul edildi 
</HEADLINE>
<TEXT>

     Ankara Bölge İdare Mahkemesi, 10. İdare Mahkemesi'nin, TÜPRAŞ'ın özelleştirilmesine ilişkin İhale Komisyonu kararının yürütmesini durdurma kararına yapılan itirazı oyçokluğuyla kabul etti. 
     Özelleştirme Yüksek Kurulu ÖYK , TÜPRAŞ hisselerinin yüzde 65.76'sına tekabül eden idare hissesinin blok satış yoluyla özelleştirilmesi için açılan ihale sonucunda, 1 milyar 302 milyon ABD Doları bedelle Efremov Kautschuk GMBH firmasına Zorlu-Tatneft Grubu satışını 6 Şubat 2004 tarihli kararıyla onaylamıştı. 
     Bu çerçevede, TÜPRAŞ'daki yüzde 65.76 oranındaki kamu hissesinin özelleştirilmesine ilişkin İhale Komisyonu kararının iptali istemiyle Ankara 10. İdare Mahkemesi'nde dava açılmıştı. 10. İdare Mahkemesi, söz konusu kararın yürütmesini durdurmuştu. 
     Özelleştirme İdaresi Başkanlığı, 10. İdare Mahkemesi'nin kararına itiraz etmişti. 
     AA muhabirinin aldığı bilgiye göre, Ankara Bölge İdare Mahkemesi, Özelleştirme İdaresi Başkanlığı'nın itirazını oyçokluğuyla kabul etti ve 10. İdare Mahkemesi'nin yürütmenin durdurulması kararını kaldırdı. 
     Bu durumda, İhale Komisyonu'nun kararı geçerliliğini koruyor. 
     
</TEXT>
</DOC>
