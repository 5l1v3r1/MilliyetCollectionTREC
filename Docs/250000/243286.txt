<DOC>
<DOCNO> 243286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy02.html </URL>
<DATE> 2004/05/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Başbakanlıktan yine cep uyarısı Az konuşun yoksa ödersiniz 
</HEADLINE>
<TEXT>

     Kamuda cep telefonu kullanımındaki savurganlık ve bunun bir türlü önlenememesi Başbakanlığın yaptığı bir "Cep uyarısı" ile yeniden gündeme geldi. 
     Edinilen bilgilere göre Başbakanlık Müsteşarlığı, cep telefonu faturalarının giderek yükselmesi ve telefonlara ayrılan bütçeyi zorlaması nedeniyle kamudaki devlet bakanlıklarına kamudaki tasarruf genelgesini anımsatan ve yeni kararlar bildiren bir genelge gönderdi. Genelgede, kamu kurumlarındaki harcamaların asgari seviyede tutulması ve tasarruf gerekliliğinin Başbakan Recep Tayyip Erdoğan'ın yayınladığı genelge ile istendiğine dikkat çekilerek, bunun dönem dönem ihlal edildiğinin görüldüğü belirtildi. 
     
     "CEP SAYISINI BİLDİRİN" 
     Genelgede, özellikle cep telefonlarının kullanımı konusunda gerekli hassasiyetin gösterilmediği vurgulanarak konuşma sürelerine dikkat edilmesi ve "zorunluluk" seviyesinde tutulması istendi. Genelgede, devlet bakanlıklarında kullanılan cep telefonu sayısı ve numaralarının da yeniden bildirilmesi de istendi. 
     
     AZ KONUŞUN YOKSA CEPTEN ÖDERSİNİZ 
     Genelgeyle bakana tahsis edilen ve bakanlık makam santrallerinde kullanılan toplam iki adet cep telefonu dışındaki özel kalem müdürü ve basın müşavirine tahsis edilen telefonlara ise yıllık fatura limiti getirildi. Buna göre özel kalem ve basın müşavirlerinin kamu adına kullandıkları cep telefonlarının yıllık toplamı, bir aylık maaşlarını geçemeyecek. Bu limiti aşan faturalar ise kullanıcının maaşından tahsil edilecek. 
     
</TEXT>
</DOC>
