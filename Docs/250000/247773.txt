<DOC>
<DOCNO> 247773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko37.html </URL>
<DATE> 2004/06/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Global Menkul Değerlere, SPK onayı... 
</HEADLINE>
<TEXT>

     Global Menkul Değerler A.Ş., yeniden yapılanma kapsamında holdingleşme çalışmalarını sürdürüyor. 
     Global Menkul Değerler'den yapılan açıklamaya göre, 10 Haziran itibarıyla şirketin yeniden yapılandırılması kapsamında yeni bir aracı kurum kurulması Sermaye Piyasası Kurulu SPK tarafından onaylandı. 
     Böylece, Global Menkul Değerler A.Ş. unvanı ile kurulacak aracı kurum, Global Yatırım Holding A.Ş. bünyesinde faaliyetlerini sürdürecek. 
     Global Menkul Değerler A.Ş.'nin faaliyet alanları geliştirilerek mevcut tüzel kişiliğin holding şeklinde yapılması çalışmaları paralelinde kurulacak olan Global Yatırım Holding A.Ş.'nin, finansal servisler, altyapı ve enerji alanlarında geniş bir faaliyet ağı olacak. 
     Global Menkul Değerler A.Ş. Yönetim Kurulu Başkanı Mehmet Kutman, yeniden yapılanma kararının, bugüne kadar sermaye piyasalarında ve finansal servislerdeki başarılı faaliyetlerini daha geniş bir perspektife taşıma hedeflerinin doğal bir sonucu olduğunu belirtti. 
     Kutman, Global Yatırım Holding'in kurulmasıyla finans dünyasında edindikleri deneyimi reel sektörde yeni girişimlere aktarmayı ve karlı ticari alanlara girme olanaklarını artırmayı amaçladıklarını vurguladı. 
     
     ENERJİ BİRİMİ DE YER ALACAK 
     Yeni yapılanmanın ilk aşamasında Global Yatırım Holding bünyesinde ana faaliyetleri yürütmekle yükümlü 3 temel birim söz konusu olacak. 
     Şu anda mevcut aracı kurum olan Global Menkul Değerler A.Ş. ile Global Portföy Yönetimi A.Ş. ve Global Hayat Sigorta A.Ş. olmak üzere diğer finans iştiraklerine ek olarak holding bünyesinde enerji ve altyapı birimleri de yer alacak. 
     Yeniden yapılanma doğrultusunda Global Yatırım Holding A.Ş. olarak yeniden adlandırılan Global Menkul Değerler A.Ş., mevcut 60 trilyon lira ödenmiş sermayesiyle İMKB'de işlem görmeye devam edecek. 
     
</TEXT>
</DOC>
