<DOC>
<DOCNO> 243564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko37.html </URL>
<DATE> 2004/05/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kürtün silah fabrikası satışa çıkarıldı... 
</HEADLINE>
<TEXT>

     Gümüşhane'nin Kürtün İlçesi'nde bulunan Kürtün Silah Fabrikası KÜSSAN satışa çıkartıldı. 
     Gümüşhane İl Özel İdare Müdürü Salih Baldız, yaptığı açıklamada, Maliye, SSK, TEDAŞ, KOSGEB başta olmak üzere piyasaya 510 milyar 545 milyon lira borcu olan KÜSSAN'ın, 8 Haziran'da İl Özel İdare Müdürlüğü binasında yapılacak ihale ile satılacağını belirtti. 
     Fabrikada çalışan 33 personele kalan 18 milyar liralık ücret ve kıdem tazminatlarını ödediklerini ifade eden Baldız, şunları söyledi 
     ''599 bin 999 hissesi bulunan fabrikanın yüzde 89.278'i İl Özel İdare Müdürlüğü'ne, kalan hisseler ise Kürtün İlçesi Özkürtün Beldesi Belediyesi'ne aittir. Özkürtün Belediye Meclisi, kendilerine ait hisselerin satışı için daimi encümenimize tam yetki vermiştir. 8 Haziran tarihinde Vali Hasan Basri Güzeloğlu'nun başkanlığında saat 14.00'de toplanacak daimi encümenimizce, fabrika, en yüksek fiyatı verene satılacaktır.'' Baldız, fabrikanın üç bin metrekarelik arsasının da satılacağını kaydetti. 
     
</TEXT>
</DOC>
