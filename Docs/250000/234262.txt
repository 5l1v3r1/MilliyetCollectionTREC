<DOC>
<DOCNO> 234262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/astro/index.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs tutulması 
</HEADLINE>
<TEXT>

   
   Kıbrıs'ta olup biteceklerden ne derece kazanç elde edebileceğimiz konusunda çok önemli soru işaretleri var. Umarım astrolog olarak yanılırım 
   
   Bu yazı Kıbrıs'ta referanduma bir hafta kala yazılıyor. Önemli tarihsel dönemeçler, dikkat çeken astrolojik işaretler altında gerçekleşir. Tıpkı 
   19 Nisan'da gerçekleşen kısmi Güneş tutulmasının, Kıbrıs ve Ankara için dönüşümü, zorlamaları açıklayan 8'inci eve düşmesi gibi. Astrolojide 8'inci ev Akrep burcunun doğal evidir ve son derece travmatiktir, her düzeyde ölümü anlatır. Ölüm ise son değil, ancak güçlü bir şekil değiştirme biçimidir. Bugün yeni bir dönemin kapısındayız. Sonuçları ne olursa olsun, artık geri dönülmez bir noktadayız. Tutulmalar birden ortaya çıkarak oyunun gidişini değiştirirler. 
   Referandumun hem tutulmaya yakın hem de Merkür geri giderken yapılması bazı komplikasyonların işareti olarak görülebilir. Zira geri giden Merkür altında verilen kararlar ileride yeniden ele alınır. Tıpkı Kafkaslardan güney limanlarımıza uzanması planlanan boru hatları projesinde olduğu gibi. Bu proje ile ilgili anlaşmalar yine Merkür geri giderken yapılmıştı ve bu konuda elle tutulur ilerlemeler hız kazanmakta zorlanmakta ya da sürekli geç kalıyor. 
   
   Sarsılmaya hazır olmalıyız 
   Kıbrıs'taki referandumun Türkiye'ye olası gölgelerini görmek için ülkemizin önümüzdeki dönemde, özellikle aralıktaki AB kararı öncesinde gerçekleşecek olan Güneş dönüşü haritasına bakmak yeterli. Bu haritada Oğlak burcu yükseliyor. Satürn ise dış politikayı, anlaşmaları ve muhalefeti anlatan 7'nci evde yer alıyor. Astrolojik açıdan yorumlarsak özellikle 2004'ün ikinci yarısında ortaya çıkacak gelişmeler ülkemizin elini kolunu bağlar gözükmekte. Oğlak sıkı çalışma, bir dizi sorumluluk anlamına geliyor. Bu gözle bakıldığında Kıbrıs'ta olup biteceklerden ne derece kazanç elde edebileceğimiz konusunda çok önemli soru işaretleri var. Umarım astrolog olarak yanılırım ve ülkemiz bu hızlı dönüşümü avantajlar kazanarak tamamlar. Bununla birlikte astrolojik göstergeler yolumuza güller döşenmeyeceğini gösteriyor. Diplomatik açıdan atağa kalkmak ve karşıtlıklarla uğraşmak gerekecek. Eğer başarılı bir kampanya uygulanırsa 27 Eylül sonrası, özellikle ekim ayının son günlerinde Türkiye çabalarının pozitif sonuçlarını görebilecek. 
   Yine de kısa vadede sarsılmaya hazır olmalıyız. Balık burcundaki Uranüs değişime karşı koymanın zarar getireceğini gösteriyor. Balık burcunda doğan Tayyip Erdoğan'ın bu değişime katalizör olduğunu görüyoruz. Gerçekleri açıklayan Satürn şimdi, bundan 30 yıl önceki yerden, Kıbrıs Barış Harekatı'nın yapıldığı noktadan geçiyor. 30 yıl önce olduğu gibi, şu anda ortaya çıkan kararlar ve ardından gelenler önümüzdeki 30 yıla damgasını vuracak. Ülkemizin ilerletilmiş haritası incelendiğinde 30 yıllık yepyeni bir döneme 2007 Haziran'ında gireceğimiz anlaşılıyor. Bu değişimin etkisi şimdiden başlamış olmalı. 
   
   Hafta sonu astrobarometresi    Bu hafta sonu nelere dikkat etmeli 
   Cumartesi günü Ay 15.55'e kadar İkizler burcunda kalarak daha dağınık ve sonuçları çok kontrol edilemeyen enerjiler getiriyor. Bu saatten sonra her şey daha fazla kesinlik kazanacak. Yengeç burcundaki Ay duygusal açıdan bizi etkileyecek olaylara, aile ya da ülkemizle ilgili kritik gelişmelere de işaret ediyor. Bu yüzden Kıbrıs'taki referandumun da Ay Yengeç burcundayken yapılmasına şaşmamalı. Zira Yengeç vatan, güven ve toprak konuları ile yakından ilişkilidir. 
   
   
</TEXT>
</DOC>
