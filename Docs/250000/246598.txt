<DOC>
<DOCNO> 246598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur02.html </URL>
<DATE> 2004/06/09/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Ablası ayrıldı, eniştesiyle evlendi 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da ablası Melek Cenikli'yle dini nikahla yaşayan İsa İpekçioğlu'nun tecavüzüne uğradığı iddiasıyla daha önce şikayetçi olan Tuğba Cenikli, yaşını büyüterek sanık eniştesiyle resmen nikahlandı. Tuğba Cenikli'nin "Daha önce yalan söyledim. Eniştemi seviyorum. Ablam ondan ayrıldı ve ben evlendim'' dediği dünkü duruşmada mahkeme de sanık ile şikayetçinin evlendiklerini gözönüne alarak davayı erteledi. 
     26 yaşındaki İsa İpekçioğlu'nun, resmi nikahsız yaşadığı 20 yaşındaki Melek Cenikli'nin kızkardeşi Tuğba Cenikli'ye tecavüz ettiği iddiasıyla 5 yıl hapis cezasıyla yargılandığı davada dün sürpriz gelişme oldu. Mağdur Tuğba Cenikli'nin yaşının kemik tespitiyle 14 değil 18 olduğu belirlenerek sanık ile şikayetçi kızın resmen evlendiği ortaya çıktı. 
     Samsun 2'nci Ağır Ceza Mahkemesi'nde daha önce yapılan ilk duruşmada eniştesinin kendisine tecavüz ettiğini söyleyen Tuğba Cenikli, dünkü duruşmada ise "Daha önce yalan söyledim. Ablam ile eniştem 6 yıldır birlikte yaşıyorlardı. Enişteme gönlümü kaptırdım. Kendi isteğimle onların evinde ablam yokken ilişkiye girdik. İlişkimiz ortaya çıkınca da ailemden ve ablamdan korkup şikayetçi oldum. Ancak ablam ile eniştem ayrıldı. Ben de eniştemle resmen evlendim. Ailem bu durumu kabul etti. Şimdi şikayetçi değilim'' dedi. 
     Tutuksuz yargılanan İsa İpekçioğlu ise "Son zamanlarda eşimle anlaşamıyorduk. Tuğba'yla zorla ilişkiye girmedim. Aradığımı onda buldum. Şimdi eşimden ayrıldım ve Tuğba'nın yaşını büyüterek evlendik. Bize anlayış gösterin'' diye konuştu. 
     
     TANIK ABLA ARADAN ÇEKİLMİŞ 

     Duruşmada, abla Melek Cenikli de tanık olarak dinlendi. Abla Cenikli evliliğinin son günlerinde dayak yediğini belirterek, "İsa, kardeşimi eve çağırmam için beni dövüyordu. O zaman onlardan şüphelenmemiştim. Ancak ilişkileri ortaya çıkınca herşeyi anladım. İkisi de birbirlerini sevdiklerini söyledi. Ben de aradan çekildim. Şimdi onlar evlendiler. Ben babamın evine döndüm. Allah mutlu etsin'' dedi. 
     Mahkeme, sanık ile şikayetçinin resmen evlenmiş olmalarını gözönüne alarak, davayı erteledi. 5 yıl içinde İsa İpekçioğlu'nun kusuru nedeniyle boşanma olursa dava kaldığı yerden devam edecek. 
     
</TEXT>
</DOC>
