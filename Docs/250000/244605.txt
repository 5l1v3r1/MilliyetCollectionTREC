<DOC>
<DOCNO> 244605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/guncel/axgun02.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'nın katliam timi 
</HEADLINE>
<TEXT>


İstanbul'da C4, DNT ve TNT tipi patlayıcı maddelerle halkın kalabalık olduğu yerlere yönelik eylem planı yapan 6 PKK'lı ele geçirildi. PKK'lılardan ikisi 16 kişinin katili çıktı 

Serhat Ünal İstanbul 

İstanbul'a düzenlenen operasyonda, bombalı eylem için kırsaldan gönderilen terör örgütü PKK KONGRA - GEL üyesi iki kişi yakalandı. Üç asker ve bir polisin de aralarında bulunduğu 16 kişinin öldürülmesine karıştıkları öne sürülen zanlılarla, yardım ve yataklık eden dört kişi de gözaltına alındı. Zanlıların eylemler için getirdikleri bombalar da gömülen mezardan çıkarıldı. 
Örgütün İran - Irak sınırında bulunan kamplarında siyasi ve askeri eğitim alan iki militanının, sansasyonel eylemlerde bulunmak üzere İstanbul'a gönderildiği ve örgütün üst düzey sorumlularından "Kemal" kod adlı Murat Karayılan'dan talimat beklediği belirlendi. Bunun üzerine Terörle Mücadele Şube Müdürlüğü'nün MİT Bölge Başkanlığı ile koordineli çalışması sonucu K ğıthane'deki bir hücre eve operasyon düzenlendi. Operasyonda Erdal Özdoğan ile Hüseyin Yaşar yakalandı. Yardım ve yataklık ettikleri öne sürülen dört kişi daha gözaltına alındı. Bombalı saldırı düzenlemek için geldiklerini itiraf ettikleri öne sürülen iki zanlının, patlayıcı maddeleri K ğıthane Sanayi Mahallesi Mezarlığı'nda toprağa gömdüklerini söylemeleri üzerine burada yapılan kazıda, çuval içinde 2 kilo C4 patlayıcı, 2 kilo DNT ve TNT patlayıcı madde, 50 gram siyanür, 8 adet boru bomba kalıbı, 18 adet elektrikli fünye, 20 metre infilaklı fitil, 3 adet sahte kimlik ve bomba yapımında kullanılan malzemeler ele geçirildi. 

Fotoğraflar da var 
Ele geçirilen malzemeler arasında, Karayılan'ın örgüt mensuplarıyla birlikte toplu halde Kandil Dağı'nda çektirdiği fotoğraflar ile yine örgüt üst düzey yöneticilerinden Osman Öcalan, İlknur Şen, Duran Kalkan ve Ali Rıza Altun'un silahlı fotoğraflarının yer aldığı görüldü. Özdoğan ve Yaşar'ın, İstanbul'daki eylemler için Kandil Dağı'ndaki kamptaki Karayılan'dan talimat beklediklerini itiraf ettiklerini söylediler. 
Yetkililer, zanlılarla birlikte ele geçirilen 50 gram siyanürün de, yakalanma riski karşısında kendilerini öldürmeleri için bizzat Karayılan tarafından verildiğini kaydettiler. Örgüte yönelik son 5 yılda düzenlenen en büyük operasyon olduğunu belirten yetkililer, saldırıların da önlendiğine dikkati çektiler. 2 kilo TNT kalıbının 6 katlı binayı, 2 kilo C4 patlayıcının 8 katlı bir binayı yerle bir edeceğini belirten yetkililer, muhtemel bir katliamın önlediğini kaydettiler. DGM'ye sevk edilen altı kişiden üçü, savcılık sorgularının ardından serbest bırakıldı. Hüseyin Yaşar ve Erdal Özdoğan ile örgüt üyeliğinden Ahmet Kılıç ise örgüte yardım ve yataklık iddiasıyla çıkarıldıkları Nöbetçi DGM'ce tutuklandı. 

Adana faciadan döndü 
Bu arada, Adana'da geçtiğimiz cuma günü PKK'ya yönelik operasyonda kamu binaları, alışveriş merkezleri ve adliye çevresinde keşif yapan PKK'lı Mehmet Gazi Aydın'la örgüt adına kuryelik yaptığı belirtilen Mehmet Nabi Başçı yakalandı, zanlılar tutuklandı. 

Aydar Öcalan çizgisine döndük 

FERİT ASLAN DHA 
PKK'nın üst yönetimi, Kuzey Irak'ta basın toplantısı yaparak son kongrede alınan kararları değerlendirdi. PKK KONGRA - GEL'in başkanlığına yeniden seçilen eski DEP milletvekili Zübeyir Aydar, "Sorunlar önemli oranda giderildi ve Öcalan çizgisinde buluşuldu" dedi. Mezopotamya TV'den canlı yayımlanan toplatıyı Reuters, El Cezire ve El Arabia muhabirleri de izledi. Yeniden silahlı eylem kararı aldıklarını kaydeden Aydar, Öcalan'ın serbest bırakılmasını isteyerek şöyle konuştu "Biz Türkiye'yi parçalamak istemiyoruz. Kürtlerin gazetesi, televizyonu ve kültürel haklarının Anayasa'da koruma altına alınmasını istiyoruz." 


</TEXT>
</DOC>
