<DOC>
<DOCNO> 210497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur43.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvalık açıklarında fırtınaya yakalanan tekne korkutuyor 
</HEADLINE>
<TEXT>

     Balıkesir'in Ayvalık İlçesi açıklarında bir balıkçı teknesinin fırtınaya yakalandığı bildirildi. 
     AA muhabirinin aldığı bilgiye göre, Ayvalık Liman Başkanlığı'nı cep telefonuyla arayan kimliği henüz belirlenemeyen bir kişi, bir balıkçı teknesinin, Şirinkent Tatil Sitesi ile Taşadası arasında fırtınaya tutulduğu yönünde ihbarda bulundu. 
     Ayvalık Liman Başkanlığı yetkililerinin de Sahil Güvenlik Komutanlığı'nca Ayvalık'ta konuşlandırılan ''Sahil Güvenlik-80'' ekibine durumu bildirmeleri üzerine, tehlikede olduğu bildirilen tekneyi kurtarmak için Sahil Güvenlik'e ait bir helikopterin İzmir'den yola çıktığı öğrenildi. 
     Bu arada, sahilin yaklaşık 2-3 kilometre açıklarında bulunan ve dalgalarla mücadele ettiği görülebilen tekneye fırtına yüzünden denizden ulaşmanın mümkün olmadığı, bu nedenle helikopterin beklendiği bildirildi. 
     Teknede kaç kişinin bulunduğuna dair bilginin ise henüz alınamadığı kaydedildi. 
     
</TEXT>
</DOC>
