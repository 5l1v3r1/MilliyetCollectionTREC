<DOC>
<DOCNO> 249297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur18.html </URL>
<DATE> 2004/06/19/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fenerbahçe tutkusu...Caminin minaresini sarı-lacivert renklere boyadı 
</HEADLINE>
<TEXT>

     Adapazarı'nın Arifiye Beldesi'nde, Fenerbahçe tutkunu kişi, bir caminin giriş kısmı ile minaresini takımının forma rengi sarı-laciverte boyadı. 
     Arifiye Yeşil Kubbeli Yeni Cami Yaptırma ve Yaşatma Derneği Başkanı Ahmet Öztürk, AA muhabirine, koyu bir Fenerbahçe taraftarı olduğunu ve bu nedenle ''cemaatten izin alarak'', minareyi sarı-lacivert renklere boyattığını söyledi. 
     Başlangıçta karşı çıkanlar olmasına rağmen bu durumun artık normal karşılandığını ifade eden Öztürk, ''Minareyi, Fenerbahçe şampiyon olmadan boyattım. Diğer takımları tutan arkadaşlara da bunun uğur getireceğini ve Fenerbahçe'nin şampiyon olacağını söyledim. Haklı da çıktım'' diye konuştu. 
     
     SAKARYA MÜFTÜSÜ ŞARK 
     Minarenin sarı-lacivert renklere boyandığını AA muhabirinden öğrenen Sakarya Müftüsü Ahmet Şark, camilerin toplumun biraraya geldiği yerler olduğunu, yapılanın, ''toplumsal birliği bozabileceğini'' söyledi. 
     Konuyu araştıracaklarını belirten Şark, şunları kaydetti 
     ''Takım renklerini ibadethanelere yansıtmak doğru değil. Konu hakkında kendileriyle görüşeceğim. Gerekirse camiyi yeniden boyatacağım. İbadethaneler, toplumun benimsediği renklere boyanmalı. Aksi takdirde, toplumun bölünmesine yol açar. Kimse kendisine ait olmayan yeri, sevdiği renklere boyatamaz. Bu, kargaşaya neden olur. İbadethaneler konusunda hassas olmak gerekir.'' 
     
</TEXT>
</DOC>
