<DOC>
<DOCNO> 238761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun20.html </URL>
<DATE> 2004/05/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Saddam'ı 20 avukat savunacak 
</HEADLINE>
<TEXT>

     Irak'ın devrik lideri Saddam Hüseyin'i savunmak için, biri Amerikalı 20 avukatın görevlendirildiği bildirildi. 
     Saddam'ı savunacak avukatlar ekibinden Ürdünlü Muhammed El Raşdan, yaptığı açıklamada, 20 avukatın eski Irak liderinin eşi Sacide ve kızları Ragad, Rana ve Hale tarafından resmi olarak görevlendirildiğini açıkladı. 
     Raşdan, avukatların Saddam'ın savunmasını hazırlamak için Ürdün'ün başkenti Amman'da toplantılar yapmaya başladıklarını, bu toplantıların her salı yapılacağını söyledi. 
     Ürdünlü avukat, Amerikan askerlerinin Iraklı tutuklulara yaptığı işkencelerin fotoğraflarının yayımlanmasından sonra eski Irak liderinin hayatından endişe duyduklarını da kaydetti. 
     Raşdan, ''Konuyla ilgili zaten kaygılıydık, ancak şimdi hapishanelerde sıradan vatandaşlara yapılanları görünce daha da kaygılıyız'' ifadesini kullandı. 
     Raşdan, Amerikan yönetimine 15 Aralık'ta yazdıkları bir mektupta Saddam'ı ziyaret etme talebinde bulunduklarını, ancak bugüne kadar ABD'den konuya ilişkin yanıt almadıklarını söyledi. 
     Saddam'ın eşi Sacide Telfa'nın kendi ve çocukları adına gönderdiği vekaletnameye göre, Saddam Hüseyin'i savunacak avukatlar arasında 8 Ürdünlü, 4 Mısırlı, 1 Faslı, 1 Lübnanlı, 1 Libyalı, 2 Tunuslu, 1 İsviçreli, 1 Fransız ve 1 Amerikalı bulunuyor. 
     Arap Avukatlar Birliği Başkanı Sami Aşur, Ürdünlü avukatların başkanı Hüseyin Miyali, Muhammed El Raşdan, Hüsam Gazzavi, Ziyad El Kassavni, Hatim Raşid, Muhammed El Hamori, Ziyad El Radayde, Salih El Armoti, Mısırlı Yahya El Cemal, Abdullah El Aşal, Sabir Ammar, Tunuslu Mesut El Cabi ve Beşir El Seyit, Faslı Halit El Sufiyani, Libyalı Muhammed El Alaki, Lübnanlı Cihat Kerim, Fransız Emmanuel Ludot, Amerikalı Curtis F.J. Doebbler ve İsviçreli Marc Henzelin, Saddam Hüseyin'i savunacak avukatlar. 
     Saddam'ın yeğeni Ali Barzani El Tıkriti tarafından istenen ünlü Fransız avukat Jacques Verges ise 20 avukat arasında yer almadı. 
     
</TEXT>
</DOC>
