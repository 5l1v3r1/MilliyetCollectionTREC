<DOC>
<DOCNO> 206425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur23.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hükümetimiz neyi hedef koyduysa gerçekleştirdi 
</HEADLINE>
<TEXT>

     Başbakan Recep Tayyip Erdoğan, 18 Kasım'da görevi alan hükümetin, tüm olumsuz yaklaşımlara rağmen koyduğu bütün hedefleri gerçekleştirdiğini söyledi. 
     AK Parti İstanbul İl Başkanlığı tarafından düzenlenen Siyaset Akademisi Yerel Yönetimler Okulu'nu bitirenlere, Bostancı Green Park Oteli'nde düzenlenen törenle sertifikaları verildi. 
     Başbakan Erdoğan, törende yaptığı konuşmada, yaklaşık 3 ay sonra Türkiye'nin bir yerel seçimi gerçekleştireceğini, AK Parti'nin de ilk defa bir yerel seçime gireceğini hatırlattı. 
     Siyaset Akademisi Yerel Yönetimler Okulu'nun bu anlamda önemli görevler üstlendiğini vurgulayan Erdoğan, ''Bu okulla, işini bilerek, anlayarak yapan kişiler yetişti'' dedi. 
     Kendilerinden başka hiçbir siyasi partinin böyle bir çalışması bulunmadığını dile getiren Erdoğan, ''adeta yoldan geçenlerin bulunup alınarak bir yerlere taşındığını'' söyledi. 
     Erdoğan, şöyle devam etti 
     ''Halkımız, siyaset etmede, siyaset edenlerle kendi arasında ciddi bir gerginliği, ciddi bir mesafenin olduğunu bundan önce hep gördü ve yaşadı. Bundan dolayı da 3 Kasım'da bir tasfiye hareketi yaptı. Tasfiye hareketinden sonra, kendisiyle iç içe olan, beraber olan, işini bilerek, anlayarak yapan bir kadronun olduğunu gördü. Bu kadro, Türkiye'yi sırtında taşıyor. Yerel yönetimlerde de bu kadro, ülkemizin gelişmesine bir ivme kazandıracaktır. Bunu iddialı söylüyorum. 18 Kasım'da görevi alan hükümetimiz, o günden bugüne tüm olumsuz yaklaşımlara rağmen neyi hedef koyduysa gerçekleştirmiştir.'' 
     
     ENFLASYONUN DÜŞÜRÜLMESİ 

     Başbakan Erdoğan, hükümetin gerçekleştirdiği en önemli icraatlardan birinin enflasyonun düşürülmesi olduğunu belirterek, şunları söyledi 
     ''Yıllardır tüm rüyalarımıza giren, bütün siyasilerimizin canavar olarak nitelediği enflasyon oranının düşürülmesi, en önemli icraattır. Biz hedefimizi yüzde 20 olarak koymuştuk. Netice açıklandı. Enflasyon 18.4 olarak ilan edildi. Buralara gelmek kolay olmadı. Bu bir ekonomik programı ciddi olarak uygulamak, mali bir disiplini ciddi olarak yaşamak ve yaşatmakla gerçekleştirildi. Bundan önce de Türkiye'de, Türk parasının değerini niye korunmadığı tartışılıyordu. 'Paranın değerini korumuyorsunuz. Paramızı pul ettiniz' deniyordu. Şimdi, paramız bir istikrar yakaladı. Değeri korunuyor. Diyorlar ki 'Olmaz. Bunun değerini düşürmemiz lazım'. Niye düşüreceğiz Daha çok borçlanalım diye mi Fakir fukaraya daha çok zulmedilsin diye mi Bu mantığı anlamak mümkün değil. Dünyada milletler, devletler, paralarına değer kazandırmak gayreti içindedir. Bizimkiler 'Acaba Türk Lirası nasıl değer kaybeder ' onun gayreti içindeler. Paramıza gelen istikrar, vatandaşı rahatlattı. 2004, bu konuda çok daha iyi olacak. Biz bu disiplini yine korumaya devam edeceğiz. Bu ekonomik programı uygulamaya devam edeceğiz. Mümkün olduğu kadar, bütçeye ekstra herhangi bir yük getirmeyeceğiz.'' 

     
</TEXT>
</DOC>
