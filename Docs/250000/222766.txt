<DOC>
<DOCNO> 222766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko07.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Siemens Türkiye'de büyük yatırım fırsatları görüyoruz 
</HEADLINE>
<TEXT>

     Siemens İcra Kurulu Üyesi Johannes Feldmayer, ''Türkiye'de kamu altyapı yatırımları başta olmak üzere bilgi ve iletişim teknolojileri piyasasında büyük yatırım fırsatları görüyoruz'' dedi. 
     Feldmayer, Yatırım Danışma Konseyi toplantıları çerçevesinde geldiği İstanbul'da, yaptığı açıklamada, özellikle kamu altyapı yatırımları alanında patlamaya hazır bir talebin bulunduğunu, bu sektörde bu yıldan itibaren yıllık yüzde 40 oranında bir büyümenin öngörüldüğünü ifade etti. 
     Feldmayer, bilgi ve iletişim teknolojileri piyasasında da uzmanların yıllık yüzde 15 oranında bir büyüme kapasitesi öngördüğünü kaydederek, bu alanlarla ilgilendiklerini bildirdi. 
     Coğrafi pozisyonunun Türkiye'yi, Orta Asya ülkeleri ile ticaret yapmak açısından anahtar bir köprü ülke haline getirdiğinin altını çizen Feldmayer, bu pozisyonun Türkiye'yi Hazar bölgesi kaynaklı petrol ve doğalgaz ürünlerinin sevkıyatı açısından da önemli bir transit ülke konumuna soktuğunu söyledi. 
     Makroekonomik gelişmelere de değinen Feldmayer, IMF destekli yapısal reform programının bankacılık sisteminde şeffaflık sağladığını ve telekomünikasyon ile enerji piyasalarının da özel sektöre açılmasına imkan verdiğini kaydetti. 
     Feldmayer, enflasyonun düştüğünü, faiz oranlarının gerilemeye başladığını, bütçe disiplininin de arttığını hatırlatarak, bütün bunların olumlu sinyaller olduğunu kaydetti. 
     Feldmayer, TL'deki istikrar ve artan ihracat hacminin, Türkiye'nin ortalamanın üstünde bir ekonomik büyümeyi sürdürmesine katkı sağladığını da sözlerine ekledi. 

     
</TEXT>
</DOC>
