<DOC>
<DOCNO> 227224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko35.html </URL>
<DATE> 2004/03/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Özince Tüketici kredilerindeki artışın sağlıksız olduğu söylenemez 
</HEADLINE>
<TEXT>

     İş Bankası Genel Müdürü Ersin Özince, İş Bankası'nın aktif büyüklüğünün 2003'de yüzde 30.9 oranında artarak 31 katrilyon 63 trilyon liraya çıktığını belirterek, ''Bilançomuzu 3 yıllık bir süreçte dolar bazında iki katına çıkarmayı hedeflemekteyiz'' dedi. Tüketici kredilerindeki artışa da değinen Özince, "Artışın sağlıksız olduğu söylemek doğru değil" dedi. 
     Özince, 2003 yılı faaliyetlerine ilişkin düzenlediği basın toplantısında yaptığı konuşmada, son yıllarda Türkiye ve dünya ekonomisindeki gelişmelere değinerek, 2003'ün genel olarak olumlu geçtiğini, özgüvenin önemli ölçüde arttığını vurguladı. 
     Ekonomideki iyiye gidişle beraber krizle ilgili soruların azaldığını ifade eden Özince, ''Basın toplantılarında bile bu görülüyor. Kriz dönemlerindeki kadar çok soru sorulmuyor. Hepimiz işimize ve gücümüze daha sakin yönelme imkanı bulduk'' diye konuştu. 
     Ersin Özince, bankacılık sektörünün 2002'de 212.7 katrilyon lira olan aktif büyüklüğünün 2003'de 249.7 katrilyon liraya, net karının 2.9 katrilyon liradan 5.7 katrilyon liraya yükseldiğini, kredi hacminin de yaklaşık yüzde 37 artarak 66.7 katrilyon lira düzeyinde gerçekleştiğini belirtti. 
     Bu dönemde tüketici kredilerinin yüzde 197.5 artışla 8.6 katrilyon liraya ulaştığını anlatan Özince, ''Bunun sağlıksız bir gelişme olduğunu söylemek doğru değil. Hacim arttıkça kalite azalabilir, ama bu endişe verici değil'' dedi. 
     2003'de TL'nin dolar karşısındaki değer artışına da değinen Özince, tasarruf sahiplerinin hala önemli ölçüde Hazine'yi tercih ettiğini, bunun önümüzdeki dönemlerde azalacağını tahmin ettiklerini söyledi. 
     Ersin Özince, sektörde büyük ölçekli bankaların sektör payları artışının 2004'te de devam etmesinin ve sektör aktifleri içinde kredilerin payının artmasının beklendiğini dile getirerek, şöyle dedi 
     ''Büyük bankaların büyümesi küçük bankaların başarısızlığı anlamına gelmiyor. Ama konsantrasyonun artması büyük bankaların verimliliğini daha doğrudan etkilemesini beraberinde getiriyor. Daha küçük bankalar ise bu ortamda rekabet güçlerini daha başka alanlarda etkinliklerini artırarak koruyacaklardır.'' 
     
     MEVDUATA DEVLET GARANTİSİ 

     Banka mevduatlarına uygulanan devlet garantisinin sürdüğüne işaret eden Özince, bu konuda otoritenin BDDK olduğunu ve BDDK'nın yapacaklarını ilan ettiğini kaydetti. Şu andaki güven ve istikrar ortamının bu ilanın gereğinin yapılmasına son derece müsait olduğunu ifade eden Özince, şöyle devam etti 
     ''Artık, bu mevduat garantisi kalktıktan sonra kamu ile özel arasındaki farkın da kalkmasını bekliyoruz. Burada kastım, kamu mevduatıyla ilgili özel ayrıcalıktır. Serbest piyasa ekonomisindeki iyi örnekler nasılsa Türkiye'de piyasa kuralları süratle o yönde işletilmelidir. Bize bu kurallar bol gelir, fazla gelir şeklinde düşünmemize gerek yoktur.'' Özince, İş Bankası'nın 2003'de kaydettiği gelişmelere değinirken, bankanın aktif büyüklüğünün 2003'de yüzde 30.9 oranında artarak 31 katrilyon 63 trilyon liraya çıktığını, bu rakamın İş Bankası'nın bugüne kadar dolar bazında elde ettiği en yüksek bilanço rakamı olduğunu belirtti. 
     Geçtiğimiz 2 yıllık dönemde dolar bazında banka aktiflerini yaklaşık iki katına çıkarmayı başardıklarını anlatan Özince, ''Düşük faiz ortamının gelirlerimiz üzerinde yaratacağı baskıyı elimine edebilmek amacıyla bilanço hacmimizi büyütme stratejimizi önümüzdeki dönemde de sürdürerek, bilançomuzu 3 yıllık bir süreçte dolar bazında iki katına çıkarmayı hedeflemekteyiz'' diye konuştu. 
     
     ''BANKALAR KİMLİKLERİNİ VE KIYAFETLERİNİ DEĞİŞTİRMELİ'' 

     Ersin Özince, bankaların değişen koşullarda ''kimliğini ve kıyafetini'' yenilemesi ve değiştirmesi gerektiğini vurgulayarak, sürdürdükleri yeniden yapılandırma çalışmaları kapsamında 2002 ve 2003'de toplam 270 milyon dolar tutarında iştirak satışı gerçekleştirildiklerini, 2001 sonunda 79 olan iştirak sayısının 2003'de 58'e gerilediğini bildirdi. 
     2003'de ihtiyaç fazlası gayrimenkullerin elden çıkarılmasına yönelik çalışmalara ağırlık verildiğini ve bu dönemde 45 milyon dolarlık gayrimenkul satıldığını kaydeden Özince, iştirak ve gayrimenkul satışlarına piyasa koşullarını gözönünde bulundurarak bu yıl da devam edeceklerini belirtti. 
     Özince, iştirak yatırımlarından biri olan İş-TIM Telekomünikasyon Hizmetleri A.Ş.'nin 2001'deki kriz nedeniyle beklediği ölçüde gelişme imkanına sahip olamadığını, bu tür yatırımların doğasından kaynaklanan ilk yıllarda yoğun harcama yapılması gereğine de bağlı olarak şirketin bu dönemleri zararla kapattığını söyledi. Geçen yıl ülke ekonomisi ve GSM pazarındaki gelişmeler çerçevesinde İş-TIM'in geleceğine ilişkin stratejik alternatiflerin değerlendirilmeye başlandığına işaret eden Özince, bunun sonucunda İş-TIM ile Aycell'in TT TIM İletişim Hizmetleri A.Ş. unvanı altında birleştiğini anımsattı. 
     
     ZARAR YAZMADI 

     Ersin Özince, basında İş-TIM ile ilgili ''Ne olacak Batacak mı İtalyan ortağı karşılık ayırdı, İş Bankası neden ayırmıyor '' gibi değerlendirmelerin yer aldığına dikkat çekerek, şöyle konuştu 
     ''Serbest piyasa ekonomisinin kuralarını, rekabetin kurallarını yeterince işletemezseniz, başkaları sizin ülkenizin geleceğine inanmaz. Sizin ülkenizdeki paralar batacak diye karşılık ayırabilirler. İtalya'nın da aralarında bulunduğu yabancı ülkelerde işte böyle sorun görülen piyasalara yapılan yatırımlara karşılık ayırma imkanı veriliyor ve bu vergiden bağışık tutulabiliyor. Türkiye'de de yabancı ülkede yatırım yapan şirketlerden isteyenler bu tür olanakları kullanabilmeli.'' İş Bankası'nın bugüne kadar bu şirkete koyduğu sermaye payının 700 trilyon liranın üzerinde olduğuna işaret eden Özince, ''Şirket sermayesiyle İş Bankası'nın birleşmeden sonraki yüzde 20'lik payı dahi karşılaştırıldığında değil zarar yazmak, bu ortaya çıkan şirketteki değer payının artı yönde geliştiği düşünülebilir'' diye konuştu. 
     Ersin Özince, GSM mobil telefon projesine ilişkin yatırımlarının bankanın tabi olduğu mevzuat ve mali tablolara ilişkin prensipler çerçevesinde değerlendirildiğini, bu dönemde banka tarafından bu yatırıma ilişkin zarar yazılmasını gerektirecek bir hususun oluşmadığını söyledi. 
     Özince, ''Türkiye'ye telekomünikasyon alanında rekabeti sokan zihniyet dimdik ayaktadır. Ayaktaki konumunun da tüketicinin lehine devam edeceği kanaatindeyim'' dedi. 

     
</TEXT>
</DOC>
