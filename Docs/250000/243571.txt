<DOC>
<DOCNO> 243571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko45.html </URL>
<DATE> 2004/05/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
FIAT Başkanını kaybetti... Agnelli ailesine taziye mesajı yağıyor 
</HEADLINE>
<TEXT>

     Lütfullah Göktaş 

İtalyan otomotiv devi FIAT Grubu'nun Başkanı Umberto Agnelli'nin, 69 yaşında kansere yenik düşerek dün akşam vefat etmesi Çizme'yi yasa boğdu. 
     İtalyan medyasında yapılan ilk yorumlarda FİAT Grubu'nun başına yine Agnelli soyadını taşıyacak bir halef bulunmasının neredeyse imkansız olduğu belirtiliyor. Agnelli ailesi taziye mesajı yağmuruna tutulurken, cenaze merasiminin aile bireylerinden oluşan sınırlı sayıda bir katılımla yarın gerçekleştirileceği bildirildi. 
     İtalya Cumhurbaşkanı Carlo Azeglio Ciampi, Agnelli'nin eşi Allegra Carocciolo'ya taziye mesajı gönderirken Başbakan Berlusconi de ''sevgili bir dost'' olarak nitelediği Umberto'yu yitirmekten büyük üzüntü duyduğunu söyledi. 
     Berlusconi, ''Umberto, yatırımcı olarak büyük bir düşü gerçekleştirmek istediği sırada, çaresiz bir hastalığa yenik düştü. Kendisinin ilişkilerdeki samimiyetine de iş konusundaki çalışkanlığına da hem imrenmişimdir. Vefatı, aile ve şirketi için olduğu kadar, Torino ve İtalya için de büyük kayıp'' diye konuştu. 
     FIAT'ın Murahhas Üyesi Giuseppe Morchio ise Umberto Agnelli'yi unutmasının mümkün olmadığını kaydetti. 
     
     FC JUVENTUS BAŞKANLIĞINDAN FİAT GRUBU BAŞKANLIĞI'NA 
     Agnelli, kariyerine FC Juventus'ta başkanlık göreviyle başlamıştı. Vefatı sırasında da FIAT'ın yanı sıra FC Juventus'un da başkanı konumundaydı. 
     İtalyan haber ajansları bu sabah önce Agnelli'nin ölüm haberini duyurdular. Ardından da teknik direktör arayışındaki FC Juventus'un Fabio Capello ile anlaştığını. Ancak bu sevinç verici haber Agnelli'nin vefatının getirdiği hüzünle gölgelendi. Siyah-beyazlı kulüp, bugün resmi web sayfasında, spor camiasının günlerdir merakla beklediği haberi tek bir cümleyle özetledi ''Önümüzdeki üç sezon boyunca FC Juventus'u Fabio Capello çalıştıracak.'' Kapak ise Agnelli'nin vefat haberine ayrıldı. 
     1934'te İsviçre'nin Lozan kentinde dünyaya gelen Umberto, FC Juventus'un Başkanlık görevini de 1957'de üstlendi. İki yıl sonra da, İtalya Futbol Federasyonu FIGC başkanı oldu. 
     24 Ocak 2003'te ağabeyi Gianni Agnelli'nin ölümü sonrasında yapılan toplantıda alınan kararla, Umberto FIAT Grubu Başkanlığı görevine getirildi. 
     
</TEXT>
</DOC>
