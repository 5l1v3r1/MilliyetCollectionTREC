<DOC>
<DOCNO> 231068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur12.html </URL>
<DATE> 2004/04/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
''Eşine 6 ay yaklaşmama cezası''... 
</HEADLINE>
<TEXT>

     İsviçre'de yaşayan ve eşinden boşanmak için İzmir'e gelen kocaya, ''eşini merdivenlerden ittiği'' gerekçesiyle ''6 ay karısına yaklaşmama cezası'' verildi. 
     AA muhabirinin aldığı bilgiye göre, İsviçre'de yaşayan Musa Erdoğan 52 , 2 yıl önce İzmir'de Huriye Erdoğan 38 ile evlendi. 10 gün birlikte kaldığı eşini daha sonra yanına aldırmak için İsviçre'ye giden Erdoğan, bir süre sonra tekrar İzmir'e dönerek, boşanmak istediğini belirtti. 
     Karısının boşanma teklifini reddetmesi üzerine aralarında yaşanan tartışmada eşini ''merdivenlerden ittiği'' gerekçesiyle Musa Erdoğan hakkında İzmir Aile Mahkemesi'nde ''Ailenin Korunması Kanunu'' kapsamında dava açıldı. 
     Huriye Erdoğan, şikayet dilekçesinde, ''2002 yılının Aralık ayında evlendiği eşinin, hiç neden yokken kendisinden boşanmak istediğini, ancak bunu kabul etmemesi üzerine, tehditlerine maruz kaldığını'' belirtti. 
     Musa Erdoğan ise karakol ifadesinde ''anlaşamadıkları için boşanmak istediğini'' kaydetti. 
     Aile Mahkemesi hakimi, Musa Erdoğan'ı kusurlu bularak, ''6 ay karısına yaklaşmamasına'' karar verdi. 
     
</TEXT>
</DOC>
