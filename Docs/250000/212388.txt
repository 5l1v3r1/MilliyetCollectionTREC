<DOC>
<DOCNO> 212388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun20.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak GYK'dan El Cezire'ye ikinci yasak 
</HEADLINE>
<TEXT>

     Irak Geçici Yönetim Konseyi GYK , Katar'dan yayın yapan haber kanalı El Cezire muhabirlerinin 1 ay boyunca GYK bürolarına girmesini ve basın toplantılarını izlemesini yasakladı. 
     GYK'dan yapılan yazılı açıklamada, çarşamba günü başlayacak yasağa, El Cezire'nin ''Irak halkına, dini ve ulusal değerlere saygısızlık etmesi'' gerekçe gösterildi. 
     Açıklamada, El Cezire'nin yayınlarında Irak'ın önde gelen Şii din adamlarından Muhsin El Hekim, oğulları dini lider Muhammed Bakır El Hekim, Muhammed Mehdi El Hekim ve Kürt lider Mustafa Barzani'ye saygısızlık edildiği kaydedildi. 
     GYK, daha önce de El Cezire ve merkezi Dubai'de bulunan El Arabiya televizyonlarına yasak getirmiş, karar basın özgürlüğünü savunanlarca tepkiyle karşılanmıştı. 
     GYK'nın kararıyla ilgili olarak El Cezire'den şu ana kadar herhangi bir açıklama yapılmadı. 
     
</TEXT>
</DOC>
