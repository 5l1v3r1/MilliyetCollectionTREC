<DOC>
<DOCNO> 239387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy17.html </URL>
<DATE> 2004/05/12/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
CHP, TBMM'de Irak politikası ile ilgili genel görüşme açılmasını istedi.. 
</HEADLINE>
<TEXT>

     CHP, Amerikan ve İngiliz güçlerinin Irak halkına yönelik uygulamaları nedeniyle TBMM'de, Türkiye'nin Irak politikası konusunda bir genel görüşme açılmasını istedi. 
     CHP Grup Başkanvekilleri Haluk Koç, Kemal Anadol ve Ali Topuz'un imzalarıyla TBMM Başkanlığı'na verilen genel görüşme önergesinde, Irak'a müdahale eden Koalisyon Güçleri'nin giderek bir ''işgalci güce dönüştüğü'' ifade edildi. 
     Irak'taki işkence ve şiddet görüntülerine karşı demokrasi değerlerini paylaşan tüm ülke ve uluslararası kurumların harekete geçmesi gerektiği belirtilen önergede, şu görüşlere yer verildi 
     ''CHP, Irak'la ilgili gelişmeleri güncel olarak takip etmiş ve hukuki, siyasi ve ahlaki meşruiyeti olmayan bir savaşa Türkiye'nin sürüklenmesine karşı çıkmıştır. Irak'ta şimdi yaşanan insanlık dışı dramın parçası olmamamız CHP milletvekillerinin eksiksiz olarak katılarak 1 Mart Tezkeresinin TBMM'den geçmesini engellemesi ile sağlanabilmiştir. 
     Koalisyon güçlerinin Irak halkına yaptığı çirkin uygulamalar ışığında Hükümet'in Irak politikasının gözden geçirilmesinin gereği de ortaya çıkmaktadır.'' CHP Grup Başkanvekilleri, TBMM'nin tüm dünya ülkeleri gibi olayın sorumlusu ülkeleri kınaması ve Hükümet'in yeni gelişmeler bağlamında yapmayı planladığı girişimler konusunda milletvekillerine bilgi vermesini sağlamak üzere genel görüşme açılmasını istedi. 
     
</TEXT>
</DOC>
