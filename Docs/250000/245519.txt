<DOC>
<DOCNO> 245519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/yasam/yas06.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Houdini'nin sırrı 'kamu'ya açıldı 
</HEADLINE>
<TEXT>


Sihirbaz Houdini'nin elleri kelepçeli olarak sandığa girip 3 dakikada dışarıdaki asistanıyla yer değiştirdiği 'Metamorfoz'un sırrı ortaya çıktı 

DIŞ HABERLER SERVİSİ 

Macaristan asıllı 
DÜNYANIN en önemli sihirbazlarından biri olarak kabul edilen Harry Houdini'nin şaşırtıcı gösterilerinin sırrı, ABD'de bir müze tarafından açığa çıkarıldı. Macaristan asıllı ve gerçek adı Ehrich Weiss olan Houdini'nin çocukken 4 yıl boyunca yaşadığı Appleton kentindeki Outagamie Müzesi, ziyaretçilerine sihirbazın ünlü numarası "Metamorfoz"u nasıl gerçekleştirdiğini gösterdi. 

Sandıktaki gizli bölme 
HOUDINI, elleri kelepçeli şekilde bir çuvalın içine girerek bir sandığa kapatılıyor, 3 dakika sonra da dışarıdaki asistanıyla yer değiştiriyordu. Müze, bu sandığın bir örneğini de sergiye dahil ederek, numaranın işleyişini açıkladı. Buna göre, sandıkta gizli bir bölme bulunuyordu. Çuvalın içinden çıkan Houdini, bu bölmeden sürünerek dışarı çıkıyor ve asistanın tuttuğu perdenin arkasına gizleniyordu. 

Yer değiştirmiş gibi 
BU sırada asistanı da sandığın içine giriyordu. Ardından Houdini perdenin arkasından, asistanı da sandıktan çıkıyordu. Böylece ikili gizemli şekilde yer değiştirmiş gibi algılanıyordu. Müze yetkilileri, artık hayranlarının Houdini'yi daha yakından tanıyacağını söylerken, aralarında David Copperfield, Penn ve Teller'in de bulunduğu sihirbazlar, müzeyi eleştiri yağmuruna tuttu. 



</TEXT>
</DOC>
