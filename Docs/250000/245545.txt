<DOC>
<DOCNO> 245545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun25.html </URL>
<DATE> 2004/06/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Alman Focus Dergisi Kaplan'ın eşinin oturum iznini iptal etmek istiyorlar 
</HEADLINE>
<TEXT>

     Alman haftalık Focus dergisi, merkezi Almanya'nın Nürnberg kentinde bulunan Federal Mülteci Dairesi'nin İslami Cemiyet ve Cemaatleri Birliği'nin İCCB yöneticisi Metin Kaplan'ın eşinin ve küçük kızının oturum iznini iptal etmek istediğini yazdı. 
     Haberde, dairenin, Kaplan'ın ailesinin oturum iznini iptal etmesiyle Türkiye'ye daha kolay sınır dışı edilmesini umduğu belirtildi. 
     İçişleri Bakanlığı avukatlarının Kaplan'ın sınır dışı edilmesiyle ailesinin parçalanacağı gerekçesiyle Avrupa İnsan Hakları Mahkemesi'ne başvurmasından endişe ettikleri kaydedilen haberde, bundan dolayı bakanlığın Kaplan'ın eşi ve kızının oturum izninin iptalini istediği iddia edildi. 
     Haberde ayrıca, Almanya'nın Ankara Büyükelçiliği'nden iki memurun 7 Mayıs 2004'te Türkiye İçişleri Bakanlığı'nda Kaplan'ın durumuyla ilgili bir görüşme yaptığı kaydedildi. 
     Öte yandan Almanya Türk Cemaati TGD Başkanı Hakkı Keskin de, Alman Haber Ajansı'na DPA yaptığı açıklamada, Kaplan'ın sınır dışı edilmesini isteyerek, ''Kaplan, Almanya'daki Türklerin uyum sürecine zarar veriyor'' dedi. 
     
</TEXT>
</DOC>
