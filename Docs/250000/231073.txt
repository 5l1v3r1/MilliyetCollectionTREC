<DOC>
<DOCNO> 231073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur17.html </URL>
<DATE> 2004/04/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sınıfta kavga eden öğrencileri ayıran öğretmeni veliler dövdü... 
</HEADLINE>
<TEXT>

     Eskişehir'de sınıfta kavga eden iki öğrenciyi ayıran öğretmen, çocuklarının şikayeti üzerine odasına giren veli ve 6 yakını tarafından darp edildi. Dayak yiyen öğretmen, hastaneden 5 gün iş görmez raporu aldı. 
     Alınan bilgiye göre, Yunusemre Endüstri Meslek Lisesi'nin Fizik Öğretmeni İlhan Sevinç 36 , alacak-verecek meselesi nedeniyle sınıfta küfür edip, kavga eden iki öğrenciyi ayırmak istedi. 
     Öğrencilerin karşı koyduğu İlhan Sevinç, kavgayı ayırdıktan sonra öğretmenler odasına gitti. Kavga eden öğrencilerden İ.B. olayı telefonla ailesine anlattı. 
     Daha sonra İ.B'nin babası Abdi B, eşi ve yakınlarıyla birlikte okula geldi. 
     Öğretmenler odasına giren grup, öğretmen İlhan Sevinç'i yumruklamaya başladı. Araya giren öğretmenlerin de darp edildiği kavgada yaralanan İlhan Sevinç, tedavi amacıyla gittiği Devlet Hastanesi'nden 5 günlük iş göremez raporu aldı. Öğretmenin darp ve tehdit suçundan şikayetçi olduğu 7 kişi gözaltına alındı. 
     İl Milli Eğitim Müdür Yardımcısı Mehtap Şenol, yaptığı açıklamada, yaşanan olayın eğitim camiasını derinden üzdüğünü belirterek, konunun teftiş kurulu tarafından incelemeye alındığını söyledi. 

     
</TEXT>
</DOC>
