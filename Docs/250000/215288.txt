<DOC>
<DOCNO> 215288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sondun08.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Referandum ve TBMM subaptır 
</HEADLINE>
<TEXT>

     KKTC Cumhurbaşkanı Denktaş, Kıbrıs'ta çözüm yolunda varılan anlaşmada en önemli iki subapın referandum ve TBMM olduğunu söyledi. 
     ABD'nin New York kentinde BM gözetiminde düzenlenen Kıbrıs sorununa çözüm görüşmelerine katılan KKTC Cumhurbaşkanı Rauf Denktaş, THY'ye ait uçakla saat 12.10'da İstanbul'a geldi. 
     Denktaş, Atatürk Havalimanı'nda New York'taki görüşmelerle ilgili açıklamalarda bulundu. 
     Cumhurbaşkanı Denktaş, "Annan Planı'nın mevcut haliyle kabul edilemez bir plan olduğu üzerinde ısrarla durduk. Bunun tadilat edilmesi gerektiğini açıkladık. Devamlı surette tadilat edilmesi mevcut plan çerçevesinde olur diye katı bir yaklaşımla karşılaştık. Bilahare 1 mayıs yaklaştıkça takvimin sıkışmasıyla özellikle Türk tarafının her şeyi bir tarafa atacağını düşünenler savunmamızı yaptıktan sonra tadilat sonrasında daha ılımlı bir formülle karşımıza çıktılar." dedi. 
     
     HAKEMLİK ÇOK TARTIŞILDI 

     Denktaş, anlaşılamayan konularda Annan'ın hakemliği konusunun çok tartışıldığını söyleyerek "New York'ta yaptığımız temaslarda üzerinde durduğumuz esas konulardan bir tanesi taraflar arasında mutabakat olmadığı takdirde Genel Sekreter Annan'ın hakemlik yapması veya yine Genel Sekreter'in "madem ki uzlaşamadınız planda ne varsa o olur diye kesip atması idi". Buna itiraz ettik ancak genel sekreter de "kendi açısından siz anlaşmazsanız küçük veya büyük konularda anlaşma hiç olmaz, dolayısıyla bir hakeme ihtiyaç vardır" diyerek uzlaşma olmadığı takdirde görüşmeleri keseceğini söyledi. Bunun üzerine biz bir öneri sunduk Ankara'yla anlaşarak. Dedik ki "Türkiye ve Yunanistan uzlaşma olmayan konularda uzlaşmayı temin için devreye girsinler, onlar da anlaştıramazsa o zaman Genel Sekreter Annan son sözü söylesin." Bu bizim için olumlu bir adımdır, önemli bir adımdır. 
     Annan'ın bizim haklı oltduğumuz konularda sonuna kadar destekleyeceği vaadi vardır." diye konuştu. 
     
     FORMÜL BİZİ İNCİTMEZ 

     Görüşmelere AB'nin dahil edilmek istendiğini belirten Rauf Denktaş, "Rumlar buraya Yunanistanla birlikte AB'yi de dahil etmek istediler, tabiatıyla bu büyük bir oyundu. AB'ye Genel Sekreter'le birlikte yürütme yetkisi vermek için girişimlerde bulundular. Bu konuda 12 saat BM binasında tutulduk. En sonunda bir formül bulundu. Bu formül bizim incitmez diye düşündük. Rumların isteğine AB de karşı çıkmıştır." dedi. 
     
     REFERANDUM VE TBMM 

     "Şimdi önümüzde bir süreç başlayacaktır, müzakereler için zaman dardır. İyi niyetle her iki taraf da çalışırsa bir sonuç alınabilir" diyen Denktaş, son görüşmelerde Annan'ın objektif olmaya çalıştığını ve formülde Türkiye'nin yararına olan iki önemli subap olduğunu açıkladı 
     "Bunlardan birincisi varılacak uzlaşmanın halk oyuna sunulmasıdır, halk eğer çözümü beğenmezse referandumla "hayır" deme hakkına sahiptir. İkinci çok önemli subap anlaşmanın TBMM'den geçirilmesi meselesidir." 

     
</TEXT>
</DOC>
