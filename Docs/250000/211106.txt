<DOC>
<DOCNO> 211106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur39.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te Kıbrıs diplomasisi hızlı gelişti... 
</HEADLINE>
<TEXT>

     Gece geç saatlerde yurda dönen Başbakan Recep Tayyip Erdoğan, KKTC yönetimi ile Davos'taki temasları hakkında görüştü. 
     Bugün öğleden sonra gerçekleşen Erdoğan - Rauf Denktaş görüşmesine KKTC Başbakanı Mehmet Ali Talat ve Başbakan Yardımcısı ve Dışişleri Bakanı Serdar Denktaş da katıldı. Görüşmede Başbakan Yardımcısı ve Dışişleri Bakanı Abdullah Gül'ün de hazır bulunduğu öğrenildi. 
     Cumhurbaşkanı Rauf Denktaş, Başbakanlık resmi konutundaki görüşmede yaklaşık 40 dakika kaldı. Denktaş buradan Çankaya Köşkü'ne giderek Cumhurbaşkanı Ahmet Necdet Sezer ile görüştü. Bu arada Erdoğan - Talat - Denktaş görüşmesi bir süre daha devam etti. Talat ve Serdar Denktaş buradan, Çankaya Köşküne geçerek Sezer-Denktaş toplantısına katıldı. 
     Bu ard arda gerçekleşen toplandılarda, Başbakan Erdoğan'ın, Kofi Annan ile yaptığı görüşmenin detaylarının konuşulduğu öğrenildi. 
     KKTC Cumhurbaşkanı Denktaş, yarın da Genelkurmay Başkanı Hilmi Özkök ile görüşecek. 
     
     BAŞBAKAN ERDOĞAN KÖŞK'E ÇIKACAK 

     Öte yandan bu akşam ABD'ye hareket edecek olan Başbakan Recep Tayyip Erdoğan, yolculuğunu 2 saat erteledi. Başbakan Erdoğan'ın saat 18 00'de Cumhurbaşkanı Sezer ile görüşeceği öğrenildi. Çankaya Köşkü'nde gerçekleşecek görüşmenin, Kıbrıs konusuyla ilgili olacağı belirtildi. 
     Görüşmede, Dışişleri Bakanı ve Başbakan Yardımcısı Abdullah Gül'ün de bulunacağı kaydedildi. 
     
     CUMHURBAŞKANLIĞI BASIN MERKEZİ'NİN AÇIKLAMASI 

     Cumhurbaşkanı Sezer'in, KKTC Cumhurbaşkanı Denktaş ile Çankaya Köşkü'nde yaptığı yaklaşık 1 saat süren görüşmenin ardından, Cumhurbaşkanlığı Basın Merkezi'nden bir açıklama yapıldı. Açıklamada, iki cumhurbaşkanının Kıbrıs konusunda son gelişmeleri ayrıntılı olarak değerlendirdikleri ve müzakerelerin yeniden canlandırılması sürecine ilişkin görüş alışverişinde bulundukları belirtildi. 
     Açıklamada, şunlar kaydedildi 
     ''İki Cumhurbaşkanı, Birleşmiş Milletler müzakere süreci çerçevesinde sorunun çözümüne yönelik temel tutum ve ilkeler konusunda Türkiye ile Kuzey Kıbrıs Türk Cumhuriyeti arasındaki anlayış birliğini memnuniyetle not etmişlerdir. 
     İki Cumhurbaşkanı ayrıca, Kıbrıs'ta kalıcı bir barış ve çözüme 23 Ocak 2004 tarihli Milli Güvenlik Kurulu açıklamasında belirtilen esaslar çerçevesinde müzakereler yoluyla hızla ulaşılması amacıyla, bundan böyle de iki ülke makamları arasında esasen mevcut olan yakın danışma, dayanışma ve işbirliğini sürdürme kararlılığını yinelemişlerdir.'' 
     
</TEXT>
</DOC>
