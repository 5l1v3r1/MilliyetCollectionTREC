<DOC>
<DOCNO> 202647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yasam/yas02.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki afacana operasyon 
</HEADLINE>
<TEXT>

   9 ve 11 yaşlarındaki iki çocuk, maytaplarını İstanbul Emniyet Müdürlüğü'nün yanındaki parkta patlatınca, polis teşkilatı alarma geçti. Çocuklar 3.5 saat karakolda kaldı 
      Bülent Özdemir 
   
   İstanbul Emniyet Müdürlüğü'nün yanındaki parkta maytap patlatan biri 9, diğeri 11 yaşındaki iki öğrenci, 3.5 saatlerini karakolda geçirdi. Daha sonra ailelerine teslim edilen iki çocuk, çok korktuklarını söyledi. 
   Hırka - i Şerif İlköğretim Okulu öğrencisi Z.T. ve kuzeni Y.U., okul çıkışında 1 milyon liraya dört maytap aldı. Çantalarını eve bıraktıktan sonra soluğu parkta alan çocuklar, peş peşe iki maytap patlattı. İkincinin sesi fazla çıkınca polis patlama olduğunu sandı. 
   
   'Reisiniz kim ' 
   İstanbul Emniyet Müdürü Celalettin Cerrah da patlamanın nedenini sorunca polis, Fatih'in ara sokaklarında müthiş bir bombacı avı başlattı Sokaklar polislerle kuşatıldı, sesin geldiği sokağın giriş ve çıkışları bantlarla kapatıldı. Bu sırada üçüncü ve dördüncü ses geldi. Sonra polis parktaki iki çocuğu fark ederek, gözlem altına aldı. 
   Sonrasını Z.T. şöyle anlattı "O an ne olduğunu anlayamadım. Polisin biri boynumu tuttu. 'Abi biz ne yaptık ' diyebildim. Sonra beni kolumdan ve başımdan tutarak minibüse bindirdiler. Polislerden biri 'Utanmıyor musunuz emniyetin önünde bomba patlatıyorsunuz Reisiniz kim ' diye soruyordu." 
   
   Bir daha mı, asla 
   "Bir daha maytap alırsam gözüm kör olsun" diyen Y.U. ise şunları söyledi "Polisleri gördük ama bizim için geldiklerini anlamadık. Herkes üzerimize doğru koşmaya başladı. Polisin biri 'Bunlar mı bombacı ' diyordu. O sırada gülüşenler vardı. Karakola götürdüler. Bir polis hapsi nezarethane gösterip 'bu gece burada kalın da aklınız başınıza gelsin' diyordu. 'Burada yatak yok ki' deyip ağlamaya başladım. Başka bir polis abi geldi, gülerek 'şaka yapıyor' dedi." 
   
   
</TEXT>
</DOC>
