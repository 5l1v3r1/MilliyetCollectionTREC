<DOC>
<DOCNO> 218689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yazar/sazak.html </URL>
<DATE> 2004/02/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ankara'da kim çekilecek 
</HEADLINE>
<TEXT>

   
   Yazının başlığı, 28 Mart'da 'kim seçilecek ' olmalıydı. Ankara'da üçüncü kez bölünen aslan sosyal demokratlar sayesinde bizim de kafamız karıştı, 'kim çekilecek ' sorusuna yanıt aramaya başladık. 
   Ancak bu işlem, 'Da Vince şifresi'ni çözmekten daha zor olacak 
   Çünkü seçime 28 gün kaldı, CHP ve SHP'nin Melih Gökçek'ten Başkenti geri alma şansları var. Bunun yolu ise adayları 'tek'e indirgemekten geçiyor. 
   CHP'nin adayı TBMM Başkanvekili Yılmaz Ateş. Bizim kuşağın Rüzgarlı'da mesleğe başlayan gazetecileri arasındaydı Ateş, 1980'lerde askeri rejimin kısıtlamaları altında Çağdaş Gazeteciler Derneği'nde özgürlük mücadelesi ve onurlu bir başkanlık sınavı verdi. Sonradan siyasete atıldı. Tepeden inme değil, tabandan gelerek ilerledi. SHP ve CHP'de Ankara politikası yaptı. 1999'da CHP'nin Parlamento dışında kaldığı trajik seçim yenilgisinin ardından üç yıl Anadolu'yu dolaştı. Partinin seçim işlerinde ve yeniden örgütlenmesinde görev yaptı. 
   3 Kasım 2002 seçimlerinde CHP Meclis'e girince TBMM Başkanvekili seçildi. Yılmaz Ateş görev adamıdır 
   Melih Gökçek karşısında Ankara'da zoru başaracak isimlerin başında geliyor. Nedense CHP yönetimi Ateş'i sahaya sürmekte tereddüt etti, hatta biraz geç bile kaldı. Yılmaz Ateş'in adaylığı önceden ilan edilseydi, Karayalçın muhtemelen çıkmazdı. 
   Televizyonda Ateş ve Karayalçın'ı Ankara'da bir konserde 'Kardeş Türküler'i dinlerken gördüm. 
   Keşke 28 Mart seçimleri hiç olmazsa Ankara'da 'Kardeş Partiler' resitaline dönüşse. Adaylardan birisi çekilse... 
   Hangisi çekilecek 
   Ateş mi,Karayalçın mı 
   Dün ikisiyle de konuştum. 
   Karayalçın, 'çekilmeyeceğini' söyledi, kararı 'ön seçim' yaparcasına Ankara'lıların vermesinden yana, 'Yazı tura atacak halimiz yok, anket yapılsın, halk kimi istiyorsa onu destekleyelim. Seçime tek adayla girmeliyiz. Başkenti Melih Gökçek'e bırakma lüksümüz yok' diyor. 
   Bunu söylerken Karayalçın 1999'da CHP adayı olarak girdiği belediye seçimlerinde Başkent'ten aldığı 512 bin oya güveniyor. 
   Ancak aldığı oylar kazanmasına yetmedi. Çünkü sol bölünmüştü 
   1993'te SHP liderliği uğruna Ankara Belediye Başkanlığını bırakması hataydı. 1994 - 99'da Gökçek'e iki dönem seçim kazandıran sürecin başlangıcı Karayalçın'ın zamansız ayrılığına da bağlanabilir. 
   CHP, Ankara kalesini bu defa Yılmaz Ateş'le zorluyor. 
   3 Kasım 2002 seçimlerinde CHP'nin metropol oyları yüzde 31, AKP'nin yüzde 34. Ateş, 'Bu kapanmayacak fark değil, Murat Bey çekilirse Melih Gökçek'i geçerim çünkü sağdan da oy alacağım' diyor. 
   Ateş ve Karayalçın'ın bu hafta buluşmaları olası. 
   Geç olmadan anlaşmalılar. 
   
      
   
   
</TEXT>
</DOC>
