<DOC>
<DOCNO> 216947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko04.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, devletin kişi başına yaptığı harcamalarda ilk sırada... 
</HEADLINE>
<TEXT>

     Başkent ve memur kenti olmak Ankara'yı, devletin kişi başına yaptığı harcamalar listesinde ilk sıraya oturttu. 
     A.A muhabirinin Maliye Bakanlığı ve Devlet İstatistik Enstitüsü verileri üzerinde yaptığı hesaplamalara göre, 2003 yılında devlet bütçesi harcamalarında ilk sırada 9 katrilyon 88.2 trilyon lira ile İstanbul yeraldı. Devlet, Ankara'ya 8 katrilyon 769.7 trilyon lira, İzmir'e 2 katrilyon 748.6 trilyon lira, Bursa'ya 1 katrilyon 613.1 trilyon lira, Adana'ya 1 katrilyon 224.5 trilyon lira, Konya'ya 1 katrilyon 115 trilyon lira, Diyarbakır'a da 1 katrilyon 38.5 trilyon lira kaynak aktardı. 
     Buna karşılık İstanbul, devlet bütçesine 39 katrilyon 580.5 trilyon lira katkıda bulundu. Bu rakam Ankara için 12 katrilyon 221.8 trilyon lira, Kocaeli için 14 katrilyon 350 trilyon lira, İzmir için 6 katrilyon 961.6 trilyon lira, Bursa için 2 katrilyon 335.8 trilyon lira, Antalya için de 1 katrilyon 6.3 trilyon lira olarak gerçekleşti. 
     Kocaeli'nin aktardığı kaynağın çok büyük bölümünü ise Tüpraş'ın vergi ödemeleri oluşturdu. 
     
     DEVLET PASTASININ ŞASLI İLLERİ 
     Devletin geçen yıl yaptığı harcamalar ile topladığı gelirlerin kişi başına dağılımında ise çok daha farklı bir tablo ortaya çıktı. 
     Bu dönemde, Ankara kişi başına yapılan 2 milyar .6 milyon liralık harcama ile devlet pastasından en büyük pay alan il oldu. Başkentlinin Hazine'ye yaptığı kişi başına katkı ise 2 milyar 862 milyon lira olarak belirlendi. 
     Devlet pastasından yüksek pay alan iller sıralamasında Başkenti devletin kişi başına 1 milyar 855 milyon lira harcamada bulunduğu Tunceli izledi. Tuncelilerin yıl içinde devlete yaptığı katkı ise kişi başına ortalama 217.3 milyon lirada kaldı. 
     Kişi başına harcamalarda Ankara ve Tunceli'nin ardında Bingöl, Elazığ, Eskişehir ve Kastamonu yeraldı. 
     Deprem yaralarının sarılmasına yönelik harcamaların da etkisiyle Bingöl'de geçen yıl kişi başına harcama 1 milyar 104.4 milyon lira olarak gerçekleşti. Söz konusu rakam, Eskişehir'de 1 milyar 57 milyon lira, Elazığ'da 1 milyar 38.6 milyon lira, Kastamonu'da ise 1 milyar 23.9 milyon lira şeklinde tespit edildi. 
     Bu illerde oturanların devlete kişi başına katkısı ise Bingöl'de 79.4 milyon, Eskişehir'de 749.6 milyon, Elazığ'da 239.3 milyon, Kastamonu'da da 284.9 milyon lira oldu. 
     
     10 İL KENDİNE YETİYOR 
     Maliye Bakanlığı verileri, 2002'de 12 olan kendi kendine yeten il sayısının geçen yıl 10'a düştüğünü de gözler önüne serdi. 
     2003'ün geliri, giderinden fazla olan illeri Ankara, Antalya, Bursa, Hatay, İçel, İstanbul, İzmir, Kocaeli, Tekirdağ ve Zonguldak olarak sıralandı. 
     2002 listesinde yeralan Kırklareli ve Edirne bu defa liste dışında kaldı. 
     Hazine'ye yılda kişi başına ortalama 3 milyar 583 milyon lira katkıda bulunan İstanbul'da, devletin kişi başına yaptığı harcama 822.7 milyon lirada kalırken, Hazine'ye kişi başına 10 milyar 982.9 milyon lira kaynak aktaran Kocaeli'de de kişi başına harcama 696.4 milyon lira oldu. 
     Devlete kişi başına ortalama 1 milyar 932.5 milyon lira gelir sağlayan İzmirliler için kişi başına harcama 763 milyon lira, kişi başına gelirleri 1 milyar 9.9 milyon lira olan Bursalılar için de kişi başına harcama 697.4 milyon lira olarak hesaplandı. 
     
</TEXT>
</DOC>
