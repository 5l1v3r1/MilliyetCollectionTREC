<DOC>
<DOCNO> 202781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de fırtına... Gemiler Ahırkapı'da bekliyor... 
</HEADLINE>
<TEXT>

     İstanbul Boğazı'ndan transit geçiş yaparak Karadeniz'e çıkmak isteyen gemilere, Karadeniz'deki fırtına nedeniyle Boğaz'dan geçiş izni verilmiyor. 
     Marmara Denizi'nden İstanbul Boğazı'na giriş yapan gemiler, Karadeniz'de etkili olan rüzgar ve yağmurdan dolayı Ahırkapı açıklarında bekletiliyor. Karadeniz'deki gemiler ise İstanbul Boğazı'na girerek transit geçiş yapabiliyor. 
     Bu arada, Kıyı Emniyeti ve Gemi Kurtarma İşletmeleri Genel Müdürlüğü yetkilileri, Karadeniz'deki olumsuz hava koşullarından ötürü şu ana kadar herhangi bir gemiden yardım talebinde bulunulmadığını bildirdiler. 
     
     ERDEK-MARMARAADASI İPTAL 

     Marmara Bölgesi'ni etkisi altına alan olumsuz hava koşulları nedeniyle, bazı hatlarda, deniz otobüsü, hızlı feribot ve arabalı vapur seferleri iptal edildi. 
     Saatteki hızı 80 kilometreyi bulan şiddetli rüzgar ve yağışlı hava Marmara Denizi'nde ulaşımı olumsuz etkiliyor. Balıkesir'in Erdek ve Marmaraadası ilçeleri arasındaki arabalı vapur seferleri yapılamıyor. 
     Türkiye Denizcilik İşletmeleri'ne bağlı Erdek Denizcilik İşletmesi'nden yapılan açıklamaya göre, Erdek-Marmaraadası arasında yapılan arabalı vapur seferlerinin olumsuz hava koşulları nedeniyle iptal edildi. 
     Yalova-Kartal arası deniz otobüs seferleri de şiddetli rüzgar nedeniyle yapılamıyor. Yalova-Yenikapı arası çalışan hızlı feribot ve Topçular-Eskihisar arası arabalı vapur seferleri ise devam ediyor. 
     
     ULUDAĞ'DA 3 KİŞİ KAYBOLDU 

     Öte yandan Uludağ'a çıkan 3 kişinin kaybolduğu öğrenildi. 
     İl Jandarma Komutanlığı yetkililerinden alınan bilgiye göre, Uludağ Jandarma Karakolu'nu yaklaşık 2 saat önce cep telefonuyla arayan, henüz kimlikleri belirlenemeyen 3 kişi, tırmanmak için çıktıkları ''Küçük Zirve'' olarak anılan bölgede kaybolduklarını belirterek, yardım istediler. 
     Yetkililer, jandarma ekiplerinin bölgede arama çalışmalarına başladıklarını söylediler. 
     
</TEXT>
</DOC>
