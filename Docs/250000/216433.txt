<DOC>
<DOCNO> 216433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yazar/myilmaz.html </URL>
<DATE> 2004/02/20/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Vatanı sevmek ya da "Sıfır Yok Oluş" 
</HEADLINE>
<TEXT>

   
   Anadolu'da en son "leopar" öteki adıyla pars 17 Ocak 1974 tarihinde görüldü. 
   Yeşil Atlas Dergisi'nin Kasım 2003 tarihli sayısında görüldüğü o son anın fotoğrafı da var. Siyah beyaz bir fotoğraf bu.. 
   Taşla döşenmiş bir zemin üzerinde kanlar içinde yatan bir leopar Sağ ön "patisi" pençesi mi deseydim kıvrılmış, tıpkı sokaklarda gördüğümüz kedilerinki gibi zarif bir biçimde sol ayağının üzerinde duruyor.. 
   Ankara'nın Beypazarı ilçesine bağlı Bağözü köyünde uzun bir takipten sonra vurulmuş. 
   O Anadolu Leoparı'nı vuran her kimse, bu güzel hayvanı Anadolu'da canlı olarak en son gören kişi de o.. 
   Dünyanın önde gelen doğal yaşamı koruma kuruluşlarının sıkı takibine rağmen o tarihten beri kimse Anadolu Leoparı'nı canlı olarak göremedi. 
   Artık neslinin tükendiğine inanılıyor. 
   
   Doğanın kurtuluş savaşı 
   Bu fotoğrafı geçtiğimiz kasım ayında okuduğum dergide görünce bir kenara ayırmıştım. 
   Fotoğrafta boylu boyunca yatan, postu benekli bu büyük kedinin acı sonundan bir vatanseverlik öyküsü yazarım diye.. 
   Kısmet bugüneymiş.. 
   O fotoğrafı yeniden masamın üzerine koymama yol açan şey Atlas Dergisi ve Doğa Derneği'nin önceki gün başlattıkları bir kampanya oldu. 
   Kampanya ile ilgili haber dünkü Milliyet'te de yayımlandı, gözünüzden kaçmamış olmalı.. 
   Kampanya nesli tükenmekte olan hayvanlarımızı ve 266 önemli doğa alanını korumak amacıyla başlatıldı "Sıfır Yok Oluş Kampanyası".. 
   Yeşil Atlas Dergisi editörü Güven Eken "bu Türkiye'de doğanın Kurtuluş Savaşıdır" diye tanımlıyor kampanyayı.. 
   
   Korunan 'beşte bir' 
   İnsanın dünya yüzünde görünmeye başladığı ilk günden beri yaşanan bir tek gerçek var İnsan, kendi yaşam alanını genişletmek, refah düzeyini yükseltmek için doğayı tahrip ediyor. 
   Sanayi Devrimi ile birlikte hızlanan bu tahribin bugün bizi getirdiği noktada nesli tükenen hayvanlar, bir daha açmayan çiçekler, ötmeyen kuşlar var.. 
   Tabiat da elbette insana kolay teslim olmuyor. Bunca tahribata rağmen h l varlığını koruyabilmiş doğal yaşam alanları var. Bunlara kısaca "miras coğrafyalar" da deniliyor. 
   Bu "miras coğrafyalardan" Türkiye'de şu anda 266 tane var. 
   Kampanya, bu 266 doğal yaşam alanındaki bütün yaşamın, böceklerin, kuşların, kelebeklerin, hayvanların, bitkilerin korunmasını hedefliyor. 
   Türkiye yüzölçümünün yüzde 19'unu kapsayan bu doğal yaşam alanlarından sadece yüzde 20'si koruma altına alınabilmiş bugüne kadar.. Geri kalan yüzde 80'lik kısım doymak bilmez açgözlülüğümüzün, para hırsımızın, rant kavgalarımızın kurbanı olmaya açık. 
   
   Bari çocuklar 'kurtarsın' 
   Yeşil Atlas Dergisi'nde yayımlanan bir harita bu bölgelerin nerelerde olduğunu, hangi bitki ya da hayvan türü için önemli olduğunu gösteriyor. 
   Milli Eğitim Bakanlığı, Orman Bakanlığı ve yerel yönetimlerin işbirliği ile bu haritayı çoğaltmak ve Türkiye'deki okulların her sınıfına bir tane asmak zor olmasa gerek diye düşünüyorum. 
   Belki biz büyükler bu tür bir bilinçlenme için çok yaşlıyız. Ama çocuklarımıza bu bilinci verebilir, vatanı sevmenin sadece milli bayramlarda şiirlerle hatırlanacak bir şey olmadığını öğretebiliriz. 
   Vatanını seven insan, vatanının kuşunu, böceğini, vahşi hayvanlarını, ağaçlarını, çiçeklerini de sever.. Bunu öğretebiliriz. 
   "Sıfır Yok Oluş Kampanyası"nı başlatanları kutluyorum. Vatanımı seviyorum diyen herkesin bu kampanyanın bir parçası olması gerektiğine inanıyorum. 
   
      
   
</TEXT>
</DOC>
