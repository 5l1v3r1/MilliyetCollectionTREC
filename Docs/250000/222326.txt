<DOC>
<DOCNO> 222326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/siyaset/siy04.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fişleyene ceza geliyor 
</HEADLINE>
<TEXT>

   Adalet Komisyonu'nda kabul edilen bir tasarıya göre, kişilerin siyasi, felsefi dini ve cinsel yaşamlarını fişleyenlere 2 yıla kadar hapis cezası verilebilecek 
   Belma Akçura 

   
   TBMM Adalet Alt Komisyonu'nda iki hafta önce kabul edilen TCK Tasarısı'nda, kişilerin dünya görüşü ve yaşam tarzına göre fişlenmesinin önüne geçecek madde de yer alıyor. Tasarıya göre, kişilerin siyasi, felsefi veya dini görüşlerine, ırki kökenlerine, hukuka aykırı olarak ahlaki eğilimlerine, cinsel yaşamlarına, sağlık durumuna veya sendikal bağlantılarına ilişkin bilgileri kişisel veri olarak kaydeden kişi veya kişilere 1 yıldan 2 yıla kadar hapis cezası verilecek. 
   Komisyonda görevli Doç. Dr Adem Sözüer, tasarının yasalaşması halinde, "Kişisel verilerin kayda alınması, ele geçirilmesi ve eski verilerin tutulması önlenecek. Türk hukuk tarihinde ilk kez hukuka aykırı fişleme açıkca suç haline getirilmiş olmaktadır" dedi. 
   Kişiler hakkında hangi koşullarda bilgi ve veri toplanabileceğinin yasalarda öngörüldüğünü, aykırı fişleme yapılması halinde 'görevi kötüye kullanma' suçu olacağını vurgulayan Sözüer, şunları söyledi "Bugün komisyon hukuka aykırı veri ve bilgi toplanması ve insanların fişlenmesinin önüne geçilebilmesi bakımından bu yeni suç tipini açıkca düzenledi." Sözüer, bu tasarının yasalaşması halinde sadece kamu kurumlarının değil, özel kişi ve kuruluşlarının da insanları fişlemesinin önüne geçileceğini söyledi. 
   
   Yasayla güvence 
   Adalet Bakanlığı'nın Avrupa Konseyi'nin, 'Kişisel Veriler Bakımından Bireylerin Korunması Sözleşmesi'ni esas alarak hazırladığı, 'Kişisel Verilerin Korunması Kanunu'nun ise önümüzdeki aylarda yürürlüğe girmesi bekleniyor. Bu kanuna göre emniyet dahil hiçbir kurum ırk, din, inanç, siyasi düşünce, sağlık ve cinsel yaşam gibi özel bilgileri, kişilerin izni olmadan dosyalayamayacak. Yasayla güvence altına alınan kişisel bilgiler izinsiz kullanılamayacak, vatandaş yanlış bilgiyi düzeltebilecek. Kullanım amacı ortadan kalkan bilgiler imha edilecek. 
   
   Özkök Kabahatli varsa, o da benim 
   Genelkurmay Başkanı Org. Hilmi Özkök, dün akşam izlediği, Atatürk'ün Kara Harb Okulu'na girişinin 105. yıldönümü nedeniyle Büyük Tiyatro'da sahnelenen "1283 Mustafa Kemal İçimizde" adlı oyunun ardından 'fişleme' olayıyla ilgili soruları yanıtladı. Özkök, "Fişleme olayı, kolordu mu, yoksa tugay düzeyinde mi Bir işlem yapılıyor mu " sorusuna, "Kabahatli aramıyoruz. Burada bir Genelkurmay Başkanı var, o da benim. Bir kabahatli varsa o da benim" yanıtını verdi. 
   
   
   
</TEXT>
</DOC>
