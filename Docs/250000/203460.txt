<DOC>
<DOCNO> 203460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/aspo.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞKENCE SEZONU 2-2 
</HEADLINE>
<TEXT>

   Elazığ karşısında Batista ve Bratu ile öne geçen Cim-Bom, son dakika penaltısına engel olamadı, tatile tatsız çıktı 
      
   90 dakika    ERHAN TELLİ 

   Galatasaray'ın her maçı garipliklerle dolu geçmeye başladı. Garip ataklarla başlayan garip pozisyonlar, garip tehlikeler ve garip şutlarla atılan garip goller... Bir de garip operasyonlar ve ne yapacağını şaşırmış gariban futbolcular... Bu kadar garipliğin ardından ortaya çıkan tek şey ise gerçekten yeni, bambaşka ve kimliksiz bir Galatasaray. 
   Maçın ilk 20 dakikasında tek bir "tık" yok. Lig sonuncusu Elazığspor karşısında kazanılan ilk kornerin dakikası 21. İlk net gol girişimi de, bu dakikada Ümit Karan'ın rakibe çarpan röveşatası. Ancak hemen öncesinde 17. dakikaya girilirken, Yunus'un Tamas tarafından ceza sahasında itilerek düşürülmesi de tartışmalı bir penaltı pozisyonu. İlk devrenin kırılma dakikası ise 25'ti. Nedendir bilinmez, haftalardır 18'in dışında kalan, sonunda barlarda dağılınca kendisini fark ettiren Batista'nın kişisel bir çabası. Orta sahadan kaptığı topla rakibini geçen ve sol çarprazdan ceza sahasına yaklaşan Batista, sol ayağıyla öyle cılız vuruyor ki, Beşiktaşlı İbrahim'in sağ ayağıyla Galatasaray'a attığı golün benzerini bu kez Elazığ kalesinde görüyoruz 0 - 1. 
   Beklenmedik bir anda gelen bu gol Galatasaray'ı kendine getirir gibi oluyor ama, Sabri ve Prates'in 35 - 40 metreden garip şutları da sonraki dakikalarda sonuç getirmiyor. 34. dakikada Elazığspor'un çizgi dışından çevirdiği topla gelişen atağı, hakem hataları zincirini de başlatıyor. Ceza sahası içinde topla buluşan Ümit, Petre'nin müdahalesiyle yerde kalınca, Ali Aydın penaltı noktasını gösteriyor. Topun başına geçen Yunus, 35'te skoru 1 - 1'e getiren golü veriyor. Devre bitecek derken, 45'te Hasan Şaş'ın ortasında topla buluşan Bratu'nun vuruşu, Galatasaray'ı soyunma odasına 2 - 1 önde gönderiyor. 
   İkinci yarı başlarken, atılan bu golün bazı oyuncuları sahada tuttuğu da açıkça görülüyor. 46'da Halit'in karambolden net bir gol girişimi sonuçsuz kalıyor. 56'da Czinege'nin uzaktan sert şutunu müthiş reflekse dışarı çelen Aykut beraberlik golünü önlüyor. Ancak son yarım saat Galatasaray için kabusa dönüşüyor. Stres dolu dakikalarda Elazığ yaklaşık 7 - 8 gol pozisyonu üretiyor. 77'de Halit'in filelere giden vuruşu ofsaytla kesilirken, son 10 dakikada Elazığsporlu futbolcuların kaçırdığı goller, Sarı - Kırmızılılar'ı ölüp, ölüp diriltiyor. Tam maç Galatasaray'ın galibiyetiyle bitecek denirken, son dakikada ofsayt tartışmaları içinde atılan uzun topla ceza alanına giren Effa, Ömer tarafından çekilmesine rağmen vuruşunu yapıyor, top üstten auta gidiyor. Ancak hakem Ali Aydın penaltı noktasını gösteriyor. Galatasaraylı futbolcular yıkılıyor, Effa koşarak, Ali Aydın'a sarılıyor. Bir daha penaltı vuruşunu kullanan Yunus, altın golü atarak takımına hak ettiği beraberliği getiriyor. 
   
   Sarmaş dolaş    Effa, penaltı verdiği için hakem Ali Aydın'ı kucakladı. Buna şaşıran Aydın ise, "Ne yapıyorsun " diye çıkıştı 
   Ofsayt isyanı 
   ELAZIĞ'DA üç puanı son anda kaybeden Galatasaray'da verilen penaltı kararı, Sarı-Kırmızılılar'ı isyan ettirdi. Ömer'in Effa'yı çektiği pozisyonda Bordo-Beyazlı futbolcunun ofsayt olduğunu belirten Cim - Bom yedek kulübesindekiler sahaya girmek istedi. Ümit Karan, Ayhan, Bratu ve Volkan, yardımcı hakemin üzerine yürüdü. Yedek kaleci Mehmet arkadaşlarını güçlükle sakinleştirdi. 
   
   Terim terk etti 
   EFFA ise, verilen penaltının sevinci içinde gidip, orta hakem Ali Aydın'a sarıldı. Şaşıran Aydın, daha sonra Elazığsporlu futbolcuya, "Ne yapıyorsun" diye çıkıştı. Penaltı atışının kullanıldığı sırada Terim, yürüyerek sahayı terk ederken, bir yandan da hakeme protestosunu sürdürdü. Karşılaşmanın bitiş düdüğüyle birlikte tüm Galatasaraylılar, Ali Aydın'ın üzerine yürüdü. 
   
   Maçın hakemi 
   Aydın şanssızdı 
   HAKEM Ali Aydın bir anlamda yardımcıları yüzünden kötü bir 90 dakika geçirdi. Ancak ilk yarıdaki iki hatanın birinin sahibi de oldu. Yunus'un düşürülmesi penaltıydı, vermedi. Elazığ'ın penaltıdan önce çevirdiği top ise aut çizgisini geçmişti. İkinci yarıda bazı faullerde aksayan Aydın, Effa'nın penaltılık hareket sonrası avantajı kullanamaması üzerine beyaz noktayı gösterirken, kuralı yine doğru işletti. Ama bundan önce Effa'nın pozisyonu ofsayt tartışması yarattı. 
   
   
   Göze çarpanlar 
   Ömer Galatasaray'ın şanssız oyuncusuydu. Takımının yediği iki golde de başroldeydi. İki hata yaptı ama çok iyi mücadele etti. Sabır gösterilirse vazgeçilmez olacağının sinyallerini verdi. 
   Tamas Ömer'e hiç yardımcı olmadı. Hava toplarında zayıf kaldı. Topla buluştuğu zamanlar tedirginlik verdi. Risk üstlenmedi. Kaçak güreşti. 
   Batista Sahanın yıldızıydı. Mükemmel oynadı. Attığı gol usta yapımıydı. Enerjisini son ana kadar kullandı. Takımının en iyisiydi. Orta alanda sadece Petre ona biraz yardımcı oldu. 
   Ümit Karan Sahada adeta kayıptı. Henüz hazır olmadığını gösterdi. Bratu ile uyumsuzdu. Gereksiz top kayıpları yaptı. İkinci rakibin bıraktığı boş alanlara rağmen kendini hiç gösteremedi. 
   Effa İkinci yarıda Galatasaray savunmasını çok yordu. Hava toplarında Ömer ile kıran kırana mücadele etti. Takımının bir puan almasında katkısı büyüktü. Ancak bencilliği dikkati çekti. 
   
   Maçtan notlar 
   Yalnız kaldılar 
   GALATASARAY Yönetimi dün takımlarını yalnız bıraktı. Kafilede sadece yönetici Orhan Yüzen yer alırken, futbol şubesinde görevli Ali Dürüst ile Özer Saraçoğlu'nun bulunmaması dikkat çekti. 
   
   'Kaybetseydik yazık olurdu' 
   ELAZIĞSPOR Teknik Direktörü Güvenç Kurtar, beraberliği hak edecek bir futbol ortaya koyduklarını belirtti. Karşılaşmanın ilk yarısında taktiksel hatalar nedeniyle yenik duruma düştüğünü vurgulayan Kurtar, "İkinci devrede toparlandık. Kaybetseydik yazık olurdu" dedi. 
   
   3 nolu anons 
   KARŞILAŞMANIN son dakikalarında Prates'in taç atışını geciktirmesi, Elazığ taraftarını sinirlendirdi. Bunun üzerine tribünlerden sözlü sataşma ve aleyhte tezahürat başlayınca hakem Ali Aydın, 3 nolu anonsu yaptırdı. 
   
   Ümit Ceza yetmemiş 
   ÜMİT Karan, Elazığspor'un yaptığı üç ataktan en az birinin ofsayt olduğunu söyledi, hakem Ali Aydın'a isyan etti. Sarı - Kırmızılı futbolcu, "Herhalde ceza yetmedi. Ona biraz daha ceza vermek lazım" dedi. 
   
   Ev sahibine çalışıyor 
   SÜPER Lig'de 46. maçını yöneten Ali Aydın, ilk kez 2 kez penaltı birden gösterdi. Ev sahibi takımlar lehine 9. kez penaltı düdüğü çalan Aydın'ın deplasman takımlarından hiçbirine penaltı kullandırmadı. 
   
   'Satın bunları' 
   İSTANBUL'A moralsiz dönen Galatasaray kafilesini havalimanında 4-5 kişilik bir grup karşıladı. Önce "İmparator Fatih Terim" diye tezahürat yapan taraftar, daha sonra futbolcular için, "Satın bunları Satın bunları " diye bağırdı. Bunun üzerine Terim büyük tepki gösterdi. 
   
   Bratu'ya dört dikiş 
   78. dakikada Bekir'in darbesiyle sakatlanan Bratu'nun sağ ayağına dört dikiş atıldı. Sahayı sedyeyle terk eden futbolcunun kramponla yaralandığı görüldü ve sağlık heyeti tarafından soyunma odasında tedavisi yapıldı. 
   
   Hepsi okumuş çocuklar 
   CİM-BOM, arkasında üniversitelilerin desteğini buldu. Fırat Üniversitesi'nde okuyan 500'e yakın Sarı-Kırmızılı öğrenci, Galatasaray'a destek verdi. Ancak ev sahibi seyirci ilgi göstermedi, tribünde yer yer boşluklar oluştu. 
   
   
</TEXT>
</DOC>
