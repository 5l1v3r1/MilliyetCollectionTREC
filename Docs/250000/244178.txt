<DOC>
<DOCNO> 244178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko22.html </URL>
<DATE> 2004/05/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
IMF Heyeti bu hafta Türkiye'ye gelecek... 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam başkanlığındaki heyet, bu hafta Türkiye'ye gelecek. 
     Hazine Müsteşarlığı'ndan yapılan açıklamaya göre, IMF ile yürütülmekte olan stand-by düzenlemesinin 8. Gözden Geçirme çalışmalarını ve IMF'nin mutad 4. madde görüşmelerini gerçekleştirmek üzere Moghadam başkanlığındaki bir heyet, 3 Haziran tarihi itibariyle Türkiye'de temaslarına başlayacak. 
     Açıklamaya göre, söz konusu heyete, bir süre için IMF İcra Direktörlerinden Willy Kiekens ve Avrupa Bölümü Direktörü Michael Deppler da katılacak Heyet, İstanbul'da temaslarda bulunduktan sonra, 8 Haziran tarihinde Ankara'daki resmi görüşmelerine başlayacak. 
     8. Gözden Geçirme çalışmaları sırasında program kapsamında, makro ekonomik gelişmeler, kamu maliyesi ve para politikası ile yapısal reform alanlarında kaydedilen ilerlemeler değerlendirilecek. 
     Bu kapsamda kamu maliyesindeki başarılı performansın kalıcı kılınması için yürütülmekte olan vergi idaresi ve sosyal güvenlik alanlarındaki yapısal reform çalışmaları ile bankacılık sektörü ve özelleştirme konularındaki gelişmeler ele alınacak. Heyetin ziyareti sırasında 8. Gözden Geçirme'nin yanı sıra, IMF'nin Ana Sözleşmesi gereğince tüm üye ülkelerle düzenli aralıklarla gerçekleştirdiği 4. Madde görüşmeleri de yapılacak. 4. Madde görüşmeleri kapsamında ülkelerin orta ve uzun vadeli ekonomi politikaları değerlendiriliyor. 4. Madde görüşmeleri çerçevesinde, IMF heyeti kamu kuruluşları, özel sektör temsilcileri ve sivil toplum örgütleriyle görüşmelerde bulunacak. 
     Heyetle yapılacak görüşmelerde, 2005 ve sonrası döneme ilişkin Türkiye ve IMF ilişkileri konusunda da ilk görüş ve değerlendirmeler ele alınacak. 
     Bu kapsamdaki görüşmelerin, 8. Gözden Geçirme ve Madde IV Görüşmelerini izleyen dönemde devam etmesi ve sonuçlandırılması öngörülüyor. 
     
</TEXT>
</DOC>
