<DOC>
<DOCNO> 206090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur31.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'de öğretmen açığı yok, dağılımda çarpıklık var" 
</HEADLINE>
<TEXT>

     Milli Eğitim Bakanı Hüseyin Çelik, ''Türkiye'de öğretmen açığı değil, dağılımda çarpıklık var'' dedi. 
     Bakan Çelik, Milli Eğitim İl Müdürlüğü'nde, İl Müdürü Kamil Aydoğan tarafından verilen brifingten sonra yaptığı konuşmada, öğretmen açığı konusuna değindi. Türkiye'de öğretmen açığı bulunmadığını, ancak dağılımda çarpıklık olduğunu ifade eden Çelik, ''Kimi yerde fazlalık, kimi yerde açık var. Bir öğretmene 21 öğrenci düşmesi Avrupa standardıdır. İzmir'de bunu yakaladık'' dedi. 
     İmar Yasası'nın 18. maddesinde yapılan değişikliklerle, düzenleme ortaklık payı içine öncelikle okul yerlerini koyduklarını bildiren Bakan Çelik, okul yerleri için ayrılan alanlara bundan sonra bedel ödenmeden sahip olunacağını söyledi. İl Milli Eğitim müdürlerinin Hazine arsalarını kendilerine bildirmesini isteyen Çelik, şöyle konuştu 
     ''Başbakan Erdoğan, bütün bakanlara, Milli Eğitime arsa bulunması konusunda yardım edilmesi direktifini verdi. Gözünüze kestirdiğiniz arsayı bize bildirin, Maliye Bakanlığı'ndan isteyelim. Kime tahsis edildiyse iptal ettirelim, oralara okul yapalım. Vatandaşlarla da davalık yeriniz varsa, Milli Emlak ile takas yoluna gideceğiz. Vatandaşın 3 dönümlük yeri okul arazisi olarak ayrılmışsa, başka da bir şey yapılmıyorsa, biz de ona para ödeyemiyorsak, kamulaştıramıyorsak 8 dönümlük hazine arazisi ile takas edeceğiz. İlköğretimde küçük çocuklarımızın sabahın köründe okula gidip gece karanlığında eve dönmemesi için tekli eğitim diyoruz. Kültür Bakanlığı ile görüştük, tüm okulları kültür ve sanat eğitimine açacağız. Okullardaki internet ağını, bir disiplin içinde halkın kullanımına açacağız.'' 
     
     ''OKULLARIN SU BORCU İÇİN YASA ÇIKARACAĞIZ'' 
     Bakan Çelik, okulların su borcu konusunda bir yasa çıkararak, ödenmeyen borçların legalleştirilmesinin doğru olacağını ifade etti. Hükümetin bu yıl 60 bin yerleşim yerinde kitap dağıttığını da belirten Çelik, şöyle devam etti 
     ''Kimisi için bu kitapların parası önemli değil. Ama benim gibi Ankara'da, İzmir'de yaşayan velilerin önüne öğretim öncesi liste veriliyordu. 15-20 gün, kitapçı kitapçı geziliyordu. Bunlar temin edilemiyordu. Büyükşehirlerde bulunamayan kitaplar Doğu'da, Güneydoğu'da nasıl bulunsun. İlk defa 15 Eylül'de çocuklarımızın önüne kitaplarını disiplinli bir şekilde koyduk. Bu kitapların içine israf olmasın diye bir kağıdın önüne Başbakanımız Recep Tayyip Erdoğan'ın ve Milli Eğitim Bakanı olarak benim mesajlarımızı koyduk. Bunu da eleştirdiler. Çocuklarımıza siyasi propaganda yapmadık. İstismar edildi. Ancak vatandaşların vergilerinden toplanan paralarla bu kitapları onların çocuklarına sunduk. Önümüzdeki yıl da kitap dağıtımına devam edeceğiz.'' 
     
     BİLGİSAYAR TEKNOLOJİSİ 
     Bilgisayar teknolojisinin eğitimde kullanılmasının önem taşıdığını, uzmanlık ve başöğretmenlik için başvurularda öncelikle bilgisayar kullanma şartı aranacağını kaydeden Bakan Çelik, Türkiye'de öğretmenlerin bilgisayar kullanma eğitiminin öncelikleri arasında yer aldığını söyledi. 
     ''F-16 uçağımız var, pilotumuz yok gibi'' diyen Çelik, şöyle konuştu 
     ''Türkiye'de birçok okula bilgisayar almışız. En ücra köşelere kadar bunu yetiştirmişiz. Ama bunu kullanan öğretmen olmayınca, kendilerine zimmetli olduğu için üstüne bir dantelli örtü koymuşlar, kapısına da kilit vurmuşlar. Kullanılmamaktan bozulan bilgisayarımız var. Eğitimi geliştirmek için Dünya Bankası'ndan 300 milyon dolarlık kredi aldık. AB'den de 150 milyon euroluk karşılıksız yardım aldık. Kara tahta, tebeşir, öğretmen, öğrenci dörtlüsü dönemi bitti. Tabelayla okul olmaz. Öğretmen, veli öğrenci ilişkisini bilgisayar teknolojisiyle çağdaş hale getirebiliriz.'' 
     
     ÖĞRETMENLERİ EV SAHİBİ YAPMA PROJESİ 
     Bakan Çelik, devletin öğretmene lojman veremediğini, bunun için Toplu Konut İdaresi ile işbirliği yaparak, öğretmeni uzun vadeli ev sahibi yapma projeleri olduğunu bildirdi. 
     Eğitim portalı hazırlıklarının devam ettiğini, öğrenci ve öğretmenlerin yararlanacağı tüm linklerin burada bulunacağını, bilgisayardan ders konusunda yararlanmak isteyen öğrenci ve öğretmenlere rahat ulaşacakları adresler sunacaklarını belirten Bakan Çelik, şöyle devam etti 
     ''Çocuk meclisini 13 Ocak'ta TBMM Başkanı Bülent Arınç ile başlatacağız. İlköğretim yönetmeliğinde değişiklik yaparak çocuğu birey olarak muhatap aldık. Bizi mahkemeye verdiler. Bunu iptal ettirmek için 'Ne demek sözleşme imzalamak, çocuklarla sözleşme mi olur ' dediler. Biz çocuklarımızın itaatkar kullar olarak değil, Cumhuriyet Türkiyesi'nin hür düşünen beyinleri olarak yetişmesi için bunu getirdik. Türkiye, gerçek demokrasiye eğitimle geçer.'' Bakan Çelik, toplantıdan önce Mazhar Zorlu Anadolu Teknik ve Plastik Endüstri Meslek Lisesi'nde incelemede bulundu. İşadamı Mazhar Zorlu ile okulu gezdi, öğrencilerle sohbet etti. 
     Endüstriyel otomasyon bölümünde okuyan öğrenciler, Bakan Çelik'ten üniversiteye girişte yaşadıkları sıkıntının giderilmesini istedi. Bakan Çelik de bunun en kısa sürede halledileceğini söyledi. 
     
</TEXT>
</DOC>
