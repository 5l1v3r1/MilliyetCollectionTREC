<DOC>
<DOCNO> 224509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy01.html </URL>
<DATE> 2004/03/22/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Erdoğan, 51 işadamıyla ''Davos usülü'' yemek yedi 
</HEADLINE>
<TEXT>

     Başbakan Recep Tayyip Erdoğan, Danışmanı Cüneyt Zapsu'nun, AK Parti İstanbul Büyükşehir Belediye Başkan adayı Kadir Topbaş'a destek için verdiği yemeğe katıldı. 
     Başbakan Erdoğan, Zapsu'nun Sarıyer Alsit Sitesi'ndeki evinde verilen yemeğe saat 21.40'ta geldi. 
     Basın mensuplarının alınmadığı yemeğe, Sakıp Sabancı, Ömer Sabancı, Bülent Eczacıbaşı, Can Paker, Cem Kozlu, Demir Sabancı, Ersin Özince, Ferit Şahenk, Feyyaz Berker, Halit Narin, Hüsamettin Kavi, İbrahim Bodur, İshak Alaton, Mehmet Ali Yalçındağ, Mehmet Emin Karamehmet, Münci İnci, Nazif Zorlu, Nurettin Çarmıklı, Oğuz Satıcı, Adnan Polat, Tuncay Özilhan, Rona Yırcalı'nın aralarında bulunduğu işadamları ile Cüneyt Zapsu'nun ağabeyi Aziz Zapsu, Kadir Topbaş'ın oğlu Hüseyin Ersan Topbaş ve AK Parti İstanbul İl Başkanı Mehmet Müezzinoğlu katıldı. 
     Toplam 51 kişinin yer aldığı yemeğe davet edilen Koç Holding Yönetim Kurulu Başkanı Mustafa Koç'un ise yurtdışında olduğu için katılamadığı öğrenildi. 
     
     ''DAVOS USULÜ'' YEMEK 

     Verilen bilgiye göre, Davos toplantılarından esinlenerek düzenlenen akşam yemeğinde, konukların 5 masada oluşturulan oturma düzenine göre yerleştirildikleri belirtildi. Buna göre, her masanın bir şefi olduğunu belirten yetkililer, masa şefleri Başbakan Recep Tayyip Erdoğan, Kadir Topbaş, Cüneyt Zapsu, Mehmet Müezzinoğlu ve AK Parti Sarıyer Belediye Başkan adayı Yusuf Tülün'ün, 20 dakikada bir çalınan zilin ardından oturdukları masayı değiştirerek işadamlarıyla sohbet ettiklerini bildirdiler. 
     Yemekte konuklara enginar tabağı, su böreği, buğulama levrek ve tatlı ikram edildiği öğrenildi. 
     Zapsu'nun Topbaş'a destek amacıyla yemek verdiğini belirten yetkililer, Başbakan Erdoğan'ın da ''baş konuk'' olarak yemeğe katıldığını kaydettiler. 
     
</TEXT>
</DOC>
