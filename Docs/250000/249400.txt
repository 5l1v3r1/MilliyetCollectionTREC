<DOC>
<DOCNO> 249400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun13.html </URL>
<DATE> 2004/06/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Allavi ABD, Irak ordusunu dağıtarak hata yaptı 
</HEADLINE>
<TEXT>

     Irak Başbakanı İyad Allavi, terörizmle mücadele ile güvenliğin tekrar sağlanmasına katkı sağlaması amacıyla daha fazla uluslararası yardım talebinde bulundu. 
     Allavi, başkent Bağdat'ta düzenlediği basın toplantısında, uluslararası topluluktan, ülkesine yapılan yardımı artırması çağrısında bulundu ve tüm kaynaklarını, Irak güvenlik kuvvetlerinin terörizmle mücadele eğitimine yönlendirileceklerini söyledi. 
     Irak Başbakanı, ''Ancak bu kuvvetlerin, özellikle teçhizat konusunda yardıma ihtiyaçları var. Kuvvetlerimiz tamamen yeterli kapasiteye ulaşıncaya kadar dostlarımızın yardımına ihtiyacımız olacak'' dedi. 
     İlave uluslararası yardımın yakında yapılacağını umduklarını kaydeden Allavi, Arap ve Müslüman dünyasından da yardım talebinde bulundu. 
     Allavi, ABD'nin önderlik ettiği koalisyon kuvvetlerinin, Irak ordusunu dağıtarak hata yaptığını söyledi ve hükümetinin, bazı bölgelerde durumu kontrol altına almak için acil yasalar getirmeyi düşündüğünü belirtti. 
     Ulusal güvenliğin sağlanabilmesi için bakanlar düzeyinde bir komite oluşturulacağını kaydeden Allavi, yine güvenlikle ilgili tüm girişimlere hakim olmak amacıyla ''Ortak Operasyonlar Merkezi'' kurulacağını söyledi. 
     
</TEXT>
</DOC>
