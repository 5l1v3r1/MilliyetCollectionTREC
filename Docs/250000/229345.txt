<DOC>
<DOCNO> 229345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo04.html </URL>
<DATE> 2004/04/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ülkerspor, Avrupa'da yarın 184. maçına çıkıyor... 
</HEADLINE>
<TEXT>

     Basketbolda Erkekler Avrupa Ligi 2. tur 6. maçında yarın Pamesa Valencia ile karşılaşacak Ülkerspor, Avrupa kupalarında 184. maçına çıkıyor. 
     Turuncu-yeşilliler, 10 yıllık Avrupa serüveninde, bugüne dek yaptığı 183 maçta 86 galibiyet, 96 yenilgi ve 1 beraberlik aldı. 
     
     İSPANYOL TAKIMLARIYLA MAÇLARI 
     Ülkerspor'un, İspanyol ekiplerine karşı üstünlüğü bulunmuyor. 
     İspanyol takımlarıyla bugüne dek 24 maç yapan turuncu-yeşilliler, 15 yenilgi ve 9 galibiyet elde etti. 
     Türk ekibi, Avrupa kupalarındaki en farklı skorlu yenilgilerini İspanya'nın FC Barcelona takımından aldı. Bu sezon deplasmanda yaptığı ilk maçta rakibine 35 sayı farkla yenilen Türk ekibi, en farklı skorlu deplasman yenilgisine uğradı. FC Barcelona ile 1995-96 sezonunda Avrupa Şampiyon Kulüpler Kupası çeyrek finalinde karşılaşan Ülkerspor, İstanbul'daki ilk maçı 28 sayı farkla yitirerek, Avrupa kupaları tarihinde kendi sahasındaki en farklı skorlu yenilgiyi almıştı. 
     
     PAMESA VALENCIA İLE 2. MAÇ 
     Ülkerspor, yarınki rakibi Pamesa Valencia ile tarihinde 2. kez karşı karşıya gelecek. 
     Turuncu-yeşilliler, İstanbul'da bu sezon yapılan ilk maçta rakibine 81-77 yenilmişti. 
     Türk ekibi, Avrupa kupalarında İspanyol ekiplerinden 11 kez FC Barcelona, 4 kez Real Madrid, 2'şer kez TDK Manresa, Unicaja Malaga, Estudiantes ve TAU Ceramica Vitoria takımlarıyla karşı karşıya geldi. 
     
</TEXT>
</DOC>
