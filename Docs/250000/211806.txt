<DOC>
<DOCNO> 211806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/ekonomi/eko02.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerekirse biz de tahkime gideriz' 
</HEADLINE>
<TEXT>

   Enerji Bakanı Güler, yüksek maliyetli yap - işlet - devret sözleşmelerinde uluslararası tahkim yolunu sadece şirketlerin değil, Bakanlığın da kullanabileceğini söyledi 
      EKONOMİ SERVİSİ 
   
   Enerji Bakanı Hilmi Güler, geçmişte imzalanan yüksek maliyetli enerji alım ihalelerine ilişkin yap - işlet - devret YİD sözleşmeleri için şirketlerle görüşmelerde belli bir noktaya gelindiğini söyledi. 
   Güler, CNN Türk'e yaptığı açıklamada, "Hukuk kuralları altında bunları çözmeye çalışıyoruz, belli bir noktaya geldik. Bu arada şirketler de bunu tahkim konusu yapabilir, biz de yapabiliriz, gerekirse yapacağız. Çünkü bunlar meşru" diye konuştu. Devletin, 1990'ların başında yapılan bazı YİD sözleşmeleri gereği aldığı elektriğin fiyatı, TEDAŞ'ın perakende satış fiyatının üstünde olduğu için devlet yıllardır zarar ediyor. Mevcut durumda işletmede olan 22 YİD santralın 10 tanesi ve beş yap - işlet santralı sözleşmelerinde Hazine alım garantisi bulunuyor. 
   
   'Özelleştirme hızlanmalı' 
   Enerji Bakanı Hilmi Güler, özelleştirmede çok süratli olacaklarını belirterek, hiçbir tavizde bulunmayı düşünmediklerini belirtti. Güler, Türkiye Enerji Forumu'nda yaptığı konuşmada, "Özelleştirmede beklemeye dahi tahammülümüz yok. Çok süratli olarak dağıtımdan başlamak üzere iletim tesislerini özelleştireceğiz. Bunda mutabakata vardık. Şu an son hassas düzenlemeleri yapıyoruz. Devlet bu noktada daha çok iletimi elinde tutacak ve yönlendirici olacak" dedi. 
   
   EPDK'dan DPT'ye suçlama Yatırımcıyı tedirgin ediyor    Enerji Piyasası Düzenleme Kurumu EPDK Başkanı Yusuf Günay, Devlet Planlama Teşkilatı'nın DPT enerjide piyasa modelinin arz güvenliği risklerini bertaraf edemeyeceği yönündeki görüşlerine tepki göstererek, "Ülkemiz yıllardır 'her şeyin en iyisini bilen' kamu görevlilerinin aldığı kararlardan muzdariptir" dedi. Türkiye Enerji Forumu'nda konuşan Günay, ulusal enerji politikasının, alım ve Hazine garantili bir sistemden vazgeçmek ve rekabetçi bir yapıyı benimsemek olduğunun unutulduğunu savundu ve bu durumun serbest piyasaya inanan yatırımcıları tedirgin ettiğini söyledi. 
   
   
</TEXT>
</DOC>
