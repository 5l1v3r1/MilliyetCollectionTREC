<DOC>
<DOCNO> 207752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo22.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin hazırlık maçı iptal oldu 
</HEADLINE>
<TEXT>

     Birinci Süper Lig'de ikinci yarı hazırlıklarını Antalya'da sürdüren Fenerbahçe'nin bu akşam Rus takımı Amkar Perm ile yapacağı hazırlık maçı iptal oldu. 
     Rus takımının bazı oyuncularının kamp yaptıkları Atlantis Otel'in asansöründa mahsur kaldığı için maçın oynanacağı sahaya gelemediği açıklandı. Sarı-lacivertliler, karşılaşmanın başlama saatinden önce sahaya gelerek maç için kısa bir süre yoğun yağmur altında ısınma çalışması yaptılar. Ancak rakibin gelmeyeceğini öğrenen teknik heyet, futbolcuları yaklaşık 15 dakikalık çalışmanın ardından soyunma odasına geri çekti. 
     Sarı-lacivertli kafile, maçın başlaması için rakibini 1 saatten fazla bekledikten sonra sahadan ayrıldı. 
     Fenerbahçe Futbol Takımı İdari İşler Sorumlusu Volkan Ballı, sahadan ayrılırken yaptığı açıklamada, rakiplerinin asansörde mahsur kaldığını bildirerek, ''Onların bu durumunu da düşünerek maçı iptal ettik'' dedi. 
     Bu arada sarı-lacivertli takım, ısınmak için Volkan, Ali, Luciano, Thomas, Petkov, Rebrov, Ümit, Selçuk, Mahmut, Hooijdonk ve Nobre 11'iyle sahaya çıktı. 
     
</TEXT>
</DOC>
