<DOC>
<DOCNO> 240542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur02.html </URL>
<DATE> 2004/05/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
"Rocky", mahkemelere düştü... 
</HEADLINE>
<TEXT>

     Ringlerin ''yenilmez yumruğu'' Rocky Balboa, mahkeme koridorlarına düştü. Ünlü aktör Sylvester Stallone, ''Rocky 6'' filmini çekmesine engel oldukları gerekçesiyle, iki film, bir yapım şirketini dava etti. 
     Internetteki ''eonline'' sitesinin haberine göre, Stallone, dev film şirketleri United Artist, MGM Studios ile yapım şirketi Chartoff-Winkler Productions ile mahkemelik oldu. 
     Bu şirketleri ''Rocky VI'' filmini çekmesini ''baltalamakla'' suçlayarak mahkemeye veren Stallone, dava dilekçesinde, ''Bu şirketler, benim fikir babası olduğum projenin karını paylaşmak istedikleri için çalışmamı engellediler'' iddiasında bulundu. 
     Los Angeles'ta görülen davada dev şirketlerle ''ringe çıkan'' Stallone, ''Rocky'' filmini Broadway sahnesine getirmeyi amaçladığını, ancak bunun engellendiğini dile getirdi. 
     MGM ile anlaştığını, ancak şirketten bir yapımcının filmi oğlunun yönetmesinde ısrar etmesi yüzünden projenin suya düştüğünü belirten Stallone, daha sonra müzikal fikrinin ortaya çıktığını, ancak bu kez de stüdyonun kendisinin fikir babası olduğu projeden kar payı istediğini kaydetti. 
     Stallone, ayrıca, her iki şirketin de kendisinin NBC için yaptığı ''The Contender'' adlı boks şovunu öğrendikleri için ''Rocky 6'' projesine engel olduklarını iddia etti. 
     MGM şirketinin sözcüsü ise yaptığı açıklamada, davayı önemsemediklerini, Stallone'nin iddialarını ise dayanaksız bulduklarını kaydetti. 
     İlk ''Rocky'' filmini 1976 yılında çeviren Sylvester Stallone, daha sonra sırasıyla 1979'da ''Rocky 2'', 1982'de ''Rocky 3'', 1985'te ''Rocky 4'' ve son olarak da 1990 yılında ''Rocky 5'' için kamera karşısına geçmişti. 
     
</TEXT>
</DOC>
