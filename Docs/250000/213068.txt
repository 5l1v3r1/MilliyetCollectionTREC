<DOC>
<DOCNO> 213068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun20.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Savaş kararımız soruşturma konusu edilemez" 
</HEADLINE>
<TEXT>

     İngiltere Başbakanı Tony Blair, savaşa hükümet olarak kendilerinin karar verdiğini, bunun parlamentoda tartışılabileceğini, ancak bir komisyon tarafından soruşturulamayacağını bildirdi. 
     Blair'in parlamentoda soruları yanıtladığı sırada, Liberal Demokrat Parti lideri Charles Kennedy kendisine, politik kararlar dahil edilmediği için temsilci vermeyi reddettiği soruşturmanın kapsamının neden dar tutulduğunu sordu. 
     Blair, bu soruyu yanıtlarken, soruşturmanın, hükümetin savaş kararına temel hazırlayan istihbarat bilgileri üzerine kurulduğunu hatırlatarak, ''Bir komisyon, ancak bunu soruşturabilir. Hükümetin kararının doğruluğunu soruşturması mümkün de, doğru da değildir. Hükümetin aldığı kararı ise parlamento tartışabilir. Biz buna açığız. Ama demokratik bir sistemde hükümetin aldığı karar, ancak parlamentoda tartışılır'' dedi. 
     Bir politikacının aldığı kararın bir komisyon tarafından soruşturulmasının demokrasinin özünü tahrip edeceğini de savunan Blair, bu tartışmaların başından bu yana BBC'nin bağımsızlığını hedef aldıkları yolundaki bir eleştiriyi ise, ''Biz her zaman bu yayın kurumunun bağımsızlığına saygı gösterdik'' diyerek reddetti. 
     Blair, bir milletvekilinin, ''Irak savaşı sırasında sizi utandıran bir karar aldınız mı ya da bir davranışta bulundunuz mu'' şeklindeki sorusuna da ''Hayır, aldığım kararların hiçbirinden utanmıyorum. Bu doğru bir karardı ve barışı korumaya yönelikti'' yanıtını verdi. 
     Blair, soruları yanıtladıktan sonra, yine parlamento genel kurul salonunda Lord Hutton'ın Dr. David Kelly'nin ölümüyle ilgili olarak hazırladığı raporun genel görüşmelerine katıldı. 
     
</TEXT>
</DOC>
