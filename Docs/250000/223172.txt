<DOC>
<DOCNO> 223172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo05.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... New Jersey, Kings karşısındaki yenilgi serisine son verdi 
</HEADLINE>
<TEXT>

     ABD Profesyonel Basketbol Ligi'nde NBA 21. hafta mücadelesine, bu sabaha karşı yapılan 8 maçla devam edildi. 
     Pasifik Grubu lideri Sacramento Kings'i sahasında 94-77 yenen Atlantik Grubu lideri New Jersey Nets, bu galibiyetle rakibi karşısındaki 3 maçlık yenilgi serisine son verdi. 
     Manhattan'daki şiddetli kar fırtınası nedeniyle, Sacramento'nun salona zamanında gelemediği maçta Nets adına, 24 sayı, 9 ribaunt ve 5 asistle oynayan Kerry Kittles, 20 sayı, 8 ribaunt ve 2 asistle oynayan Rodney Rogers ile 19 sayı ve 3 asistle oynayan Richard Jefferson galibiyete katkıda bulundular. 
     Salona geç gelmesinin de etkisiyle maça kötü başlayan Kings'de ise Mike Bibby'nin 17 sayı, 2 ribaunt ve 5 asist ile Chris Webber'ın 15 sayı, 9 ribaunt ve 2 asistlik performansları galibiyet için yeterli olmadı. 
     Böylece New Jersey, 66. maçında 41. galibiyetini alırken, Sacramento ise 67. maçında 18. yenilgisini almış oldu. 
     
     GÜNÜN EN SKORERİ, 39 SAYIYLA STEPHEN JACKSON 
     Öte yandan günün en bol skorlu karşılaşması ise Atlanta Hawks ve Seattle Supersonics arasında oldu. 
     Seattle'a 118-110 yenilen Atlanta'da Stephen Jackson, 39 sayı, 7 ribaunt ve 1 asistlik oyun çıkararak günün en skorer ismi oldu ancak takımını yenilgiden kurtaramadı. 
     19 sayı, 10 ribaunt ve 3 asistle Bob Sura ile 18 sayı,7 ribaunt ve 8 asistle Jason Terry'nin performansları da galibiyete yetmedi. 
     Seattle'da ise kariyerinin en yüksek sayısına ulaşan Brent Barry, 28 sayı, 6 ribaunt ve 9 asist ile Ray Allen, 27 sayı, 9 ribaunt ve 10 asistlik performanslarıyla takımlarını galibiyete taşıyan isimler arasında yer aldı. 
     Böylece Atlanta 67. maçında 46. yenilgisini, Seattle ise 68. maçında 29. galibiyetini almış oldu. 
     Lige, yarın sabaha karşı yapılacak 8 maçla devam edilecek. 
     
     NBA'da günün maçlarında alınan sonuçlar şöyle 
     Cleveland Cavaliers-Chicago Bulls 111-87. 
     New York Knicks-Washington Wizards 114-110. 
     New Jersey Nets-Sacramento Kings 94-77. 
     Miami Heat-New Orleans Hornets 96-83. 
     Atlanta Hawks-Seattle Supersonics 110-118. 
     Milwaukee Bucks-Portland Trail Blazers 99-100. 
     Memphis Grizzlies-Philadelphia 76'ers 82-79. 
     Phoenix Suns-Los Angeles Clippers 98-110. 
     
</TEXT>
</DOC>
