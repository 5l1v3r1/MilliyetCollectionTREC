<DOC>
<DOCNO> 236243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo09.html </URL>
<DATE> 2004/04/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe Kadıköy'de, kulağı Gaziantep'te... 
</HEADLINE>
<TEXT>

     Son lig maçında Beşiktaş'ı deplasmanda yenerek şampiyonluk yolunda önemli bir engeli geçen lider Fenerbahçe, yarınki Ankaragücü maçından da galibiyetle ayrılmak istiyor. 
     Ligde son 3 haftaya girilirken Trabzonspor'un 2 puan önünde liderliğini sürdüren Fenerbahçe, Ankaragücü maçından 3 puanla ayrılarak son 2 haftaya da lider girip, şampiyonluk yolunda avantajını korumayı hedefliyor. 
     Fenerbahçeli taraftarların, Kadıköy'deki Ankaragücü maçında tribünleri tamamıyla doldurması bekleniyor. Bir yandan statta takımlarını destekleyecek sarı-lacivertlilerin, kulakları ise aynı saatte yapılacak Gaziantepspor-Trabzonspor maçında olacak. 
     Fenerbahçe, bu akşam yapacağı antrenmanın ardından Samandıra Tesisleri'nde kampa girecek. 
     
     SERHAT CEZALI 
     Fenerbahçe'de, yarınki maçta sarı kart cezalısı olan Serhat forma giyemeyecek. 
     Teknik direktör Christoph Daum'un Ankaragücü karşısında Serhat'ın yerine Mehmet'e görev vermesi bekleniyor. 
     Sarı-lacivertlilerde, 3'er sarı kartı bulunan Van Hooijdonk ve Mehmet ise sarı kart cezası sınırında bulunuyor. 
     
     FATİH VE KEMAL SAKAT 
     Fenerbahçe'de, Serhat'ın dışında sakatlıkları bulunan Fatih ve Kemal de yarınki maçta oynayamayacak. 
     Alman teknik adamın, Fatih'in yokluğunda, Beşiktaş maçında savunmanın sol tarafında oynayan Ali Güneş'e Ankaragücü maçında sağ tarafta yer vermesi, savunmanın solunda ise Mahmut Hanefi'yi oynatması bekleniyor. Daum'un, Beşiktaş maçında sakatlanan Fatih'in yerine ikinci yarıda oyuna aldığı Selçuk'u da yarınki maçta savunmanın sağında oynatıp, Ali'ye yine sol tarafta görev vermesi de olasılıklar arasında yer alıyor. 
     Petkov'un da yine yabancı oyuncu kontenjanı nedeniyle tribüne çıkması bekleniyor. 
     
     BİLETLERİN BÜYÜK BÖLÜMÜ SATILDI 
     Fenerbahçeli taraftarlar, Ankaragücü maçı için satışa çıkarılan maç biletlerine büyük ilgi gösterdi. 
     Sarı-lacivertli taraftarlar, şampiyonluğa giden takımlarını yalnız bırakmamak için, Biletix bayilerinden satışa çıktığı çarşamba günü kale arkası tribün biletlerini tamamıyla tüketti. Biletix yetkileri bugün öğle saatleri itibariyle ellerinde yalnızca maraton tribüne ait çok az sayıda biletin kaldığını açıkladılar. 
     
     MUHTEMEL 11 
     Fenerbahçe'nin Ankaragücü maçına şu muhtemel 11 ile çıkması bekleniyor 
     Volkan, Ali Güneş, Luciano, Tomas, Mahmut Hanefi Selçuk , Mehmet, Ümit, Aurelio, Tuncay, Van Hooijdonk, Nobre. 
     Fenerbahçe Şükrü Saracoğlu Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Cem Papila yönetecek. 
     
</TEXT>
</DOC>
