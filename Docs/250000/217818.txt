<DOC>
<DOCNO> 217818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur34.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Aralık 2004'te netice alacağımıza güvenimiz tamdır 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'nin Aralık 2004'te AB'den müzakere tarihi konusunda netice alacağına inandığını dile getirerek, ''Olu oldu, olmadı biz Türkiye'yiz, yolumuza devam ederiz'' dedi. 
     Erdoğan, Aksaray'da Hükümet Meydanı'nda vatandaşlara seslendi. 
     3 Kasım'da milletin AK Parti'ye yüklediği sorumluluk bilinciyle hareket ettiklerini ifade ederek başladığı konuşmasında Erdoğan, ''ayakta duramayan'' bir hükümeti devraldıklarını anlattı. 
     İktidara geldikten sonra durumun değiştiğini, göstergelerde olumlu gelişmeler sağlandığını anlatan Erdoğan, artık Türkiye'nin dünyada da farklı bir itibara kavuştuğunu belitti. 
     Daha önce vatandaşın cebindeki paranın enflasyon canavarıyla eridiğini, her gün elektriğe, akayakıta zamları yapıldığını ifade eden Erdoğan, ''Ama şimdi öyle değil'' dedi. 
     İktidara geldiklerinde bir yıl ''bizden birşey beklemeyin, 3 yılın sonunda ceplerinize birşeyler girecek'' dediklerini anımsatan Başbakan Erdoğan, bir yıl bitmeden yaptıkları icraatı anlattı. 
     Yeni eğitim-öğretim yılında ücretsiz kitap dağıtıldığını, 1.5 milyon aileye toplam 800 bin ton kömür yardımı yapıldığını anımsatan Erdoğan, bu işler yapılırken yüzde 30'larda devraldıkları enflasyonu da 11 puan düşürmeyi başardıklarını ifade etti. Erdoğan, bugün başlayan bir uygulama ile de köylülere düşük faizle tolam 2 katrilyon liralık kredi kaynağı sunulduğunu belirtti. 
     
     MESLEK LİSELERİ KATSAYISI 
     Başbakan Erdoğan, meslek lisesi mezunlarının üniversite sınavında uygulanan katsayı sorunu da ortadan kaldıracaklarını ifade ederek, ''Bu engeli kaldırmaya mahkumuz, mecburuz. Kimsenin bu işi sağa sola çekmeye hakkı yok. Toplumsal mutabakata ihtiyaç var, bu kararı aziz milletimiz verdi. Bizim görevimiz, bunu yasamadan çıkarmak. Ondan sonrası kusura bakmayın, ilgili kurumların sorunudur'' diye konuştu. 
     Erdoğan, kendisinin ''fakir aile çocuğu'' olduğunu ifade ederek, makam ve mevkilerin geçici olduğunu söyledi. 
     Bu makam ve mevkilerin kendilerini hiçbir zaman şımartmadığını ve şımartmayacağını ifade eden Erdoğan, Aksaraylılar'dan yerel yönetim seçimlerinde partisine oy vermelerini istedi. 
     Konuşmasında duble yol yapımına da değinen Erdoğan, bir muhalefet liderinin bu yollarda oluştuğu iddia edilen bir çukurun başında verdiği pozu gazetede gördüğünü anlattı. Muhalefetin, hükümetinin yaptıklarını hayal dahi edemeyeceğini savunan Erdoğan, ''Atatürk'ün ifadesiyle inşallah muasır medeniyetlerin üzerine Türkiye'yi çıkaracağız'' dedi. 
     Erdoğan, benzin ve mazota küçük bir zam yapılacağını da anımsatarak, belki doğalgaza da zam yapabileceklerini, ancak yapılan çalışmalardan olumlu sonuç alınması halinde bu zammın tekrar kaldırılacağını belirtti. 
     Bugüne kadar ülke kaynaklarının hep hortumlara gittiğini ifade eden Erdoğan, artık hortumların kesildiğini ve paraların vatandaşa hizmet olarak geri döndüğünü söyledi. 
     Başbakan Erdoğan, şu anda AB'ye girme konusunda kararlı adımlarla yürüdüklerini ifade ederek, şunları söyledi 
     ''Biz, AB'ye onurumuzla gireriz, biz AB'ye emin adımlarla gireriz. Şunu unutmayın, düşüncesine güvenmeyen düşünce özgürlüğünden korkar. Şunu unutmayın, inancına güvenmeyen inanç hürriyetinden korkar. Şunu unutmayın, kendisine güvenmeyen bütün insanlardan korkar. Bizim böyle bir korkumuz yok, onun için de AB'nin bütün yetkilileriyle görüşüyoruz, konuşuyoruz. Onlar da aynı şekilde bize güven duyuyorlar. Aralık 2004'te müzakere süreci ile ilgili netice alacağımız noktasında güvenimiz tam. Oldu oldu, olmadı dünyanın sonu değil. Aynen biz yolumuza devam ederiz. Biz hangi ecdadın torunuyuz, önce onu bilsinler. Nereden geliyoruz, onu bilsinler.'' Erdoğan, ''geldik biz dünyaya millet, milliyet nedir öğrettik'' dizesini meydandaki vatandaşlara okuyarak, ''Öyleyse hiç korkmamıza gerek yok. Emin adımlarla yürüyoruz, size güveniyoruz, inanıyoruz'' diye konuştu. 
     Başbakan Erdoğan, yerel seçimlere az kaldığını ifade ederek, partililerden ele omuz omuza çalışmalarını istedi. 
     Erdoğan, daha sonra, valiliğe geçerek, burada ilin sorunları hakkında kısa bir brifing aldı. 
     Başbakan Erdoğan, helikopterle saat 17.25'te Ankara'ya hareket etti. 
     
</TEXT>
</DOC>
