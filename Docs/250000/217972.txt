<DOC>
<DOCNO> 217972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun43.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Arafat'ın karargahına girişi engelledi 
</HEADLINE>
<TEXT>

     İsrail askerleri, Filistin lideri Yaser Arafat'ın Batı Şeria'nın Ramallah kentinde bulunan ve El Fetih toplantısının yapıldığı karargahına girişi engellediği bildirildi. 
     Görgü tanıkları, İsrail ordusuna ait askeri ciplerin bir yıldır ilk defa karargahın girişini kapattığını, içeri giren ve çıkanların kimliklerinin kontrol edildiğini ve askerlerin bölgede 8 saat kadar kaldığını söylediler. 
     Aracıyla karargaha yaklaştığı sırada, silahlarını kendisine doğrultan askerler tarafından engellenmek istenen, ancak askerlerin tanıması üzerine binaya girmesine izin verilen Filistinli üst düzey güvenlik yetkilisi Cibril Receb, ''İsrail ordusunun El Fetih toplantısının huzurunu kaçırmak istediğini'' söyledi. 
     İsrail ordusu ise askerlerin rutin operasyon yürüttüğünü öne sürdü, ancak ziyaretçilerin neden engellendiğine değinmedi. 
     El Fetih örgütünün karar organı Devrim Konseyi'nin dün başlayan ve 3 gün sürecek toplantısı, Arafat'ın karargahında devam ediyor. 
     
</TEXT>
</DOC>
