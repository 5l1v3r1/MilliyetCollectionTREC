<DOC>
<DOCNO> 233781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun27.html </URL>
<DATE> 2004/04/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kıbrıs'ta mitinglerde marjinal gruplardan tahrik korkusu 
</HEADLINE>
<TEXT>

     Lefkoşa Türk Belediyesi Başkanı Kutlay Erk, referanduma ''evet'' ve ''hayır'' diyenlerin bu akşam Lefkoşa'da mitingler yapacağını belirterek, marjinal grupların tahriklerde bulunmamasını ve halkın da tahriklere kapılmamasını istedi. 
     Cumhuriyetçi Türk Partisi CTP Dış İlişkiler Sekreteri ve Lefkoşa Türk Belediyesi Başkanı Erk, Kıbrıs Türkünün daha önce çok sayıda miting yaptığını, mitinglerin barış içinde geçtiğini ve mitinglerde, ''hiçbir terörist, vurma-kırma ve vandallık olaylarının yaşanmadığını'' kaydetti. 
     ''Bu akşamın da aynı olgunluk ve aynı demokratik anlayış içerisinde geçmesini'' dileyen Erk, şöyle devam etti 
     ''Kıbrıslı Türkler zaten hep öyle yaptı. Dışardan gelen bazı insanlar, Kıbrıslı Türkleri bilmeyen, Kıbrıslı Türkleri anlamayan, Kıbrıslı Türkler gibi olmayan bazı insanlar, bazı marjinal gruplar bazı tahrikler yapmıştır. Bu akşam yapmalarını dilemiyoruz. Çünkü bu Kıbrıslı Türklerin kendi kararıdır, kendi eylemidir. Marjinal grupların tahriklerinin olmamasını diliyoruz. Kıbrıslı Türklere de yapılabilecek tahrikler varsa bile kapılmamalarını, her zamanki olgunlukla, her zamanki demokrasi anlayışıyla davranmalarını diliyorum.'' ''Daha önce çok güzel mitingler yaptıklarını ve bu akşam da çok güzel miting yapacaklarını'' ifade eden Erk, seçimlerde Cumhuriyetçi Türk Partisi ile Ulusal Birlik Partisi'nin aynı anda, yakın mekanlarda miting düzenlediğini ve hiçbir şey olmadığını anlattı. 
     Kıbrıs Türklerinin karşı görüşlere saygılı olduğunu kaydeden Erk, ''Karşı görüşe saygılı olmayan insanların bizim aramızda yeri yoktur'' dedi. 
     
     PROPAGANDA YARIN BİTİYOR, SON ÇABALAR... 

     Kıbrıs'ta tarihi referanduma 2 gün kala, Kıbrıs ve Kıbrıs sorunuyla yakından ilgilenen ülke ve kuruluşlar hareketli saatler yaşıyor. 
     BM Güvenlik Konseyi'nde Kıbrıs karar tasarısının bu sabah Rusya'nın vetosuna uğraması gündeme damgasını vururken, adanın iki yanında da referandumda hem ''evet'', hem de ''hayır'' denilmesini savunanlar son çabalarını ortaya koyuyor. 
     KKTC Yüksek Seçim Kurulu'nun YSK ilan ettiği referandum takvimine göre, propaganda süreci yarın saat 18.00'de sona erecek. 
     YSK'nın son açıklamasına göre, cumartesi günkü referandumda 143 bin 638 seçmen 563 sandıkta, 08.00-18.00 saatleri arasında oy kullanacak. Gazimağusa'daki 129 numaralı sandıkta oy kullanacak seçmenlerle ilgili bir hata, ilçe seçim kurulunca düzeltildi ve bu sandığa iki seçmen daha eklendi. Böylece toplam seçmen sayısı da 143 bin 636'dan 143 bin 638'e çıktı. 
     
     BU AKŞAM YAĞMUR ALTINDA İKİ MİTİNG VAR 

     Lefkoşa, referandum öncesi bu akşam son mitinglere sahne olacak. ''Evet''i savunanların ''Dünyayla Bütünleşmeye Evet Şöleni'', saat 20.00'de İnönü Meydanı'nda, ''hayır'' diyenlerin ''Varoluş ve Dayanışma Mitingi'' ise saat 18.00'de Terminal'de yapılacak. 
     ''Dünyayla Bütünleşmeye Evet Şöleni''nde, CTP Genel Başkanı ve Başbakan Mehmet Ali Talat, CTP Genel Sekreteri Ferdi Sabit Soyer, TKP Milletvekili Hüseyin Angolemli, Kıbrıs Türk Ticaret Odası Başkanı, Çözüm ve Avrupa Birliği Partisi ÇABP Genel Başkanı Ali Erel, işadamı Ramiz Manyera, BDH Genel Başkanı Mustafa Akıncı ile Adalet ve Barış Partisi Başkanı Ertuğrul Hasipoğlu konuşacak. 
     Mitingde, iki Toplumlu Koro ve Halk Dansları Topluluğu ile SOS müzik grubu sahne alacak. 
     Referandumda ''hayır''ı savunanların düzenleyeceği ''Varoluş ve Dayanışma Mitingi'', Lefkoşa Terminal'de saat 18.00'de başlayacak. Miting için, Gazimağusa, Girne, Güzelyurt, İskele ve Dipkarpaz'dan otobüsler kalkacak. 
     Bu mitinge, Cumhurbaşkanı Rauf Denktaş ve KKTC'de bulunan Milliyetçi Hareket Partisi MHP Genel Başkanı Devlet Bahçeli'nin de katılması bekleniyor. 
     Mitingi, Ulusal Birlik Partisi, Kıbrıs Adalet Partisi, Milliyetçi Adalet Partisi ve Bizim Parti ile bazı sivil toplum örgütleri düzenliyor. 
     Bu arada, Lefkoşa'da yağışlı havanın mitinglerin yapılacağı saatlerde de sürmesi bekleniyor. 
     
     13 ZANLI TUTUKLANDI 

     Öte yandan, Lefkoşa'nın Göçmenköy bölgesinde salı akşamı, karşıt görüşlü gençler arasında çıkan ve bir grup gencin yaralandığı olayla ilgili başlatılan polis soruşturması sonucu, olaya karıştıkları belirlenen 13 zanlı daha tutuklandı. 
     Polis Basın Subayı Niyazi Demirel'in verdiği bilgiye göre, polisin başlattığı geniş kapsamlı soruşturmada, olaya karıştığı tespit edilen 13 zanlı tutuklanarak, haklarında yasal işlem başlatıldı. Gözaltına alınan diğer kişiler ise serbest bırakıldı. Polis, olayın yaşandığı gece 47 şüpheliyi tutuklamıştı. Olayla ilgili polis soruşturması sürüyor. 
     
</TEXT>
</DOC>
