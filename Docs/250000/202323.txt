<DOC>
<DOCNO> 202323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur28.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemil Çiçek "2004'te müzakere tarihi verilmezse ayrımcılık olur" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye'ye 2004'te müzakere tarihi verilmesi gerektiğini belirterek, ''Aksi takdirde bu ayrımcılık olur. Ayrımcılığın varacağı nihai nokta da radikalizmdir'' dedi. 
     Çiçek, Azerbaycan eski Cumhurbaşkanı Haydar Aliyev'in cenaze töreninin ardından Türkiye'ye dönerken, uçakta gazetecilerle bir süre sohbet etti. 
     Irak devrik lideri Saddam Hüseyin'in yakalanmasını değerlendiren Çiçek, İslam ülkeleri için demokrasinin ''bir oksijen kadar'' gerekli olduğunu söyledi. 
     İslam coğrafyasına bakıldığında, İslam ülkelerinin her türlü zenginliğe sahip bulunduğunu, ancak pek çoğunun milli gelirinin bin doların altında olduğunu anlatan Çiçek, bunu, bu ülkelerde ''yeterince demokrasinin olmamasına'' bağladı. 
     Demokrasi olmadığı için Irak'taki gibi diktatörlüklerin hüküm sürdüğünü ifade eden Çiçek, ''Dün televizyonlarda, gazetelerde gördüğümüz manzara, son olsun, ibret olsun'' dedi. 
     Türkiye'nin önemli bir ülke olduğunu dile getiren Çiçek, İslam dünyası içinde, eksikliklerine rağmen demokratik anlayış taşıyan tek ülkenin Türkiye olduğunu vurguladı. 
     Çiçek, Türk milletinin hiçbir zaman sömürge olarak yaşamadığını ifade ederek, sözü, İstanbul'da yaşanan terör eylemlerine getirdi. Çiçek, şöyle konuştu 
     ''Bir kısım ülkeler, radikalizmden şikayet ediyorlarsa Türkiye'yi desteklemelidirler. Radikalizmin çirkin yüzünü görmek istemiyorlarsa, Türkiye'ye destek olmalılar. Türkiye AB için önemli bir ülkedir. 2004'te müzakere tarihi verilmelidir. Aksi takdirde bu ayrımcılık olur. Ayrımcılığın varacağı nihai nokta da radikalizmdir.'' Çiçek, AB'nin, Türkiye'nin pozitif yaklaşımını göz ardı etmemesi gerektiğini vurgulayarak, Türkiye'nin mutlaka AB'ye alınması gerektiğini belirtti. 
     KKTC'de, dün yapılan seçimleri de değerlendiren Çiçek, demokratik bir seçim yapıldığına işaret etti. 
     Ortaya çıkan sonuca herkesin saygı göstermesi gerektiğini, demokrasinin de sonuca razı olma anlamı taşıdığını dile getiren Çiçek, sandıktan çıkan sonucun herkesin yararına olması dileğinde bulundu. 
     Sonuçtan herkesin gereken mesajı alması gerektiğini belirten Çiçek, sonucun Kıbrıs sorununun çözümüne katkı sağlamasını istedi. Çiçek, ''Herkes ince ince düşünmelidir'' dedi. 
     
</TEXT>
</DOC>
