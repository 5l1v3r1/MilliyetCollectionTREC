<DOC>
<DOCNO> 236244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo10.html </URL>
<DATE> 2004/04/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Beşiktaş potada iddialı... 
</HEADLINE>
<TEXT>

     Türkiye Basketbol Ligi'nde sezonun flaş takımı Beşiktaş, play-off'ta gözünü finale dikti. 
     Siyah-beyazlı kulübün genel sekreteri ve basketbol komitesi başkanı Cem Bilge, play-off çeyrek final serisinde Darüşşafaka ile yapacakları maçları kazanacaklarını ileri sürerek, ''Darüşşafaka'yı geçip, yarı finalde de Ülkerspor'u eleyeceğiz ve play-off'ta final oynayacağız'' dedi. 
     Beşiktaş Kulübü'nün resmi internet sitesine açıklamalarda bulunan Bilge, ''Finale inanıyorum. Taraftarlarımızı da takıma destek olmaya çağırıyorum. Darüşşafaka ile son derece önemli bir maç yapacağız. Daha sonra Ülkerspor'u da eleyip, final oynayacağımıza inanıyorum'' diye konuştu. 
     
     ÇUBUKÇU ''KİMSE ÖNÜMÜZDE DURAMAZ'' 
     Beşiktaş'ın 1974-75 sezonunda basketbolda kazandığı son şampiyonlukta kadrosunda bulunan Ateş Çubukçu ise play-off serilerinde kimsenin siyah-beyazlı takımın önünde duramayacağını savundu. 
     Şampiyon kadronun kaptanı Çubukçu, kulübün resmi internet sitesine yaptığı açıklamada, Beşiktaş'ın rakiplerinden en önemli farkın hırs olduğunu kaydederek, şunları kaydetti 
     ''Şampiyon olduğumuz günlerle bugünler arasında bir fark yok. Şampiyonluk her zaman çok zor bir olay. Basketbolda şampiyonluğu, futbol gibi düşünmemek lazım. Beşiktaş gibi kulüplerde, şampiyonluk oyuncuların gururlarıyla, hırslarıyla olabilir. Takımımız da şampiyonluk inancıyla zafere ulaşır. Bu sezon Beşiktaş'ın şampiyonluk şansı var. Bunda hem yönetimin, hem oyuncuların hem de teknik kadronun payı bulunuyor. Bizim öğrencilerimiz olan antrenör ve yardımcı antrenör grubuyla gurur duyuyoruz, onlarla aynı heyecanı yaşıyoruz. Sanki o günlerdeki gibi hırslıyım ve heyecanlıyım. İnşallah Beşiktaş şampiyon olur. Bence hak ediyorlar. Oyuncularımız, diğer takımlardan daha hırslı ve arzulular.'' 
     
</TEXT>
</DOC>
