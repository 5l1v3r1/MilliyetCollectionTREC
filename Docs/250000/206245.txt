<DOC>
<DOCNO> 206245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sonspo14.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da sıkıntılı günler... Kocaman'dan şok sözler... 
</HEADLINE>
<TEXT>

     Teknik direktör Aykut Kocaman'ın istifasının ardından sıkıntılı günler yaşayan İstanbulspor'da, futbolcusundan başkanına kadar herkes oldukça dertli... 
     İstanbulspor'un Ataköy'deki tesislerinde bugün toplanan futbolcular, teknik heyet ve kulüp başkanı Adnan Sezgin, ilginç açıklamalar yaptılar. 
     İstifa eden teknik direktör Aykut Kocaman, futbolcularıyla toplantı yaparak onlara işlerine sahip çıkmalarını söyledikten sonra bir basın toplantısı düzenledi. 
     İstanbulspor'dan ayrıldığı için bir hayli üzgün olduğunu kaydeden Kocaman, ''8 yıldır İstanbulspor'dayım ve futbolculuktan teknik direktörlüğe geldim. Son 5.5 senedir özellikle mali açıdan sorunlar yaşıyorduk. Hep sıkıntıları kapı arkasına ittim. Sorun çıkartmadan çalıştık. Ta ki bu sezon başına kadar. Takımın sahibi olduğunu sandığımız gruptan kaynaklanan sorunlarımız var. Şu anda herşey kilitlendi. Bu kilitlenmenin çözülemeyeceğini gördüğüm için ayrıldım'' diye konuştu. 
     
     ''ÇARESİZ DURUMDAYIZ'' 
     Takımın sahibi olan grubun, Çaykur Rizespor maçından sonra kulübü bıraktığını şifai olarak kendilerine bildirildiğini anlatan Kocaman, şöyle devam etti 
     ''Anonim şirket olmanın sıkıntılarını da çektik. Beklediğimiz kulübün devri de gerçekleşmedi. Bugün itibariyle ne transfer yapabiliyoruz, ne de gönderebiliyoruz. Reklam dahi alamıyoruz. Kulübün hissedar ve yönetim yapısı bir şeyleri değiştirme şansı vermiyor. Yapabileceğim bir şey kalmadığı için çok sevdiğim kulübümden ayrılıyorum. Bu sorunu ben ya da kulüp başkanı Adnan Sezgin çözemeyiz. Çaresiz durumdayız. Ayrılarak oyuncularımızın önünü açtım. Yapabilecek bir şey olsaydı, sonuna kadar savaşır, mücadele ederdim. Kulübün sahipleri eğer olsaydı, gelir bizle konuşurlardı. Ya da bir açıklama yapabilirlerdi.'' Aykut, kendisinin istifa edip gitme şansını kullandığını, ancak futbolcuların bu hakka sahip olmadıklarını da belirterek, bu nedenle prensipleri gereği bu sezon sonuna kadar hiçbir kulüpte çalışmayacağını açıkladı. 
     Psikolojik durumunu ''Sudan çıkmış balık gibiyim'' diyerek anlatan Aykut Kocaman, ''Böyle bir ayrılığı hiç istemezdim. Kulübümü çok seviyorum. Ancak, Konyaspor maçından sonra takıma ayrılmayı düşündüğümü söylemiştim. Böyle bir kilitlenmeden sonra çalışmanın anlamı yoktu. Futbolcularımızla konuştum ve işlerine devam etmelerini istedim'' dedi. 
     
     KAPTAN SAFFET, GÖZYAŞLARINA ENGEL OLAMADI 
     Kocaman'dan sonra futbolcular da toplu olarak katıldıkları bir basın toplantısı düzenlediler. 
     Oyuncular adına konuşan kaptan Saffet Akbaş, öncelikle çok değerli teknik direktörleri Aykut Kocaman'ı kaybetmenin üzüntüsünü yaşadıklarını dile getirdi. Kulüpte yaşanan ekonomik sorunları kaydeden Saffet Akbaş, ''Takım arkadaşlarımın yol paraları, yemek paraları yok. Benzin alamıyoruz. Bugüne kadar yaşanan sıkıntıları dile getirmedik. Belki bu sıkıntıları Uzan Grubu bilmiyor ama çok zor bir durumdayız. Biz de ekmeğimizi kazanmak için burdayız. Anlayış ve ilgi bekliyoruz'' diye konuştu. 
     Saffet, takımın şu anda Antalya'da kampta olması gerektiğini ancak, kendilerinin tasarruf olması için kampın iptal edilmesini istediklerini söyledi. 
     Profesyonel birer futbolcu gibi davranacaklarını ve işlerini yapmaya devam edeceklerini vurgulayan Saffet, şöyle konuştu 
     ''Çok iyi bir kulüpte futbol oynuyoruz. Takım için arkadaşlığımız da mükemmel. Bugüne kadar hiçbir sıkıntıyı işimize yansıtmamaya çalıştık. İstanbulspor'u ayakta tutmak için çaba harcayacağız. Herşeye rağmen, ligden kopmamaya, ligde tutunmaya çalışacağız. Hukuki olarak gerekli işlemleri de yaptıracağız. Ancak, kulübümüzü de zor duruma sokmak, zarar vermek de istemiyoruz. Gidebileceğimiz yere kadar gitmek istiyoruz. Bütün oyuncuların anlaşmaları var. Bize verilen sözler yerine getirilmedi. Bizim de dayanabileceğimiz bir nokta var. Federasyona herhangi bir başvurumuz olmadı. Çalışmalarımıza da yarından itibaren antrenörümüz Ömeroviç yönetiminde başlayacağız.'' Saffet, kulübün sahibinin gazetesinde Aykut Kocaman'ın istifa haberinin çok küçük kullanılmasını anlatırken de oldukça duygulanarak gözyaşlarına hakim olamadı ve toplantıdan ayrıldı. 
     
     BAŞKAN SEZGİN BEKLEMEDE 
     Kulüp başkanı Adnan Sezgin ise daha sonra basın mensuplarının sorularını yanıtlarken, Aykut Kocaman'ın istifasının kendisi için sürpriz olmadığını söyledi. 
     Aykut Kocaman ile uzun yıllardır birlikte olduklarını ve istifasına üzüldüğünü söyleyen Sezgin, futbolcuların yakınmalarında haklı olduğunu kaydetti. 
     Sezgin, şunları söyledi 
     ''Lige olağanüstü koşullarda başladık ve devam ettik. Şu an için görünen bazı çıkmazlar var. Ani kararlar almak doğru değil. Bir durum değerledirmesi yapacağım ve gerekli açıklamaları yapacağım. Önümüzdeki günler hareketli geçecek. Yapayalnız ortadayız. İstanbul şehrinin takımıyız ve hiçbir destek alamıyoruz. Kendi çabamızla ayakta kalmalıyız. Mutlaka başka kaynaklara ihtiyacımız var. Bulamazsak sonumuz da çok iyi görünmüyor. Yanlış adımlar atmak da istemiyoruz. Futbolcularımız da yanlış adımlar atmayacak kadar bilinçliler. Oyuncularımız da davranış şekilleriyle bu durumu hak etmiyorlar.'' 
     
</TEXT>
</DOC>
