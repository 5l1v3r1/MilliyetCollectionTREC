<DOC>
<DOCNO> 218675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yasam/yas04.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Caminin çatısı üzerlerine çöktü 
</HEADLINE>
<TEXT>

   Uşak'ta inşaat halindeki caminin çatısı, çalışan işçilerin üzerine yıkıldı. Müteahhit ve 1 işçi öldü, 8 işçi ise yaralandı... 
      YAVUZ KUŞDEMİR DHA 
   
   Uşak'ta inşaat halindeki bir caminin kubbesi beton atılırken çöktü. Ahşap iskeleyle, beton ve demirlerin altında kalan müeahhit Hasan Hüseyin Kural 83 ve işçilerden Adem Acar öldü, 8 işçi de yaralandı. Cami inşaatının ruhsatsız olduğu belirlendi. 
   
   Demir betonu taşımadı 
   Sarayaltı Mahallesi'ndeki Sofu Sokak'ta yapımı süren Aydın Camii'nin kubbesine dün beton dökülmeye başlandı. Kalıpları taşıyan ahşap iskele, dökülen betonun ve demirlerin ağırlığına dayanamayarak büyük bir gürültüyle çöktü. Kubbenin üstünde ve zemin katta çalışan inşaat işçileri çöken ahşap iskeleyle yaş beton ve demirlerin altında kaldı. Olay yerine gelen itfaiye ve polis, 9 işçiyi enkaz altından yaralı olarak çıkardı. İşçilerden Adem Acar, hastaneye kaldırılırken yolda hayatını kaybetti. Olay yerinde kurtarma çalışmalarını sürdüren ekipler, enkazın altından caminin müetahhidi Hasan Hüseyin Kural'ın da cesedini çıkardı. 
   Cami inşaatının ruhsatsız olduğu ve çöküş nedeninin belirlenmesi için inceleme başlatılacağı belirtildi. 
   
   
</TEXT>
</DOC>
