<DOC>
<DOCNO> 225854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy13.html </URL>
<DATE> 2004/03/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Çiçek ''Diğer partiler anket sonuçlarını görünce paniğe kapıldı'' 
</HEADLINE>
<TEXT>

     Adalet Bakanı Cemil Çiçek, ''Her yere ulaşabilmek ve daha verimli sonuçlar elde edebilmek için mahalli seçimleri de almamız gerekiyor'' dedi. 
     AK Parti Kırıkkale Teşkilatı'nda basın toplantısı düzenleyen Çiçek, Kırıkkale'nin Hacılar Beldesi'nde meydana gelen olaydan dolayı çok üzgün olduğunu söyledi. Bu olayın tasvip edilecek bir tarafı olmadığını ifade eden Çiçek, bu olaya kadar AK Parti'nin her yerde sükunet içinde çalışma yürüttüğünü bildirdi Merkez ve yerel yönetimlerin uyum içinde olmasıyla hizmetin daha çabuk ulaşacağını ifade eden Bakan Çiçek, merkezde sağlanan iktidarın yerel yönetimlerde de sağlanacağına inandığını söyledi. 
     Genel seçimlerde halkın demokratik şekilde diğer partilere ''tokadını'' vurduğunu kaydeden Çiçek, ''Yerel seçimlerde de cevabını verecek. Demokrasilerde karne, seçimlerde verilir. Halk bizim ilk karnemizi genel seçimlerde verdi, ikinci karnemizi de yerel seçimlerde verecek'' dedi. 
     
     ''SONUÇLAR, AK PARTİ'NİN BAŞARISINI GÖSTERİYOR'' 

     Son günlerde yapılan anketlere de değinen Bakan Çiçek, ''Sonuçlar, AK Parti'nin başarısını gösteriyor. Diğer partiler anket sonuçlarını görünce telaşa kapıldı. Çünkü seçimi kaybettiklerinde koltuklarını da kaybedecekler'' diye konuştu. 
     Her yere ulaşabilmek ve daha verimli sonuçlar elde edebilmek için mahalli seçimleri de almaları gerektiğini ifade eden Çiçek, ''Hizmetin olabilmesi için uyum ve işbirliği şart. Belediyeler şu an borç batağında. Bunu bilerek hala gök kubbe vaat ediyorlar. Değirmene gelecek su yok. 28 Mart seçimleri hizmet seçimidir. Bunun için parti farklılıkları önemlidir'' görüşünü dile getirdi. 
     AK Parti'nin, Türkiye'nin her yerinde belediye başkan adayı gösterdiğini belirten Bakan Çiçek, diğer partilerin milletle gönül bağının koptuğunu, milleti değil de yandaşlarını düşündükleri için kaybettiklerini ifade etti. 
     Bakan Cemil Çiçek, daha sonra Kırıkkale Milletvekili Ramazan Can, il yöneticileri ve Belediye Başkan adayı Veli Korkmaz ile Zafer Caddesi boyunca esnafı ziyaret ederek sohbet etti. 
     Çiçek, bu arada cadde üzerinde bulunan MHP'nin merkez seçim bürosuna uğradı. Belediye başkan adayı Mustafa Pekdoğan ile kısa bir görüşme yapan Çiçek ve beraberindekiler, seçim konusunda birbirlerine başarı dileğinde bulundular. 
     
</TEXT>
</DOC>
