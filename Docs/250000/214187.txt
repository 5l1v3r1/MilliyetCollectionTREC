<DOC>
<DOCNO> 214187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/spo03.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın'a 'gönder' baskısı 
</HEADLINE>
<TEXT>

   Galatasaray camiası, barda yakalanan oyuncuların takımdan uzaklaştırılması için başkanın kapısını çaldı 
      
   Yönetime tepki 
   GALATASARAY camiası barda sabahlayan futbolculara büyük tepki gösterdi. Olayda adı geçen isimlere yönetimin tepkisiz kaldığını ileri süren Sarı - Kırmızılı üyelerin Başkan Özhan Canaydın'ı arayarak Ümit Karan, Volkan ve Berkant'ın Galatasaray formasını giymesinden rahatsızlık duyduklarını ilettiler. Bu oyuncuların bir an önce takımından uzaklaştırılması konusunda baskı başladı. 
   
   Nouma örneği 
   ÜYELER artık çifte standart istemediklerini Galatasaray'ın da tıpkı ezeli rakipleri Beşiktaş'ın Pascal Nouma'da yaptığı gibi bu futbolcularla bağlarını acilen koparmasını talep ettiler. Bülent, Hakan Ünsal ve Arif'in takımdan ayrı olarak çalıştırılmasını da haksızlık olarak yorumlayan Sarı - Kırmızılılar, eğer bir af olacaksa bunun bütün oyuncuları kapsaması gerektiğini belirttiler. 
   
   Terim'den şartlı af    ERHAN TELLİ 

   İdmana çıkacaklar 
   BURSASPOR maçı öncesi kadro dışı bırakılan Ümit Karan, Volkan ve Berkant'a, bugünden itibaren yeniden takımla birlikte antrenmanlara katılabilme izni çıktı. Teknik Direktör Fatih Terim'in kendisinden özür dileyen ve böyle bir olayın bir daha tekrarlanmayacağına dair söz veren futbolcularını antrenmanlara alacağı, ancak sözleşme yenilemeyen Ümit Karan ve Berkant'a bir daha forma şansı vermeyeceği öğrenildi. 
   
   Para cezası geliyor 
   TERİM iki oyuncu hakkındaki net tavrını, önceki gün düzenlediği basın toplantısında ifade ettiği, "Sözlerimin arkasındayım" cümlesi ile bir kez daha açıkça ortaya koydu. Volkan'ın sözleşmesinin devam etmesi nedeniyle şimdilik uyarıldığı öğrenildi. Yönetimin, aynı barda eğlenen Suat Usta da dahil olmak üzere dört oyuncuya ağır para cezası vermeyi kararlaştırdığı ve bu paranın alacaklardan kesileceği bildirildi. 
   
   İzin yaptılar    FATİH Terim, Bursaspor maçı sonrası oyuncularına bir gün izin verdi. Dünü dinlenerek geçiren Sarı - Kırmızılı futbolcular bugün yapacakları çalışmalarla Gençlerbirliği maçının hazırlıklarına başlayacaklar. Tedavisi süren Hasan Şaş'ın da takımla birlikte çalışmalara katılması beklenirken, ülkesinde tedavi gören Batista yine eksikler arasında yer alacak. 
   
   PAF takımı İtalya'da    GENÇLER düzeyinde futbol dünyasının Şampiyonlar Ligi kabul edilen Carnevale Kupası'na katılacak olan Galatasaray PAF takımı İtalya'ya gitti. Viareggio kentinde bu yıl 56.'sı düzenlenecek turnuvada Cim-Bom ilk maçını bugün Roma takımıyla yapacak. Sarı-Kırmızılı takımın grubunda yine İtalyan Livorno ve Portekiz'in Campomaiorense ekibi bulunuyor. 
   
   
</TEXT>
</DOC>
