<DOC>
<DOCNO> 212780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/dunya/adun.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam kılığında girdiler 
</HEADLINE>
<TEXT>

   Erbil'de KDP ve KYB bürolarını vuran canlı bombaların, insanların bayramlaştığı salonlara imam giysileriyle girdiği öğrenildi. 67 kişinin öldüğü saldırılarda Türk işadamı Reşat Şevket Akalın da hayatını kaybetti 
      DIŞ HABERLER SERVİSİ 

   
   Kuzey Irak'ın Erbil kentinde Kürdistan Demokratik Partisi KDP ve Kürdistan Yurtseverler Birliği KYB parti binalarına düzenlenen ikiz intihar saldırılarında ölenlerin sayısı 67'ye, yaralılarınki de 267'ye yükselirken Kürt televizyonu, intihar eylemcilerinin parti bürolarına imam kılığında girdiğini duyurdu. Bürolardaki koruma görevlileri, bayramlaşma dolayısıyla gelen kişilerin üstlerinin aranmadığını belirttiler. 
   KYB Medya Departmanı Şefi Azad Cundiyani, parti binasına giren saldırganın görüntüsünün video kamerayla tespit edildiğini söyledi. Yetkili, sırtı dönük olarak kayıt edilen 20-30 yaşlarındaki kişinin bayramlaşma sırasına girdiğini ve KYB Erbil Başkan Yardımcısı Şakvan Abbas'ın elini sıkarken kendini havaya uçurduğunu belirtti. 
   Ölenler için Erbil'de dün cenaze töreni düzenlenirken, Kürt parlamentosu da 3 günlük yas ilan etti. Kentte tüm araçlarda siyah bant takılı. Radyo ve televizyonlar müzik yayını yapmıyor. Kürt liderler Mesud Barzani ve Celal Talabani, saldırıların, "Birleşmelerine ve federal Irak içinde özerklik kararlarının güçlenmesine hizmet edeceğini" söyledil. Saldırı anında Erbil'de bulunmayan KDP lideri Barzani, KYB lideri Talabani'ye gönderdiği başsağlığı mesajında, "Bu tür terörist saldırılarının, yönetimlerinin birleşmesi kararlarına karşı olduğunu" ifade etti. "İkimiz, diğer demokratik partilerle birlikte, bu saldırıları sona erdirmek için çalışmalıyız" diyen Barzani, "Teröristlerin, mücadelelerini zayıflatamayacağını" vurguladı. 
   Talabani Barzani'ye cevaben, "Yönetimlerini birleştirmek için daha ciddi çalışmaları gerektiğini ve demokratik, federal Irak için birlikte çalışacaklarını" belirtti. 
   Bu arada iki parti bürosuna düzenlenen saldırılarda ölenler arasında Türk işadamı Reşat Şevket Akalın'ın da bulunduğu bildirildi. Bo - Tan Uluslararası Fuarcılık Şirketi'nin sahibi olan Akalın, nisanda Erbil'de düzenlenecek bir fuarla ilgili görüşmelerde bulunmak için kentte bulunuyordu. 
   
   Gül Akrabalarımıza saldırıldı 
   Diğer yandan Başbakan Yardımcısı ve Dışişleri Bakanı Abdullah Gül, AKP Genel Merkezi'nde bayram kutlamalarını kabul ederken "Bayramın birinci gününde komşumuz, akrabalarımız olan Kuzey Irak'ta Erbil kentindeki terörist olayları büyük bir nefretle takip ettik. Saldırıların bayram namazından sonra yapılmış olması çok üzücüdür" dedi. 
   
   
</TEXT>
</DOC>
