<DOC>
<DOCNO> 236473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonsiy02.html </URL>
<DATE> 2004/05/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Başbakan Yardımcısı "Star'da sansür iddiaları"nı yanıtladı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, yönetimi Tasarruf Mevduatı Sigorta Fonu'na TMSF devredilen Star Grubu'nun yayın organlarında müdahale ve sansür iddialarının aksine yayın politikasının yasalara uygun hale getirildiğini bildirdi. 
     Şener, CHP İstanbul Milletvekili Kemal Kılıçdaroğlu'nun yazılı soru önergesine verdiği yanıtta, TMSF'nin ilgili kurumların temettü hariç ortaklık hakları ile yönetim ve denetimini, Bankalar Kanunu ile ilgili hükümler uyarınca devraldığını anımsattı. Söz konusu kurumların faaliyet alanın yayın olduğunu kaydeden Şener, doğal olarak yasalar çerçevesinde yayın yapmak mecburiyetinin doğduğunu dile getirdi. Gazete ve televizyonların yayın politikalarının, müdahale ve sansür iddialarının tam tersine yasalara uygun hale getirildiğini kaydeden Şener, şöyle dedi 
     ''Böylece daha önceki habercilik maksadını aşan yayınlardan dolayı RTÜK tarafından radyo ve televizyon yayınlarının durdurulması, gazete aleyhine yüklü tazminat ve ceza davaları açılması sonucunu doğuran, kurumları bu yolla zarara uğratan yayınların önüne geçilerek, normal zemine oturtulmuştur. 
     Bu yolla belli bir kesime hizmet vermeyen, kamu vicdanını rahatsız etmeyen, genel kabul görmüş, yayın ilkeleri çerçevesinde yayınlar sürdürülmektedir.'' Başbakan Yardımcısı Şener, Star grubuna bağlı radyo ve televizyon kuruluşları ile STAR Gazetesi'nde genel yayın koordinatörü olarak görev yapmış olan Can Ataklı'nın da muhtemelen hukuki ve cezai sorumluluktan kaçmak için görsel ve yazılı basını düzenleyen mevzuata aykırı olarak telif bedeli karşılığında çalıştığını belirterek, ''Kendisinden sözde telif kapsamında hizmet alınmasından vazgeçilmiştir'' dedi. 
     Şener, dolayısıyla 59 sayılı Basın Mesleğinde Çalışanlar ile Çalıştıranlar Arasındaki Münasebetlerin Düzenlenmesi Hakkındaki Kanun hükümlerine göre gerçek anlamda bir ''hizmet sözleşmesi'' bulunmadığı için böyle bir sözleşmenin feshedilmesinin de söz konusu olmadığını bildirdi. 
     Abdüllatif Şener, gerek görsel gerekse yazılı basın için 3984 ve 59 sayılı kanun hükümlerine uygun olarak görevlendirilmiş olan sorumlu müdürlerin her defasında maddi ve manevi hukuk davaları ile ceza davalarının muhatabı olduğuna dikkat çekti. Şener, cezai ve hukuki sorumluluğu olmadan görev yapan Can Ataklı'nın genel koordinatörlüğü döneminde Star grubuna bağlı radyo ve televizyon kuruluşları ile STAR Gazetesi'nin yayınlarıyla ilgili olarak açılan manevi tazminat davalarında istenen tazminat tutarının 1 trilyon 315 milyar lira olduğunu da vurguladı. 
     
</TEXT>
</DOC>
