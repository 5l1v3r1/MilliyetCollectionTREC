<DOC>
<DOCNO> 221574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo27.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
A.Sebat'ta hedef 4 büyükten ilk 3 puanı almak 
</HEADLINE>
<TEXT>

     Akçaabat Sebatspor, hafta sonunda sahasında Galatasaray ile yapacağı maçın hazırlıklarını sürdürüyor. 
     Kulüp başkan yardımcısı Baki Eyüboğlu, öncelikle Akçaabat'a UEFA Kupası kazanmış bir takımı getirmekten gurur duyduklarını belirterek, ''Zor günler geçirse de büyük bir takımla oynayacağız. Galatasaray'ın formasına bakmadan mücadele edeceğiz'' dedi. 
     Galatasaray karşısında alacakları galibiyetin çok önemli olduğunu da kaydeden Eyüboğlu, ''Bugüne dek 4 büyük takımla yaptığımız 5 maçta 2 puan aldık. İlk 3 puanımızı almak istiyoruz. Bu gücümüz de var. Rakibimizi yenmek istiyoruz'' diye konuştu. 
     Karşılaşmada taraftar desteğine büyük ihtiyaçlarının bulunduğunu da ifade eden Eyüboğlu, şöyle konuştu 
     ''3 bin kişilik bir stadımız var. Coşkuyla takımını destekleyen taraftarlar istiyoruz. Tiyatro izler gibi maç izleyenler, evlerinde bu maçı izlesinler. Coşkuyla takımını destekleyecek taraftarlara ihtiyacımız var. Takımımıza motive ve şans gerekli. Fatih Stadı'nda her takım üzerinde baskılı oynuyoruz. Seyircimizin desteğiyle de Galatasaray karşısında aynı anlayışla oynayacağımızı düşünüyoruz.'' 
     
</TEXT>
</DOC>
