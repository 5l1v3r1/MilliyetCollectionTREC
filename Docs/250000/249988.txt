<DOC>
<DOCNO> 249988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo06.html </URL>
<DATE> 2004/06/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ziya Doğan Sıradan yabancılara da pahalı yabancılara da karşıyım 
</HEADLINE>
<TEXT>

     Trabzonspor Teknik Direktörü Ziya Doğan, hem Birinci Süper Lig hem de Avrupa'da başarılı olmak zorunda olduklarını söyledi. 
     Ziya Doğan, Trabzonspor'un aylık dergisine yaptığı açıklamada, 2003-2004 sezonunda başarılı bir Trabzonspor'un olduğunu, bu başarının gerek teknik heyet, gerek futbolcular, gerekse yönetim bazında, bu yılki sorumluluğu kat kat arttırdığını vurguladı. 
     Türkiye Ligi'nde 2. olmanın bordo-mavili camiayı mutlu etmeyebileceğini de ifade eden Doğan, şunları kaydetti 
     ''Hem Türkiye Ligi'nde hem de Avrupa'da başarılı olmak zorundayız. Yapılması gereken çok şeyler var. Bu eksikliklerin giderilmesi lazım. Herkesin beklentileri bulunuyor. Anormal paralarla transfer düşünmüyoruz. Ancak alınması gereken oyuncuların, takım oyununu iyi uygulayan oyuncular olması önemli.'' Sıradan yabancılara da pahalı yabancılara da karşı olduğunu belirten Doğan, ''Kaliteli ve bütçemize uygun yabancılara kapımız açık. Alternatifli bir kadro kurmaya çalışıyoruz. Bunu başardığımız takdirde de Türkiye'nin en iddialı takımlarından biri haline geliriz'' dedi. 
     Yeni sezonda Avrupa Şampiyonlar Ligi'nde de başarılı olmak istediklerini vurgulayan Doğan, şöyle devam etti 
     ''Bunları başaracak gücümüz var. Yeni sezon hazırlıklarımızı bunun için erken başlattık. Hayallerimiz de hedeflerimiz de büyük. Trabzonspor'un büyük taraftarları geçen yıl bizi çok iyi motive etti, içeride ve dışarıda sonuna kadar destekledi. O eski Trabzonspor taraftarı ruhu ortaya çıktı. Taraftarlar ve takım komple bir bütündür, ayrılmaz bir parçadırlar. Bu bütünlüğü de geçen sezon gösterdik. Taraftarlarımız bize güvensin, onları mahçup etmeyeceğiz.'' 
     
</TEXT>
</DOC>
