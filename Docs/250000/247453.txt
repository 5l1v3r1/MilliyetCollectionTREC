<DOC>
<DOCNO> 247453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/ekonomi/eko09.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Girişimci gence 10 bin euro 
</HEADLINE>
<TEXT>



Devlet Bakanı ve Başbakan Yardımcısı Abdüllatif Şener 'Girişimcilik ruhunu öne çıkaran her gencimize hibe olarak 10 bin euro veriyoruz' dedi. Sivas 1. Organize Sanayi Bölgesi'nde 41 fabrikanın temel atma törenine katılan Şener, "Bunu DPT'nin Avrupa Birliği Eğitim ve Gençlik Programları Merkezi'yle imzaladığı anlaşmayla yapıyoruz. Bir gencimiz 'ben iş çevirecek bir alan buldum, örneğin gençlere faydalı olacak internet kafe açmak istiyorum' desin, projesini getirsin, 10 bin euro hibe karşılıksız. Hatta bu tür projeleri yabancı bir ortakla yaparsa, getireceği projeye göre sınırsız karşılıksız hibe vereceğiz.''diye konuştu. 
Devletin birçok konuda işadamlarının önünü açması ve yatırım yapmaları için onlara kolaylık sağlaması gerektiğini kaydeden Şener, Türkiye'nin her yerindeki kamu kurum ve kuruluşlarının yatırımcıların iş yapabilme kapasitesini artırma çabası göstereceklerini belirtti. 


</TEXT>
</DOC>
