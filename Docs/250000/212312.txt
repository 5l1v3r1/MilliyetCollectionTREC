<DOC>
<DOCNO> 212312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/siyaset/siy04.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eve Dönüş'e ambargo var 
</HEADLINE>
<TEXT>

   Hükümetin 'Eve Dönüş'ten beklentisi boşa çıktı. İçişleri Bakanı Aksu, 'Daha iyi olabilirdi. 6 Şubat'ta durum belli olur' dedi 
      TOLGA ŞARDAN Ankara 

   
   Washington yönetiminin, Başbakan Recep Tayyip Erdoğan'ın ABD gezisinde gündeme getirdiği "Eve Dönüş Yasası'nın süresinin uzatılması" yönündeki talebine karşın Ankara'da bir hazırlık olmadığı belirtildi. İçişleri Bakanı Abdülkadir Aksu, "Bize intikal etmiş bir şey yok" dedi. 
   Hükümetin, PKK'nın silahlı dağ kadrolarının çözülmesini sağlamak için büyük umutlarla çıkardığı Eve Dönüş Yasası'ndan yararlanmak isteyenlerin başvurusu 3040'ta kaldı. Özellikle Doğu ve Güneydoğu Anadolu'daki propagandaya karşın, PKK'nın silahlı dağ kadrosunda çözülme yaşanmadı. Başvuruların 2410'u cezaevlerinden, 630'u kendiliğinden teslim olanlarca yapıldı. Toplam 1534'ü evlerine gönderildi. 
   Başvuru sayısına göre, eve dönenler arasında ilk sırayı yüzde 64'le radikal dinci örgüt üyeleri aldı. PKK'lılar yüzde 43'le ikinci, sol örgütler de yüzde 38'le üçüncü oldu. Kendiliğinden teslim olan 347 Hizbullah militanından 302'si yüzde 87 doğrudan evlerine gönderildi. 
   
   6 Şubat'ta bitiyor 
   Yasanın çıkmasında hükümete destek veren ABD'nin, örgütün özellikle Kuzey Irak'ta konuşlanmış üst düzey yöneticileri yakalayıp Türkiye'ye teslim etmemesi, düzenlemeye gölge düşürdü. Hükümetin "Yasadan en az 5 bin kişi yararlanacak" beklentisi boşa çıktı. Aksu, "Daha iyi olabilirdi. Özellikle Kuzey Irak'tan daha çok gelen olabilirdi. Ancak, örgüt yoğun ambargo uyguluyor. Ambargo halen de devam ediyor. 6 Şubat'ta durum belli olur" dedi. Aksu, ABD'nin teklifi için "Ben de basından öğrendim. Uzatılması gerekseydi, bir taslak hazırlayıp oluştururduk. Herhangi bir işlem yok. Öyle bir talep gelmedi" diye konuştu. 
   
   
   
</TEXT>
</DOC>
