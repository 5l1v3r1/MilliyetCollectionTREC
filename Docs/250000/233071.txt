<DOC>
<DOCNO> 233071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun08.html </URL>
<DATE> 2004/04/20/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bush, başkanlık yarışında önde... 
</HEADLINE>
<TEXT>

     CNN, USA Today gazetesi ve araştırma şirketi Gallup Poll tarafından son yapılan bir kamuoyu araştırmasına göre ABD Başkanı George Bush, oy oranını artırarak Demokrat Parti adayı Senatör John F. Kerry'ye 5 puanlık bir fark attı. 
     Aynı kamuoyu araştırmasının sonuçlarına göre, ankete katılanların ancak yarısından azı Başkan Bush'un Irak politikalarını tasvip ediyor. 
     CNN USA Today Gallup anketine göre, Başkan Bush oyların yüzde 51'ini alırken, Senatör Kerry'nin aldığı oy oranı yüzde 46'da kalıyor. 1,003 kişinin katıldığı ankette bir de Kasım seçimlerinde kesinlikle oy kullanacağını açıklayan 767 kişilik bir alt örneklem bulunduğu ifade ediliyor. 
     Bağımsız aday Ralph Nader'in adaylığı da katıldığında, Bush'un oyları yüzde 50'ye düşerken, Kerry'nin oyları yüzde 44'e geriliyor ve Nader yüzde 4'lük bir oy alıyor. 
     5-8 Nisan tarihleri arasında yapılan CNN USA Today Gallup Poll'un bir önceki kamuoyu araştırmasında, Bush'un aldığı oylar yüzde 48 iken, Kerry yüzde 45'lik bir oy almaktaydı. 
     Anketin sonuçlarını değerlendiren analistlere göre, ne Irak'ta yoğunlaşan çatışmalar ne de 11 Eylül 2001 terörist saldırısını soruşturan Komisyon'da verilen ifadeler Başkan Bush'un durumunu etkilemiyor. Üstelik anket sonuçları Kerry'nin bu konuların üstesinden gelebilecek yetenekte olduğuna dair Amerikan kamuoyunu ikna edemediğini de ortaya koyuyor. 
     Ofis performansından dolayı Bush'u tasvip edenlerin oranı yüzde 52'yi bulurken, performansını tasvip etmeyenlerin oranı yüzde 45'te kalıyor. Yetişkinler arasında Bush'un terörizmle mücadelesine destek verenlerin oranıysa yüzde 60'ı buluyor. Karşı çıkanlar yüzde 39'da kalıyor. 
     Bush'un ekonomik performansını onaylayanların oranı yüzde 46 olarak ortaya çıkarken, yüzde 52'lik kesim bu konuda Bush'u beğenmiyor. Bir önceki ankette Bush'un ekonomik politikalarını tasvip edenlerin oranı yüzde 42 olarak tespit edilmişti. 
     Bush'un Irak savaşındaki performansını tasvip edenlerin oranı yüzde 48 olarak belirlenirken, ankete katılanların yüzde 49'u Irak politikasını beğenmiyor. Bir sonraki başkanlık döneminde hangi adayın Irak'taki durumun üstesinden daha iyi gelebileceğine dair bir soru üzerine, ankete katılanların yüzde 40'ı Bush, yüzde 26'sı Kerry ismini zikrederken, yüzde 15'lik bir kesim her ikisinin de iyi iş çıkaracağına inandıklarını söylüyor. 
     Ankete katılanların yüzde 52'si Irak'taki savaşı tasvip ederken, yüzde 46'sı karşı çıkıyor. Bu oran ABD ordusunun Bağdat'a girdiği dönemde yüzde 76'lık tasvip yönündeydi. Saddam Hüseyin'in yakalandığı Aralık ayında da bu oran yüzde 65 olarak gerçekleşmişti. 
     Oy kullanma yeterliliği olan deneklerin yüzde 39'u oylarını kime vereceklerini belirleyen temel faktörün ekonomik konular olduğunu ifade ederken, yüzde 28'i terörizm ve yüzde 22'siyse Irak konusu olduğunu kaydetti. 
     
</TEXT>
</DOC>
