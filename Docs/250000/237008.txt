<DOC>
<DOCNO> 237008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur30.html </URL>
<DATE> 2004/05/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Edirne Belediyesi baz istasyonlarını kaldırıyor... 
</HEADLINE>
<TEXT>

     Edirne Belediye Başkanı Hamdi Sedefçi, ''Baz istasyonları alınan Meclis kararıyla mahalle içinden kalkacak'' dedi. 
     Edirne Belediye Başkanlığı'ndan yapılan açıklamaya göre, Edirne'nin Yeniimaret semtinde II. Bayezit Külliyesi yanındaki iki baz istasyonunun yanında, üçüncü baz istasyonu kurulması girişimi, belediye başkanı Sedefçi tarafından engellendi. 
     Edirne'de yılların sıkıntısı haline gelen baz istasyonlarının kaldırılması için belediye olarak her türlü gayreti göstereceklerini belirten Sedefçi, şöyle devam etti 
     ''Belediye Meclisi'nin ilk toplantısında mahalle içindeki baz istasyonlarının kaldırılması yönünde karar alındı ve ilgili firmalara 3 ay süre tanındı. Yine de bazı firmalar Edirne Belediyesi'nden izin almadan baz istasyonlarını güçlendirmek, yenisini kurmak konusunda girişimler yapıyor. Edirne maalesef yıllarca sahipsiz bir kent olarak bırakıldı.'' Vatandaşlardan gelen ihbar doğrultusunda, baz istasyonu kurulmak istenen yere ulaştıklarını ifade eden Sedefçi, baz istasyonlarının rasgele kurulması konusunda halkın artık ayaklanma noktasına geldiğini söyledi. 
     Yeniimaret Mahallesi muhtarı Aziz Saranlı da, baz istasyonu kurulması girişimini engellendiği için mahalle halkı adına Sedefçi'ye teşekkür ederek, ''Mahalle halkı bahçıvanlıkla geçiniyor. Mahallenin tam ortasında ekili alan içinde bulunan bu tesisleri tepkiyle karşılıyoruz'' dedi. 
     
</TEXT>
</DOC>
