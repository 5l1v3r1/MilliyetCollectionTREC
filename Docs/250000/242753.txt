<DOC>
<DOCNO> 242753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur13.html </URL>
<DATE> 2004/05/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
2 banka soyguncusunu öldüren güvenlik görevlisine beraat kararı... 
</HEADLINE>
<TEXT>

     Kazasker'deki Finansbank Şubesi'ni soymak isteyen 2 kişiyi öldürdüğü gerekçesiyle yargılanan güvenlik görevlisi Engin Bozkurt, emniyet görevlileri için uygulanan ''ağır suç hallerinde sanığı etkisiz hale getirme'', ''görevi yerine getirme'' ve ''mala karşı işlenen suçlarda meşru müdafaa'' unsurları dikkate alınarak beraat etti. 
     Kadıköy l. Ağır Ceza Mahkemesi'ndeki duruşmaya, tutuksuz yargılanan Engin Bozkurt ile avukatı Ömer Yeşilyurt katıldı. 
     Duruşmada söz alan davacı Nigar Durmuş'un avukatı, olayda meşru müdafaa olsa bile sınırların aşıldığını öne sürerek, savcılığın mütalaası doğrultusunda sanığın ''kasten adam öldürmek'' suçundan cezalandırılması gerektiğini bildirdi. 
     Soyguncuların yağma suçunu işlemiş olmalarına rağmen başka türlü yakalanabileceklerini ve cezalarını çektikten sonra topluma kazandırılabileceklerini savunan davacı avukatı, ancak sanığın eylemi nedeniyle bu kişilerin şu anda hayatta olmadıklarını vurguladı. 
     Sanık avukatı Ömer Yeşilyurt ise Kadıköy 2. Ağır Ceza Mahkemesi'nde görülen başka bir davada avukatlığını yaptığı Erkan Sadıkoğlu'nun, ''gaspçıyı öldürmek'' suçundan yargılanarak 1 yıl 1 ay 15 gün hapis cezası aldığını, ancak bu cezanın Yargıtay 1. Ceza Dairesi tarafından olayın ''insani duygularla meşru müdafaa sınırları içinde meydana geldiği'' gerekçesiyle bozulduğunu hatırlattı. 
     Yargıtay kararının bu davayla örtüştüğünü ve savunmalarını destekler nitelikte olduğu söyleyen Yeşilyurt, Yargıtay'ın söz konusu kararını delil olarak mahkemeye sundu. 
     Savunması ve son sözü sorulan sanık Bozkurt, avukatının savunmasına katıldığını belirterek, başka bir diyeceği olmadığını söyledi. 
     
     BERAAT KARARI 

     Davayı karara bağlayan mahkeme heyeti, olayda, 2495 sayılı Özel Güvenlik Görevlileri Hakkındaki Kanun'un 1, 9 ve 10. maddeleri olan ''silah kullanma'' ile Polis Vazife ve Selahiyetleri Kanunu'nun 16 e maddesinde düzenlenen ''ağır suç hallerinde silah kullanarak sanığı etkisiz hale getirme'' yetkilerinin göz önünde bulundurulduğunu karara yazdırdı. 
     Mahkeme heyeti, ''ağır suç hallerinde sanığı etkisiz hale getirme'', ''görevi yerine getirme'' ve ''mala karşı işlenen suçlarda meşru müdafaa'' unsurlarını dikkate alarak, oybirliğiyle sanık Bozkurt'a ceza verilmesine gerek görmedi ve beraatını kararlaştırdı. 
     Mahkeme heyetinin kararı okuduğu sırada salondaki yakınlarına sarılarak sevinen Bozkurt, adliye çıkışında yaptığı açıklamada da, yargıçlara ve avukatı Ömer Yeşilyurt'a teşekkür etti. 
     Avukat Yeşilyurt da, bu kararla yargıçların, Türkiye Cumhuriyeti'nin bir hukuk devleti olduğunu bir kez daha gösterdiğini belirterek, ''Davanın başından beri beklediğimiz karar çıktı'' dedi. 
     Olayda ölen Suat Durmuş'un eşi Nigar Durmuş ise beraat kararının taraflı olduğunu öne sürerek, temyize başvuracaklarını söyledi. 
     
     OLAYIN GEÇMİŞİ 

     Kazasker'deki Finansbank Şubesi'ni 6 Mart 2002 tarihinde soyduktan sonra kaçmaya çalışan Mustafa Muratoğlu ile Suat Durmuş, bankanın güvenlik görevlisi Engin Bozkurt'un ateş açması sonucu öldürülmüştü. 
     Soruşturma kapsamında 11 Mart 2002 tarihinde tutuklanan Bozkurt hakkında, ''görevini ifa sırasında müdafaa ve zaruret sınırını aşarak 2 kişiyi öldürmek'' suçundan 8 yıldan aşağı olmamak üzere ağır hapis cezası istemiyle dava açılmıştı. 
     Sanık Bozkurt, 12 Nisan 2002 tarihindeki duruşmada tahliye edilmişti. 
     Davanın bir önceki celsesinde esas hakkındaki görüşünü bildiren Cumhuriyet Savcısı, sanığın ''2 kişiyi kasten öldürmek'' suçundan cezalandırılmasını istemişti. 
     br 
</TEXT>
</DOC>
