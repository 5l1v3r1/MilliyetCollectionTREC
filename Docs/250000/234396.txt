<DOC>
<DOCNO> 234396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun49.html </URL>
<DATE> 2004/04/24/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Papadopulos ''Kıbrıslı Türkler hayalkırıklığına uğramasın'' 
</HEADLINE>
<TEXT>

     Kıbrıs Rum kesimi lideri Tasos Papadopulos, Annan planının Rumlarca reddedilmesinin Kıbrıslı Türkleri hayal kırıklığına uğratmaması gerektiğini söyledi. 
     Rum lider Papadopulos, yaptığı açıklamada, Rum kesiminin çözüm çabalarını sürdüreceğini kaydetti. 
     Papadopulos, ''Kıbrıslı Türkler hayal kırıklığına uğramasın. AB'ye birlikte giriyoruz. Kıbrıslı Türklere sırtımızı çevirmeyeceğiz. Elimizi uzatacağız, destekleyeceğiz ve AB'nin nimetlerinden birlikte yararlanacağız. Çözüm halinde AB'den kuzeye gelmesi söz konusu yardımları da sağlayacağız'' dedi. 
     Rum kesiminin arzusunun talep ettiği güvenceleri sağlayan bir çözüm şeklinin bulunması olduğunu kaydeden Papadopulos, ''Bu çözüm şekli yalnız Türkiye'nin çıkarlarını değil, özellikle Kıbrıslı Türklerin haklarını ve çıkarlarını gözeten biçimde olmalıdır. Biz, Rumlar ve Türkler daha iyi bir geleceğe layığız'' dedi. 
     Konuşmasında Rumların çözüme değil, bu çözüm şekline karşı olduklarını dile getirdiklerini sık sık tekrarlayan Papadopulos, ortada Kıbrıslı Türklerle birlikte kutlayabilecekleri bir sonuç olmadığı için üzüldüğünü söyledi. 
     Papadopulos, AB ile üyelik anlaşmasını imzaladıklarını ve bir hafta sonra Rum kesiminin AB'ye tam üye olacağını hatırlatarak, AB'ye teşekkür etti ve AB üyeliğinin çözüm için yeni imkanlar yarattığını kaydetti. 
     
     "Plana değil, bu versiyonuna karşıyız" 

     Papadopulos, Kıbrıs'ta çözüme karşı olmadıklarını, Annan planının bu versiyonuna karşı olduklarını söyledi. 
     Papadopulos, referandumun ardından düzenlediği basın toplantısında, Rum toplumunun gelecek nesillere karşı, görevi ve sorumluluklarının bilincinde hareket ettiğini belirtti. 
     Çözüme karşı olmadıklarını, Annan planının bu versiyonuna karşı olduklarını kaydeden Papadopulos, güvenlikle ilgili teminatların verilmemesinden şikayetçi olduklarını kaydetti. 
     Annan planının iki toplumun da hayallerine hizmet etmediğine inandığını ifade eden Papadopulos, ''Annan planının kabul edilmemesi yolun sonu değil, devamı olacaktır. Yeni imkanlar olacaktır. Eğer düş kırıklığına uğradılarsa Kıbrıslı yurttaşlarımız, üzgünüm. Biz zafer sarhoşluğu içinde değiliz. Annan planının iki toplumun da hayallerine hizmet etmediğine inanıyorum'' dedi. 
     Papadopulos, Kıbrıslı Türklerle birlikte AB'ye yürüyeceklerini ve bütün haklarından olabildiğince yararlanmaları için ellerinden geleni yapacaklarını söyledi. 
     
</TEXT>
</DOC>
