<DOC>
<DOCNO> 234119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun40.html </URL>
<DATE> 2004/04/23/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
New York'ta 2. Queen Mary alarmı 
</HEADLINE>
<TEXT>

     Burak Coşkun 

New York'u ziyaret eden dünyanın en büyük ve en pahalı yolcu gemisi 2. Queen Mary için görülmemiş güvenlik önlemleri alındı. 
     Dev transatlantiğin herhangi bir terör saldırısına hedef olmasından endişelenen New York yöneticileri ve emniyet yetkilileri, kentteki güvenlik önlemlerinin yanı sıra yolcu gemisinin demirlediği Hudson Nehri'ni sürekli denetliyorlar. 
     Dalgıçlar dev geminin çevresinde su altında devriye gezerken, su üstünde de sahil koruma tekneleri güvenliği kontrol ediyor. 
     Lüks yolcu gemisinin 2600'den fazla varlıklı yolcusu New York'ta alışveriş yaparak, kentin gelirine önemli katkıda bulunurken, kent sakinleri de, dev gemiyi görebilmek amacıyla Manhattan'ın batı yakasına akın ediyor. 
     5 futbol sahası genişliğinde ve 150 bin tondan ağır yolcu gemisinin dünyanın çeşitli ülkelerinden 1200 kişilik personeli bulunuyor. 2. Queen Mary, Pazar günü bir diğer lüks yolcu gemisi 2. Queen Elizabeth ile New York'un sembolü Özgürlük Heykeli'nin yakınlarında buluştuktan sonra, iki transatlantik İngiltere'ye doğru yola çıkacaklar. 
     Bu yolculuk, Queen Elizabeth 2'nin son transaltlantik yolculuğu olacak. 
     
</TEXT>
</DOC>
