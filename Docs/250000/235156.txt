<DOC>
<DOCNO> 235156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun09.html </URL>
<DATE> 2004/04/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İspanyol askerleri Necef'ten ayrıldı 
</HEADLINE>
<TEXT>

     Irak'taki İspanyol birliklerinin, Divaniye'deki ana üslerine gitmek üzere Şiilerin kutsal kenti Necef'ten ayrıldıkları bildirildi. 
     İspanyol general Jose Manuel Munoz, devlet radyosuna yaptığı açıklamada, ''birliklerin çekilmesine bugün başlandığını ve bunun planlandığı gibi güvenlik önlemleri altında ve sorunsuz yapıldığını'' söyledi. 
     İspanyol birliklerinin Necef'ten çekilmesi, İspanya Başbakanı Jose Luis Rodriguez Zapatero'nun bu ay başında ilan ettiği ''İspanya'nın Irak'taki 1400 askerini çekeceğine'' ilişkin planın ilk aşaması olarak görülüyor. 
     İspanya Başbakan Yardımcısı Maria Teresa Fernandez de la Vega, televizyonda yaptığı açıklamada, geri çekilme sürecinin başladığını belirtti. 
     Bir Amerikalı komutan, İspanyol askerlerinin çekilme sürecinde güvenliğin sağlanması için 200 kadar Amerikan askerinin Necef'e girdiğini söylemişti. 
     
     İSPANYOL ÜSLERİNE ATEŞ AÇILDI 
     Bu arada, İspanyol askerlerinin Irak'taki 2 üssüne dün gece ateş açıldığı bildirildi. 
     Askeri yetkililer, Divaniye yakınlarındaki İspanyol askeri üssüne açılan ateşe karşılık verildiğini kaydettiler. 
     Çatışmada can kaybı olmadığı belirtildi. 
     
</TEXT>
</DOC>
