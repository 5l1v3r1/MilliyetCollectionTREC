<DOC>
<DOCNO> 217927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yazar/uras.html </URL>
<DATE> 2004/02/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İş arama "kendi işini kur" 
</HEADLINE>
<TEXT>

   
   Nuray Maleri Karalar, genç bir hanım. 31 yaşında. Evli 2 çocuğu var. Ağabeyi Turgay Maleri ile kurduğu teknoloji şirketi şimdilerde yıllık 10 milyar dolarlık iş hacmine sahip. Sadece özel sektör ve Türk Silahlı Kuvvetleri ile iş yapmıyor, NATO ile, yabancı uçak yapımcıları ile de bağlantıları var. Bakım onarım hizmeti yanında kendi araştırma - geliştirme birimlerinde geliştirerek ürettikleri ileri teknolojiye dayalı makine ve teçhizatı da ihraç ediyor. 
   Nuray Karalar, Çan'da doğdu. babası Çanakkale'nin Çan ilçesinde belediyenin termal tesislerinde işçi idi. Şimdi işçi emeklisi. Annesi ev kadını. 
   Nuray Karalar Çan'da ilk, orta ve lise tahsilini tamamladıktan sonra, sınavda birincilik derecesi alarak Orta Doğu Teknik Üniversitesi Mühendislik Fakültesi'ne girdi. Ağabeyi de aynı üniversitenin "Elektronik Bölümü"nde okuyordu. 
   Nuray Karalar, üniversite ikinci sınıfında iken, mezuniyetten sonra nerede, ne iş bulabileceğinin derdine düştü. Sonunda "iş aramamaya, kendi işini kurmaya" karar verdi. 
   Ağabeyi ile bir araya gelerek ne iş yapabileceklerini araştırmaya başladı. Sonunda gördü ki, ileri teknoloji ile çalışan makinelerin arıza yapması halinde bunların bakım ve onarımı Türkiye'de bir sorun halinde. Bu makinelerin üreticisi yabancı firmalar, bakım ve onarım için Türkiye'ye uzman ve parça göndermeden sorun çözülemiyor. Teknik elemanların ve parçaların yurtdışından gelmesi hem zaman alıyor hem çok pahalıya mal oluyor. 
   Nuray Karalar ve ağabeyi Turgay Maleri, ileri teknoloji ile çalışan makine ve aletlerin bakım ve onarımını yapmaya soyundu. 1989 yılında daha öğrenci iken, ağabeyi ile birlikte "Geleceğe Açılan Teknoloji Merkezi" adını verdikleri bir şirket kurdu. Şirketin isminin baş harfleriyle, şirkete kısaca "GATE Elektronik" adı verildi. O yıllarda üniversitenin arazisinde ileri teknolojiye dayalı girişimciler için ODTÜ - KOSGEP Teknoloji Geliştirme Merkezi oluşturuluyordu. GATE Elektronik bu merkezin ilk girişimcisi oldu. Nuray Karalar 1992 yılında ODTÜ'den şeref öğrencisi olarak mezun olurken, kurulmuş bir işi vardı. İş aramaya ihtiyacı yoktu. 
   GATE Elektronik, ileri teknoloji ile çalışan makineler için elektronik kartlar üretiyor. Hava Kuvvetleri'nin uçaklarına dostu - düşmanı tanıma kartları üretiyor. Özel sektörün ve Silahlı Kuvvetler'in ileri teknoloji ile çalışan makine ve aletlerinin bakım ve onarımını yapıyor. 
   Şimdilerde Ankara, İstanbul, Eskişehir, İzmir, Konya ve Kıbrıs'ta bakım onarım ve teknoloji merkezleri var. Ankara'nın Sincan Organize Sanayi Bölgesi'ndeki fabrikasında kendi tasarımları olan aletleri ve parçaları üretiyor. 
   Nuray Karalar'ı Milliyet Busines'ın "Ernst and Young" ile ortaklaşa düzenlediği "Yılın Girişimcisi" yarışmaları nedeniyle tanıdım. 
   "Dünyada yılın girişimcisi" yarışmalarının 18'incisi bu yıl Monte Carlo'da yapılacak. Türkiye'den bu yarışmaya katılacak girişimcinin belirlenmesi için sürdürülen çabalar sonucu yarışmada Türkiye'yi bu yıl temsil edebilecek 5 girişimci belirlendi. Ne yazık ki bunların hepsinin bir arada Monte Carlo yarışmasına katılmaları mümkün olamayacağından aralarından biri seçildi. Nuray Karalar, Monte Carlo'ya gidemiyor. Ama benim için her bakımdan "örnek girişimci". Yaptıklarından gençlerin ders alması gerekiyor. 
   Türkiye bir fırsatlar ülkesi... Çan'daki bir işçinin kızı ve oğlu Türkiye'nin en iyi üniversitesinde eğitim görebiliyor. Sermayeleri olmadığı halde on yılda iç pazarda ve dışarıda öne çıkan bir firmayı yaratabiliyor. 
   
      
   
</TEXT>
</DOC>
