<DOC>
<DOCNO> 232143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/dunya/adun.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçaryan'a isyan 
</HEADLINE>
<TEXT>

   Ermenistan'da muhalefet Gürcistan'daki 'kadife devrim'e benzer bir süreçle Koçaryan'ı devirmek için her gün gösteri yapma kararı aldı 
      Cenk Başlamış 

   
   Ermenistan muhalefetinin gösterileri sürdürme kararlılığı ve Devlet Başkanı Robert Koçaryan'ın istifaya yanaşmaması, ülkede çatışma ortamını artırmaya başladı. 
   Salı günü düzenlenen gösterinin polis tarafından dağıtılmasına ve yeni gösterilerin yasaklanmasına karşın, dün muhalefete mensup yaklaşık 6 bin kişi Erivan'daki Matenadran Meydanı'nda toplandı. Polisin bu kez müdahale etmediği gösteride "Koçaryan istifa" diye slogan atan kalabalığın taşıdığı pankartlarda Koçaryan'ın askeri cuntanın başı olduğuna dair ifadeler yer aldı. Gösterinin yapıldığı yerde çok az polisin olmasına karşın Koçaryan'ın ofisinin ve hükümet binalarının bulunduğu bölgede İçişleri Bakanlığı'na bağlı otobüsler dolusu askerin beklemesi dikkat çekti. 
   
   İstifa edene kadar 
   Muhalif lider ve eski başbakanlardan Aram Sarkisyan gösterilerin Koçaryan istifa edinceye kadar süreceğini söyledi. Ermeni muhalefeti, komşu Gürcistan'da Eduard Şevardnadze'yi iktidardan uzaklaştıran "kadife devrim" tarzı hareketle Koçaryan'ı istifaya zorlamaya çalışıyor. Ancak Koçaryan benzer bir senaryonun uygulanmasının olanaksız olduğunu, Gürcistan'ın Ermenistan'dan daha ağır ekonomik sorunlar yaşamasının Şevardnadze'nin devrilmesini kolaylaştırdığı görüşünde. 
   Muhalefet, Koçaryan'ın kazandığı geçen yılki başkanlık seçimlerine hile karıştırıldığını öne sürüyor. Anayasa Mahkemesi, muhalefetin başvurusu üzerine, Koçaryan'a güvenoyu niteliği taşıyacak bir referandumun bir yıl içinde düzenlenmesini istemişti. Sürenin geçen haftalarda dolmasına karşın, iktidar oylama düzenlemeye yanaşmadı. Gürcü senaryosunun Ermenistan'da tekrarlanıp tekrarlanamayacağı konusunda farklı görüşler var. Siyasi gözlemciler Koçaryan'ın Şevardnadze'ye göre çok daha güçlü olduğu görüşündeler. 
   
   
   
</TEXT>
</DOC>
