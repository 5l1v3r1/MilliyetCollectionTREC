<DOC>
<DOCNO> 205807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo17.html </URL>
<DATE> 2004/12/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Büyükşehir Ankaraspor, Sırbistan milli takımı kalecisi ile anlaştı 
</HEADLINE>
<TEXT>

     Birinci Süper Futbol Ligi'nde mücadele eden Büyükşehir Belediyesi Ankaraspor, Sırbistan-Karadağ Milli Takımı'nın kalecisi Dragoslav Jevriç ile 3.5 yıllık sözleşme imzaladı. 
     Büyükşehir Belediyesi Basın Merkezi'nde yapılan imza törenine, Ankara Büyükşehir Belediyesi ve Ankaraspor Kulübü Onursal Başkanı Melih Gökçek, kulüp başkanı Hilmi Gökçınar, genel sekreter Ufuk Baloğlu ve futbol şube sorumlusu Ahmet Gökçek katıldı. 
     Melih Gökçek, imza töreninde yaptığı açıklamada, şu ana kadar yaptıkları yabancı oyuncu transferinde isabet kaydettiklerini belirterek, ''Umarım bu transferimizde de isabet yakalayacağız. İddia ediyorum Jevriç, Türkiye'nin tartışmasız 1 numaralı kalecisi olacak'' dedi. 
     Ankaraspor'un 4 sene sonra şampiyonluğu hedefleyen bir takım olduğunu vurgulayan Gökçek, şöyle konuştu 
     ''Ankaraspor'un, ligin ilk yarısında zaafiyet gösterdiği yer kale oldu. 4 sene sonra şampiyonluğu hedefleyen bir takım olarak kalemizi emin ellere teslim etmek istedik.'' Gökçek, takımda yer alan ve ilk devre takımın kalesini koruyan Fabio'yu kiraya vermek istediklerini ifade ederek, ''Fabio da çok iyi bir kaleci. Ancak yabancı oyuncu sayımızın artmaması nedeniyle kendisini kiraya vermek istiyoruz'' diye konuştu. 
     İmza törenine manken eşi Tea ve kızı Mia ile birlikte katılan yeni transfer Jevriç ise Ankara'da ve Ankaraspor'da olmaktan dolayı mutluluğunu dile getirerek, ''Ailem de burada olduğu için çok mutlu. Türk insanını ve Ankara'yı çok beğendim. Ankaraspor'da yer almak kariyerim açısından çok önemli'' dedi. 
     
     ANKARASPOR'A YENİ TESİS 
     Ankara Büyükşehir Belediyesi Başkanı Melih Gökçek, Ankaraspor'a ait yeni tesislerin yapımına başladıklarını söyledi. 
     Gökçek, Esenboğa Havaalanı yolu üzerinde yapılacak yeni tesislerin Avrupa'nın en mükemmel tesisleri olacağını belirterek, ''Türkiye'nin değil Avrupa'nın en mükemmel tesisinin yapımına başlıyoruz. 2005 yılının sonuna yetiştirmek amacındayız. Yeni tesisimizde, 10 adet çim saha, bin kişilik küçük bir stat, antrenman tesisi, futbolcuların kalabileceği bir tesis, sosyal tesisler ve takımda forma giyen oyuncuların evlerinin olacağı bir tesis bulunacak'' diye konuştu. 
     
</TEXT>
</DOC>
