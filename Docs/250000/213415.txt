<DOC>
<DOCNO> 213415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/guncel/gun05.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bedeli ödenecek' 
</HEADLINE>
<TEXT>

   Enkaz alanında inceleme yapan Başbakan Erdoğan, "Yargı süreci başlamıştır. Bize o süreci izlemek düşer" dedi 
      AYDIN HASAN Konya 
   
   Başbakan Recep Tayyip Erdoğan, dün Başbakan Yardımcısı Mehmet Ali Şahin, İçişleri Bakanı Abdülkadir Aksu, Sağlık Bakanı Recep Akdağ ve Tarım Bakanı Sami Güçlü ile birlikte geldiği Konya'da enkaz alanında incelemelerde bulundu. 
   Yetkililerden bilgi aldıktan sonra açıklama yapan Erdoğan, apartmanda yaşayan 28 kişinin olay anında dışarıda olduğunu söyledi. 25 kişinin hastanelerden taburcu edildiğini belirten Başbakan, felaketlere karşı hüzün değil, dayanışma içinde olunması gerektiğini kaydetti. 
   Erdoğan, şöyle konuştu "Bu olay takipsiz bırakılamaz. Bunun şüphesiz ki, bir karşılığı olmalıdır, olacaktır. Yasama, yürütme, yargı elinden gelen gayreti gösterecek. Çünkü bütün bu olayların bedelini vatandaşlar öderse, geleceğe güvenle bakamaz. Vatandaşın geleceğe güvenle bakabilmesi için bu tür yanlışlıkların bir bedelinin olması lazım. Olayla ilgili yargı süreci başlamıştır. Savcılık gerekeni yapmış durumda. O süreç başlamıştır. Bize o süreci izlemek düşer." 
   Kılıçaslan Camii'nde enkazdan ölü çıkarılan Sabahat Yılmaz'ın 40 cenaze törenine de katılan Erdoğan, aileye taziyelerini iletti ve yaralıları ziyaret amacıyla Selçuk Üniversitesi Tıp Fakültesi Hastanesi'ne geçti. Erdoğan, incelemeleri sırasında, çöken binanın altında eşi, ablası ve çocuğunu kaybeden Ali Nihat Yaya, "Başbakanım, kanunlar yetersiz, değiştirilmeli" diye bağırdı. 
   
   Çocuklara 2'şer milyon 
   Enkaz bölgesinden ayrılan Erdoğan, daha sonra bilgi almak için AKP'li Selçuklu Belediye Başkanı Adem Esen'i de makamında ziyaret etti. Erdoğan, belediye çıkışında, "Tayyip Amca" diye bağırarak, önünü kesip bayram harçlığı isteyen çocuklara içlerinde 2 milyon bulunan zarflar dağıttı. 
   
   
   
</TEXT>
</DOC>
