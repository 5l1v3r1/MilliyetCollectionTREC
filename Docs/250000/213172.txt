<DOC>
<DOCNO> 213172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/guncel/agun.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahreden haber 42. saatte geldi 
</HEADLINE>
<TEXT>

   Eşi, 2 çocuğu ve kızkardeşi enkaz altında kalan Şenay Şahin'in umut dolu bekleyişi, 42. saatte gelen haberle yerini büyük bir acıya bıraktı... 
      
   Markete gitmek için dışarı çıktığında oturduğu apartman yerle bir olan Şenay Şahin, olayın yaşandığı andan itibaren iki çocuğu, eşi ve kızkardeşinin bulunması için enkazın yanından bir an olsun ayrılmadı. Sürekli gözyaşı döken ancak umudunu hiç yitirmeyen Şahin, elindeki fotoğrafları kurtarma ekiplerine göstererek, "Ne olur benim evimin bulunduğu yerde yoğunlaşın. Onların sağ olduğuna inanıyorum. Çocuklarımı, eşimi, kızkardeşimi kurtarın" diyerek yalvardı. Kurtarma ekipleri, dün genç kadının ailesinin bulunduğu daireye ulaştı ancak ne yazık ki ona umduğu müjdeyi veremediler. 
   
   Estan da ölü bulundu 
   Olaydan 42 saat sonra enkazda bulunan üç ceset ambulanslarla Numune Hastanesi Morgu'na götürüldü. Yakınları ve görevlilerce hastaneye götürülen Şenay Şahin de, morga giderken cesetlerin yakınlarına ait olmaması için dualar etti. Hastane morgunda gördüğü cesetlerin başında bir süre bekleyen Şahin, ilk olarak eşi Ekrem Şahin'i ardından 2.5 yaşındaki oğlu Nevzat'ı ve 18 yaşındaki kızkardeşi Müberra'ya teşhis ettiğinde dünyası yıkıldı. Gözyaşlarına boğulup sinir krizi geçiren Şahin güçlükle sakinleştirildi. Eşini ve oğlunu yitiren Şahin'in 8 yaşındaki kızını enkazdan sağ çıkarma umutları da söndü. Şahin'in ilköğretim okulu öğrencisi kızı Estan'ın cansız bedenine dün gece yarısı ulaşılabildi. 
   
   Toplantıya gidecekti 
   Şahin'in AKP İl Yönetim Kurulu üyesi olduğu, eşi Ekrem Şahin'in de Hüyük'de tüp bayiliği yaptığı belirtildi. Olay günü eşi Ekrem ile apartman girişine kadar gelen Şenay Şahin'in, "Ben partide toplantıya gideceğim. Dönüşte de alışveriş yapacağım. Sen çocuklarla olursun" diyerek ayrılmasından beş dakika sonra bina yerle bir oldu. 
   
   Enkazda 9 aylık hamile de var 
   Enkazda sekiz yakını bulunduğunu belirten Abdülbaki Ayçiçek, babası Kazım, annesi Elmas, eşi Saliha ve kızı Tuğba Ayçiçek'in yanı sıra kardeşi Mustafa ve eşi Fatma Ayçiçek ile çocukları Büşra 6 ve Muhammet Ayçiçek'ten halen haber alamadığını söyledi. Kardeşinin eşi Fatma Ayçiçek'in hamile olduğunu ve doğumuna iki gün kaldığını kaydeden Ayçiçek, "Kardeşim üçüncü çocuğunu bekliyordu. Şimdi hamile eşi ve iki çocuğu ile birlikte enkaz altında kaldı" dedi. 
   
   'Adımı yaralı listesinden silin' 
   Zümrüt Apartmanı'ndaki yakınlarının enkazın altında kaldığını öğrenince sinir krizi geçiren ve hastaneye kaldırılan İbrahim Mertcan, adının yaralılar arasında gösterildiğini belirterek, bu yanlışlığın düzeltilmesi için basın mensuplarından yardım istedi. Mertcan, "Akrabalarım gereksiz yere panik oldu" dedi. 
   
   'Binadan sesler geliyor' diyordu 
   İzmir'de stajyer avukat olan Özgür Çakıcı, iki halasının oturduğu binanın çöktüğünü duyunca hemen Konya'ya geldi. Konya'da üniversitede okurken çöken binada halası Necla Ufacık'ın yanında kalan Çakıcı, "Halam daha önce binadan garip sesler geldiğini söylemişti" dedi. Halasının eşi Mehmet Ufacık, çocukları Duygu ve Burcu Ufacık ile diğer halası Şükran Gül, iki kızının enkaz altında olduğunu belirten Çakıcı, "AKUT'un gitmesiyle umutlarımız azaldı" diye konuştu. 
   
   Baldızının evine gitmese ölmüştü 
   Zümrüt Apartmanı'nın ikinci katında oturan emekli astsbay Cengiz Polat, olaydan 15 dakika önce baldızı Saibe Yeşilöz'e ziyarete gittikleri için hayatta kaldıklarına inanamıyor "Baldızımda otururken bir yakınımız telefon etti. Binamızın çöktüğünü söyledi. Hemen koştuk, bir baktık bina çökmüş, her şeyimiz gitmiş. Allah bizi korudu." 
   
   Yavrusuna doyamadı 
   Konya'da çöken binanın enkazından çıkarılan 2.5 yaşındaki Selin Küçükoğlu, dün İstanbul'da gözyaşları arasında toprağa verildi. Annesi Gamze ve babası Gökhan Küçükoğlu ile birlikte Kurban Bayramı ziyaretine gittiği dedesi Saadettin ve babaannesi Naciye Küçükoğlu'nun Konya'da oturduğu apartmanın çökmesi sonucu ölen Selin'in cenazesi, Kilyos'taki aile kabristanında defnedildi. Enkazdan yaralı olarak kurtarılan baba Gökhan ve anne Gamze Küçükoğlu da cenazede yakınlarının desteğiyle ayakta durabildi. 
   
   
   
</TEXT>
</DOC>
