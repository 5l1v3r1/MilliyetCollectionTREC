<DOC>
<DOCNO> 235551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko08.html </URL>
<DATE> 2004/04/28/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hisarcıklıoğlu Türkiye'nin AB'ye giriş lokomotifliğini Almanya yapacak 
</HEADLINE>
<TEXT>

     Halide Özkul 

Türkiye Odalar ve Borsalar Birliği TOBB Başkanı Rifat Hisarcıklıoğlu, ''Yunanistan'ın AB'ye giriş sürecinde bu işin lokomotifliğini Fransa yaptı, herhalde Türkiye'nin girişinin lokomotifliğini de Almanya yapacak'' dedi. 
     Köln'de kurulan Türk-Alman Ticaret ve Sanayi Odası'nın TATSO açılışını gerçekleştirmek için yaklaşık 600 kişilik bir heyetle Almanya'ya gelen TOBB Başkanı Hisarcıklıoğlu, Köln'de akşam gazetecilerle sohbet etti. 
     Hisarcıklıoğlu, Türkiye'nin önündeki dönemin kolay olmadığını belirterek, bu yılın Aralık ayı sonuna kadar Türkiye için devam eden bir süreç bulunduğunu, bu sürecin gerek iç gerek dış olaylara gebe olduğunu bildirdi. 
     Türkiye'nin muhakkak bu yılın sonu itibariyle hem tam üyelik müzakerelerinin başlamasını, hem de üyelik perspektifini alıyor olması gerektiğini vurgulayan Hisarcıklıoğlu, ''Bunu biz siyasetçilerden isteyeceğiz ki onlar da müzakere masalarında bunun müzakeresini yapabilsinler'' diye konuştu. 
     Türkiye için müzakerelerin çoktan başlaması gerektiğini de kaydeden Hisarcıklıoğlu, Türkiye'nin ekonomideki yapısal değişim ve dönüşümü de mutlaka gerçekleştirmesi gerektiğini vurguladı. 
     Almanya'da 60 bin Türk girişimci bulunduğunu hatırlatan Hisarcıklıoğlu, tek isteklerinin şartları Türkiye ile eşit olan batıdaki girişimcilerle maçı aynı sahada oynamak olduğunu kaydetti. 
     Bunun örneğini futbolda sergilendiğini belirten Hisarcıklıoğlu, ekonomide de diğer oyuncularla eşit mücadele edilebilir noktaya gelindiğini ifade etti. 
     Hisarcıklıoğlu, bir soru üzerine liberal ekonominin hür teşebbüsle birlikte geliştiğini, serbest piyasa düzeninin olabilmesi için demokrasinin tüm kurum ve kuruluşlarıyla işlevini yerine getiriyor olması gerektiğini bildirdi. 
     
     AMBARGONUN KALDIRILMASI LAZIM 
     Kıbrıs'ta çıkan sonucun hayırlı olmasını dilemeleri gerektiğini de ifade eden Hisarcıklıoğlu, şunları kaydetti 
     ''Bu süreçte Avrupa Birliği'ndeki zaman zaman yapılan açıklamalarda, KKTC'nin yeşil hatla sınır olacağı ifade edilmişti. KKTC'nin artık Avrupa Birliği'ne sınır bir ülke konumuna geldiğini açık saçık ifade etmişlerdir. Bu konunun üzerine gidilmesi lazım. KKTC üzerindeki ambargonun muhakkak kaldırılması lazım. Önümüzdeki dönemde Güney Kıbrıs'ın, Türkiye ile müzakerelerin başlama sürecine engel olabileceği zaman zaman vehimle üzerimize gelse de ben bu konuda büyük bir cesaret gösterileceğine inanmıyorum. Türkiye'nin bu yıl sonu itibariyle tam üyelik müzakere sürecini başlatabileceğine inanıyorum.'' Bir başka soru üzerine, malların serbest dolaştığı bir yerde malın sahibinin serbest dolaşamamasının kabul edilemez olduğunu da belirten Hisarcıklıoğlu, bu durumun düzeltilmesi için Odalar Birliği olarak bazı çalışmalar yaptıklarını söyledi. 
     Anadolu Ateşi Dans Gösterisi'nde Başbakan Recep Tayyip Erdoğan ile aralarında herhangi bir diyalog geçip geçmediğini sorulması üzerine de Hisarcıklıoğlu, Başbakanla aralarında herhangi bir diyalog yaşanmadığını, Erdoğan'ın da salondaki bütün izleyiciler gibi gösterinin sonunda hararetle alkışladığını ve gösteriden etkilendiğini belirtti. 
     Almanya'ya girişlerinde pasaport kontrolünden geçtiklerini de bir soruya verdiği yanıtta hatırlatan Hisarcıklıoğlu, bundan önceki yaptıkları hiç bir yurt dışı gezisinde Odalar Birliği heyet üyelerinin pasaport kontrolünden geçmediklerine dikkat çekti. 
     Ancak bu defa ki toplantıda 3 uçak dolusu katılımcının Almanya'ya geldiğini ve toplantıda 2 başbakanın yer aldığını belirten Hisarcıklıoğlu, bundan dolayı güvenlik önlemlerinin fazla olduğunu söyledi. 
     Hisarcıklıoğlu, bu konuda çok alıngan olunmaması ve buna takılınmaması gerektiğini de ifade etti. 
     
     AB BİR MEDENİYETLER PROJESİ İSE 
     Bir başka soruya verdiği yanıtta Hisarcıklıoğlu, Avrupa'nın kendini güvenlik içinde hissetmek istiyorsa, Türkiye'nin bu işin içinde olması gerektiğini de belirtti ve sözlerini şöyle sürdürdü 
     ''Bu coğrafya üzerinde hep dinler çatışması olmuş. Eğer AB bir medeniyetler projesi ise o zaman bu medeniyetler çatışmasını bitirmek için Müslüman kimliği olan, yüzde 99'ı Müslüman olan bir halkın da bu topluluğun içinde olmasıyla, bu medeniyet projesinin İslam dünyasıyla da barışmasına sebebiyet verecektir.'' 
     
     TÜRKİYE'NİN LOKOMOTİFLİĞİNİ ALMANYA YAPACAK'' 
     Yunanistan'ın tam üyeliği ile AB'ye girişi sürecinde bu işin lokomotifliğini Fransa'nın yaptığını anlatan Hisarcıklıoğlu, ''Herhalde Türkiye'nin girişinin lokomotifliğini de Almanya yapacak'' dedi. 
     Cumhurbaşkanı Ahmet Necdet Sezer'in yaptığı gezilerle ilgili bir soruya verdiği yanıtta da TOBB Başkanı, ülkeler arasındaki ilişkileri bu ülkelerin başındaki liderlerin geliştirdiğini söyledi. 
     Cumhurbaşkanı'nın yurt dışı seyahatlerine gitmeden önce o ülkelerin iş konseyleriyle beraber bir toplantı gerçekleştirdiğini belirten Hisarcıklıoğlu, ''Olay bu, daha fazlasını ister miyiz Yaparsa memnun oluruz'' dedi. 
     
</TEXT>
</DOC>
