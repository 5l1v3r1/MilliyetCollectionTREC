<DOC>
<DOCNO> 244146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun22.html </URL>
<DATE> 2004/05/31/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
'Para sihirbazı' Soros, Bush'u devirmeye kararlı... 
</HEADLINE>
<TEXT>

     Amerikalı para spekülatörü George Soros, ABD Başkanı George Bush'u başkanlıktan etmek için ne kadar para gerekiyorsa vermeye hazır olduğunu açıkladı. 
     New York Times gazetesi tarafından ''solcu kaçık'', ''eylemci ateist'', ''dogmatik küreselleşmeci'' ve son olarak ''çılgın'' olarak nitelenen Soros'un ABD'ye göç ettiğinde hiçbir şeyi bulunmadığı, ancak piyasa spekülasyonları sayesinde şu an 7 milyar dolarlık servete sahip olduğu kaydedildi. 
     Demokratları mali açıdan destekleyen banker Soros'un, Demokratlar için para kaynağı olmanın yanı sıra Cumhuriyetçilere sert eleştiriler yönelten bir siyasi destekçi de olduğu belirtildi. 
     Hükümetlerin düşmesinden piyasaların çökmesine kadar bugüne kadar pek çok tartışmalı olaya ismi karışan ve ''para sihirbazı'' olarak ün yapan Soros, Bank of England'a karşı başlattığı hareket ve kazandığı zaferle, daha sonra da Doğu Avrupa'daki komünizm karşıtı hareketin arkasındaki gizli el olarak ve komünizm sonrasında eski Sovyet cumhuriyetlerinin yeniden inşası için 1 milyar dolar harcayan bir hayırsever olarak biliniyor. 
     New York Times gazetesinin haberine göre, Soros şimdi ise inanılmaz enerjisini ve servetini bir Amerikan başkanını koltuğundan etmek için kullanıyor. Soros, gazeteye yaptığı açıklamada, ''Sahip olduğum değerlere en büyük desteği, 2004'te George Bush'un yenilmesine yapacağım katkıyla verebileceğim sonucuna vardım'' dedi. 
     Daha önce Amerikan iç siyasetinde herhangi bir rol oynamayan Soros'un, Bush karşıtı gruplara 15,8 milyon dolar verdiği ve gerekirse daha fazlasını da verebileceğini açıkladığı kaydediliyor. 
     Görüşlerini yaptığı konuşmalarla, tam sayfa gazete ilanlarıyla, yorum yazılarıyla ve ''The Bubble of American Supremacy'' Amerikan Üstünlüğü Balonu adlı kitapla ifade eden Soros, Cumhuriyetçilerin de hedefinde yer alan bir isim durumunda. Cumhuriyetçi Parti Ulusal Komitesi sözcüsü Christine Iverson, ''George Soros, Demokrat Parti'yi satın aldı'' diyerek, hem Soros'a, hem de rakip partiye eleştiride bulunuyor. 
     Soros ise, hareketinin arkasında iktidar ya da makam kazanma amacı bulunmadığını, bu hareketinin, on yıllardır devam eden ve uğruna 4 milyar dolar harcadığı eski otoriter rejimlerde sivil özgürlüklerin geliştirilmesi yönündeki çabalarının bir devamı olduğunu ileri sürüyor. 
     
     ''BUSH'UN RAYDAN ÇIKMASI ZAMAN ALMAYACAK'' 
     ABD'nin yanlış yolda gittiğini söylemekten çekinmeyen Soros, yeni muhafazakarlara atıfta bulunarak, ''Dünyanın en güçlü ülkesinin hükümeti aşırıcıların eline geçti. Bush yönetiminin raydan çıkması ve felaket sonuçlara sebep olması uzun zaman almayacaktır'' diyor. 
     Çocukluk ve gençliği Macaristan'da geçen, hem Nazilerin Yahudi soykırımını, hem de komünizmi yaşayan Soros'un yardım ettiği Amerikalı kuruluşlar arasında, 10 milyar dolarla ''Amerikalılar Bir Araya Geliyor'' hareketi 2,5 milyon dolarla Bush karşıtı reklamlarıyla bilinen internet grubu MoveOn.org ve 300 bin dolarla 'Amerika'nın Geleceği İçin Kampanya' bulunuyor. 
     Soros, ayrıca eski Başkan Bill Clinton'ın ekibinin önde gelen isimlerinden John D. Podesta'nın başlattığı ''Center for American Progress'' isimli liberal araştırma grubuna 3 milyon dolar bağışladı. Siyasi standartlar açısından bu rakamların çok büyük, ancak Soros açısından çok küçük rakamlar olduğu ifade ediliyor. 
     Soros'un başkanlığını yaptığı Soros Fon Yönetimi'nin 13 milyar doları kontrol ettiği, 7 milyar dolar değerindeki şahsi servetinin ise Soros'un finans imparatorluğunun bir parçası olan Quantum Endowment'da tutulduğu kaydedildi. 450 milyon dolarlık vakıflarının 73 yaşındaki Soros'u, Ford Vakfı, Lilly Endowment ve Bill Gates'in hayır işleriyle aynı kategoriye soktuğu ifade ediliyor. 
     Soros'un 1993'te eski Sovyet Bloku ülkelerinin komünizmden demokrasiye geçişine yardımcı olmak üzere kurduğu ''Open Society Institute'' Açık Toplum Enstitüsü , bugün aralarında ABD'nin de bulunduğu 50 ülkede faaliyetlerini sürdürüyor. Polonya'daki Dayanışma hareketinin arkasında da Soros'un parası olduğu kaydedilirken, Çek Cumhuriyeti'nde geçmişte faaliyet gösteren Vaclav Havel'in bile Soros tarafından finanse edildiği ifade ediliyor. Budapeşte'de bir de üniversitesi bulunan Soros, vakıfları aracılığıyla kamu sağlığı, insan hakları, yasal ve ekonomik reformlarla alakalı binlerce projeye destek veriyor. 
     Soros, ABD'de istenmeyen hamileliklerin önlenmesi, idam cezasına muhalefet, 11 Eylül sonrasında göçmenlerin haklarının korunması gibi konularda yılda 90 milyon dolar harcıyor. Gürcistan'da kitle eylemleri neticesinde geçen yıl görevi bırakmak zorunda kalan Eduard Şevardnadze'nin karşıtlarının ve siyasi değişimin de Soros tarafından desteklendiği iddia ediliyor. 
     
</TEXT>
</DOC>
