<DOC>
<DOCNO> 208432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur33.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Meclis kürsüsüne çıkarken, elektrikler kesildi .. 
</HEADLINE>
<TEXT>

     Meclis'te yaşanan elektrik kesintisi sonucu Genel Kurul dışındaki her yer karanlıkta kaldı. 
     Enerji ve Tabii Kaynaklar Bakanı Hilmi Güler, CHP Niğde Milletvekili Orhan Eraslan'ın kendisine yönelttiği soru önergesini yanıtlamak üzere kürsüye çıkmak üzereyken elektrik kesildi. Genel Kurul'da kesinti, ışıkların ve mikrofondan çıkan sesin azalması ile hissedilince milletvekilleri kürsüye çıkmak üzere olan Bakan Güler'e espriler yaptı. 
     Genel Kurul, güç kaynağının hemen devreye girmesi ile elektrik kesintisinden fazla etkilenmezken yaklaşık bir dakika süren kesinti boyunca Meclis karanlıkta kaldı. 
     
     DELİ DANA HASTALIĞINA ÖNLEM 

     TBMM Genel Kurulu'nda bir saat süre ile milletvekillerinin soru önergeleri yanıtlandı. 
     Tarım ve Köyişleri Bakanı Sami Güçlü, bir soruyu yanıtlarken canlı hayvan mevcudunun yeterli olması nedeniyle et ithalatını düşünmediklerini bildirdi. Güçlü, et üretiminin artırılmasına yönelik önlemler alınacağını da söyledi. 
     Güçlü, isim vermeden ''Atlantik ötesinden haberi gelen hastalık'' diyerek ''deli dana'' hastalığına karşı önlemlerin de alındığını bildirdi. 
     
</TEXT>
</DOC>
