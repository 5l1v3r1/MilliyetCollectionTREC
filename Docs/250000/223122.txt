<DOC>
<DOCNO> 223122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko37.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo Telra Bu yıl 30 milyon dolarlık yatırımımız olacak 
</HEADLINE>
<TEXT>

     Profilo Holding ve Profilo Telra Yönetim Kurulu Başkan Yardımcısı Hayati Kamhi, Viyana'daki Grundig TV üretim tesisini 10 milyon euroluk bir bedelle Türkiye'ye kazandırdıklarını belirterek, ''Temmuz ayında imalata geçilmesiyle çok büyük bir randıman ve kalite yükselmesi elde edeceğiz'' dedi. 
     Daha önce ikamet ettiği İsviçre'de Profilo Telra'nın yurt dışındaki işlerini yürüttükten sonra Türkiye'ye yerleşerek grubun bütün işlerini üstlenen Jak Kamhi'nin büyük oğlu Hayati Kamhi, ilk basın toplantısında holdingin yatırımları hakkında bilgi verdi. 
     Havaalanı yolunda bir alışveriş merkezi kurmak üzere çalışmalara başladıklarını bildiren Kamhi, yat ihracatında birçok çalışmaları bulunduğunu, son 6 yılda yaptıkları yatırımlarla bu alandaki ihracatta dünyada ilk 10 arasında 8. pozisyona ulaştıklarını belirtti. 
     Hayati Kamhi, ''Yat ihracatı sayesinde ülkemizi tanımayan birçok insana ülkemizi sevdirdik. Hatta yatını Türkiye'de yaptıran Formula 1'in sahibinin Türkiye'yi sevmesinden dolayı Formula 1'i 2005'te ülkemizde başlatması sağlanmıştır'' dedi. 
     Mayıs ayında açılacak tersane ile 4 yat imalatına başlayacaklarını ifade eden Kamhi, bunun dışında Yalıkavak'ta yaptıkları marina yatırımının Ege'de en büyük marina olma özelliğine sahip olduğunu, 1 Mayıs'tan itibaren faaliyete geçecek marinanın 600 yat kapasitesi bulunduğunu, marinanın etrafında şehir merkezi, alışveriş merkezi şeklinde gelişmeler olacağını kaydetti. 
     
     LİTVANYA'DA TÜP FABRİKASI 
     Litvanya'da yaptıkları televizyon tüp fabrikası yatırımları hakkında da bilgi veren Kamhi, ortak oldukları tesisin kapasitesinin 6-8 milyon adede ulaştığını söyledi. 
     Hayati Kamhi, 2006 senesinde 12 milyon adede çıkacak üretimle, yerli ve Avrupalı TV imalatçılarının tüp ihtiyacının giderildiğini bildirdi. 
     Telra için 2004'ün atılımlar yılı olduğunu belirten Kamhi, ''İlk atılımımız, Viyana'daki 70 milyon euroya mal olmuş Grundig tesisini satın alarak 10 milyon euroluk bir bedelle Türkiye'mize kazandırdık. Temmuz ayında imalata geçilmesiyle çok büyük randıman ve kalite yükselmesi elde edeceğiz. Bu şekilde fabrikamız tam otomatik olacak'' dedi. 
     Geçen sene Philips ile başlayan işbirliklerine de değinen Kamhi, Philips'in Telra mamullerine kendi markasını koyacak kadar güvendiğini ifade etti. 
     Hayati Kamhi, ''400 bin olan ihracatımız, bu sene 1 milyon adetlere gidiyor'' diye konuştu. 
     Bu sene yatırımlarının 30 milyon dolar civarında olacağını ifade eden Kamhi, bu yatırımlarının sadece kapasite artırımı değil, yeni mamuller için AR-GE'de kullanılan yatırımlardan oluşacağını kaydetti. 
     
     İHRACATTA 2 MİSLİ CİRO HEDEFİ 
     Soruları da yanıtlayan Kamhi, ekonominin çok iyiye gittiğini, potansiyelin yüksek olduğunu bildirdi. 
     Hayati Kamhi, bu potansiyeli geliştirmek için birçok kararlar aldıklarını, yatırımlara giriştiklerini belirterek, şunları söyledi 
     ''Bu sene ihracatta 2 misli ciro yapmayı, 300 milyondan 600 milyon dolara çıkarmayı hedefliyoruz. Yurt dışındaki tüp fabrikamızda da yatırımlarımız devam ediyor. Bu da Türkiye'den olan ihracatlarımızı destekleyecek. Yatta Mayıs ayında yeni tersanemiz devreye giriyor. Burada da büyük bir ihracat potansiyeli bekliyoruz. Alışveriş merkezi işlerimizi geliştiriyoruz. Türkiye'nin gelişmesi ile paralel biz de grubumuzu geliştiriyoruz. Yeni sektörler Türkiye'de gelişiyor. Bu yeni sektörlere de çok önem veriyoruz.'' 
     
</TEXT>
</DOC>
