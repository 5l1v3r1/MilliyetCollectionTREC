<DOC>
<DOCNO> 229650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy04.html </URL>
<DATE> 2004/04/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Başbakan Erdoğan Japonya'ya gidiyor... 
</HEADLINE>
<TEXT>

     Başbakan Recep Tayyip Erdoğan, 10-14 Nisan tarihlerinde Japonya'ya resmi ziyarette bulunacak. 
     Erdoğan, 10 Nisan Cumartesi günü Ankara'dan Tokyo'ya gidecek. 
     Japonya Prensi Tomohito Mikasa, Başbakan Erdoğan'ı, 11 Nisan Pazar günü ikamet ettiği New Otani Oteli'nde ziyaret edecek. Erdoğan, aynı gün Türkiye Cumhuriyeti Büyükelçilik Konutu'nda büyükelçilik nezdindeki ilgili kurum temsilcileri ve Japonya'daki Türk vatandaşlarının katılacağı resepsiyona katılacak. 
     Başbakan Erdoğan, 12 Nisan sabah saatlerinde Türk işadamları heyetiyle New Otani Tsuru West Salonu'nda çalışma toplantısı yapacak. Erdoğan, Prens ve Prenses Mikasa ile görüşmesinin ardından Japonya İmparatoru Akihito ve İmparatoriçe tarafından kabul edilecek. 
     Erdoğan, aynı gün Itochu Şirketi Başkanı Uichiro Niwa ve Ishikawajima-Harima Ağır Sanayi Şirketi Başkanı Mototsugu Ito'yu kabul edecek. 
     Japonya Başbakanı Junichiro Koizumi ile Başbakan Erdoğan'ın görüşmesi, 12 Nisan'da akşam saatlerinde gerçekleşecek. Bu görüşmenin ardından Başbakan Koizumi, Erdoğan'ın onuruna bir çalışma yemeği verecek. 
     Başbakan Erdoğan, 13 Nisan Salı günü Japonya Temsilciler Meclisi Başkanı Yohei Kano ve Senato Başkanı Hiroyuki Kurata ile görüşecek. Türk ve Japon işadamlarıyla ikamet edeceği New Otani Oteli'ndeki Rei Salonu'nda bir toplantı yapacak Erdoğan, Japonya Ulusal Basın Kulübü'nü de ziyaret edecek. 
     Erdoğan, akşam saatlerinde Türk-Japon Dostluk Derneği Genel Kurul Toplantısı nedeniyle verilen resepsiyona katılacak. 
     Başbakan Recep Tayyip Erdoğan, 14 Nisan Çarşamba günü Toyota City'ye geçecek. Burada brifing ve öğle yemeğine katılacak Erdoğan, Toyota Tesisleri'nde incelemelerde bulunacak. 
     Buradan Nagoya Tren İstasyonu'na geçecek olan Başbakan Erdoğan, hızlı trenle Osaka'ya geçecek. Osaka Belediye Başkanı ile görüşme ve şehir turunun ardından Erdoğan, akşam yemeğine katılacak. 
     Buradan Osaka İtami Havaalanı'na geçecek Başbakan Erdoğan, akşam saatlerinde Türkiye'ye hareket edecek. 
     
</TEXT>
</DOC>
