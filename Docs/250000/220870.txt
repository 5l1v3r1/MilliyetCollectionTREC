<DOC>
<DOCNO> 220870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy11.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Danışman ortaklığı 
</HEADLINE>
<TEXT>

   Bir dönem Çiller, Bahçeli ve Yılmaz'ın danışmanlığını yapan Kayır, Karaca ve Şenyüz, meslek liselilerin sorunlarıyla ilgili araştırma için bir araya geldi 
      MEHMET GÜNDEM 

   
   Ömer Kayır, Şükrü Karaca ve Yılmaz Şenyüz. Her biri ayrı bir siyasi partinin genel başkanına danışmanlık yaptı. Şimdi biri sivil, ikisi bürokrat. Nasıl bir araya geldiler 
   Şükrü Karaca, bir dönem Tansu Çiller'in danışmanlığını yapmış. 1996'da siyasete girmiş. Sekiz yılda altı hükümetin gelip gittiğine içeriden tanık olmuş. Öğretmenlik ve avukatlık geçmişi var. Roman ve şiir dallarında çeşitli ödüller kazanmış. Şu an DYP'nin seçim kampanyasını yürütüyor. 
   Yılmaz Şenyüz, Alpaslan Türkeş'e ve son olarak Devlet Bahçeli'ye danışmanlık yapmış. Kendisini AKP mağduru olarak tanımlayan Şenyüz, bürokraside Başbakanlık Müşaviri olarak görev yaparken kısa bir süre önce 8. derece devlet memurluğuna atandı. Devlet arşivlerinde görevini sürdüren Şenyüz, Türkiye'deki gençlik hareketleri konusunda uzman. 
   
   İnsan malzemesi kalitesiz 
   Ömer Kayır, Mesut Yılmaz'a altı yıl danışmanlık yapmış. Ardından Başbakanlık Müsteşar Yardımcılığı görevinde bulunmuş. 28 Şubat sürecinde Başbakanlık Takip Kurulu'nda önemli görevler üstlenmiş. Halen Başbakanlık Müşavirliği gibi kızak bir kadroda görev yapan Kayır'ın Yılmaz'la ilişkileri Avrupa Birliği çerçevesinde devam ediyor. 
   Üçlünün ortak çalışması ise meslek yüksekokullarıyla ilgili araştırma. Diyorlar ki "Biz yakamızdaki etiketleri attık. Türkiye'nin sorunlarını şu kesimin, bu partinin meselesi olarak görme anlayışı yıkılmalı." 
   Ömer Kayır diyor ki, "Hepimizin ortak noktası vatan, millet sakarya. Ama bu yeterli değil. Biz neden geri kaldık diye hepimiz soruyoruz. Bu da bizi eğitim sistemine götürdü. Gördük ki, Türkiye'nin kalkınması öncelikle vasıflı insan yetişmesine ve ileri teknolojiye bağlı. Üçümüz birlikte bu noktalara vurgu yapalım dedik." 
   Yılmaz Şenyüz ise bu birlikteliği şöyle anlatıyor "Bizi bir araya getiren şey, bu ülkede insanların yaşadığı ve yaşayacakları acılardır." 
   Şükrü Karaca da, "Şu an patlamaya hazır bir yanardağın üzerinde oturuyoruz. AKP, çöpe atılan bir siyaset tarzının alternatifi olarak göreve getirildi. Bunun bilincinde olmalılar. İnsan malzemesi bu kalitesizlikte olduğu müddetçe, iktidarlar değişebilir ama başka hiçbir şey değişmez" diyor. 
   Üçlünün 12 İlde, 67 meslek lisesinde öğrenci, yönetici ve öğretmenleri olmak üzere 4325 kişi üzerinde yaptığı araştırma, işlerin iyi gitmediğini gösteriyor. İşte çıkan sonuç 
   Meslek liselerinin umutsuz gençleri, isyank r bir sürece giriyorlar. Terör başta olmak üzere her türlü istismara açıklar. Soruna el atılmazsa birkaç yıl içinde büyük sosyal patlamalara, şiddet ve çatışmalara tanık olacağız. Bu sorunları çözmeyen hükümetler gider. Çözümsüzlük uzarsa rejim tehlikeye girer. 
   
   
   
</TEXT>
</DOC>
