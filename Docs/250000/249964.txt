<DOC>
<DOCNO> 249964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy02.html </URL>
<DATE> 2004/06/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
CHP'de kurultaya beş kala ihraç tartışması 
</HEADLINE>
<TEXT>

     CHP'de olağanüstü kurultay için geri sayım sürerken, muhalif bazı milletvekillerinin ihracı gündeme geldi. Muhalif milletvekilleri, iddiaları "antidemokratik bir girişim" olarak yorumlarken, CHP Adıyaman eski milletvekili Celal Topkan olayı "iki üç kişinin senaryosu" olarak değerlendirildi. 
     CHP'de Genel Başkan Deniz Baykal'ın çağrısıyla 3 Temmuz'da toplanacak olan olağanüstü kurultaya az bir zaman kala muhalif kimliği ile tanınan en az 3-4 milletvekili için ihraç yolunun açılacağı öne sürüldü. İsminin açıklanmamasını isteyen üst düzey bir parti yöneticisi ANKA'ya yaptığı açıklamada, disipline aykırı hareket edenlerin disiplin kuruluna sevkedilmesinin doğal olduğunun altını çizdi. 
     
     AKILDAN GEÇİRMESİNLER 
     Parti içindeki İktidara Yürüyüş Hareketi içeresinde yer alan Ankara milletvekili ve Parti Meclisi PM üyesi Mehmet Tomanbay bu iddiaları ciddiye almamak gerektiğini belirtirken, "CHP büyümek ve iktidara gelmek mecbudriyetinde olan bir parti. Büyütmek ve iktidara taşımak isteyenlerin ihraçlarını, kimse aklının ucuna bile getirmemeli. Parti ihraçlarla, aykırı sesleri dışlamakla büyümez. Ben bunu aklıma bile getirmek istemiyorum" diye konuştu. 
     Tomanbay, olağanüstü kurultayın kent dışında ve izleyicilere kapalı olarak gerçekleştirilecek olmasını değerlendirirken Baykal'ın tartışmayı ve kavgayı tercih ettiğini ileri sürdü. Baykal'ın muhalif vekillere yönelik bazı sözlerini anımsatan Tomanbay, "Bu üslup, CHP'yi kamuoyu gözünde düşürmüştür. Bunu kabul etmek mümkün değil. 
     'Milletvekillerini haşlayacağım', 'söz dinlemezler' gibi laflar, aslında CHP'yi kamuyouyu gözünde aşağılıyor. Bizler milletvekilleriyiz. Hiçkimse haşlayamaz, sınıflayamaz. Bu CHP'yi kamuoyu nezninde partinin güvenilirliğini azaltan bir yaklaşımdır" diye konuştu. Tomanbay, muhalif milletvekillerinin olağanüstü kurultaya giderken, partinin yeniden yapılandırmasını istediklerini ve "olayı kişiselleştirmediklerini" sözlerine ekledi. 
     
     PARTİYE YÖNELİK GİRİŞİMİMİZ YOK 
     Muhalif milletvekilleri arasında yer alan Hatay milletvekili Züheyir Amber ise ihraç yolunu açabilecek kararların alınmasının partide sıkıntı yaratacağına dikkat çekti. Amber, ihraç kararının son derece anti demokratik olacağını belirtirken, "Çünkü bizim partiye yönelik bir girişimimiz yok. Partide demokratik açılım istiyoruz. 
     Rahatlıkla adım atabilsin istiyoruz. Bize göre bir yanlışımız yok" dedi. 
     
     GENEL MERKEZDEKİ İKİ ÜÇ KİŞİNİN ÜRETTİĞİ SENARYO 
     Adıyaman kurultay delegelerinden olan ve Anadolu Hareketi temsilcisi eski Adıyaman milletvekili Celal Topkan da bu tür iddiları "Bir iki kişinin ürettiği senaryo" olarak nitelendirdi. Topkan, "Genel merkezde iki üç kişi var. 
     Bunlar yıllarca genel başkanı da yanıltarak, hareket edip partiye zarar verdiler" diye konuştu. 
     
</TEXT>
</DOC>
