<DOC>
<DOCNO> 221112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/guncel/gun02.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçak parasına memuriyetten men 
</HEADLINE>
<TEXT>

   Hastasından bıçak parası aldığı için 4.5 ay ağır hapis ve 231 milyon lira para cezasına çarptırılan doktora ayrıca ömür boyu memuriyetten men cezası verildi 
      NEŞET KARADAĞ DHA 
   
   Bıçak parası adı altında 500 milyon lira istediği böbrek hastası Mehmet Çelik'in şik yeti üzerine önce tutuklanan, sonra kefaletle serbest bırakılan Op. Dr. Hakan Burak Güzel, 5 aydır tutuksuz yargılanıyordu. Karar duruşmasında Op. Dr. Güzel'in 4 ay 13 gün ağır hapis ve 231 milyon 480 bin lira para cezasına çarptırılması kararlaştırıldı. Cezalar tecil edilirken, mahkeme Güzel'e "ömür boyu memuriyetten men" cezası da verdi. 
   Adana, Denizli Mahallesi'nde oturan Çelik 34 , 16 Eylül 2003'te böbrek sancıları nedeniyle Devlet Hastanesi Acil Servisi'ne başvurdu. Ağrı kesici iğne yaptığı Çelik'e kartvizitini veren nöbetçi üroloji uzmanı Güzel, "Muayenehaneme gelirsen seni bu dertten kurtarırım" dedi. Gazipaşa Bulvarı Toros Caddesi'ndeki özel muayenehanesine gelen Çelik'ten 70 milyon lira ücret alan Güzel, böbreklerinde taş olduğunu ve ameliyat edilmesi gerektiğini söyledi. Ayrıca bıçak parası olarak da 500 milyon lira istedi. Çelik, bunun üzerine Güzel'den şik yetçi oldu. 
   
   Seri numaralarını aldı 
   Seri numaraları alınmış 20 milyon liralık banknotlardan oluşan 500 milyon lirayı alırken suçüstü yakalanan Güzel tutuklandı. Ancak üst mahkemeye yapılan itiraz üzerine 10 milyar lira kefaletle serbest bırakıldı. 5 aydır tutuksuz yargılanan ve karar duruşmasında 500 milyon lirayı doktorluk ücreti olarak istediğini savunan Güzel, "Hastane masraflarının 1.5 milyar olduğunu, parayı hastane veznesine yatırmalarını söyledim. Parayı sekretere bırakmışlar, haberim yoktu" dedi. 
   
   
   
</TEXT>
</DOC>
