<DOC>
<DOCNO> 229179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/ygokce.html </URL>
<DATE> 2004/04/07/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Linç kültürü 
</HEADLINE>
<TEXT>

      Toplumsal hayatımızın artık çağla bağdaşmayan, hukukla, insan haklarıyla, akıl, mantık ve vicdanla asla uyuşmayan çirkin bir geleneği var. 
   Kurbanlar arıyoruz, toplu halde linç ediyoruz. 
   Kulüplerimizdeki antrenör kıyımları artık alışılmış sezonluk uygulamalar biçiminde devam ediyor. 
   Kulüp Başkanları, milli takım teknik direktörleri, medya temsilcileri hep birlikte bu linç kültürünün uçurumlarına doğru yuvarlanıp gidiyoruz. 
   Robert Enke sezon başında linç kültürümüzün ilk örneği olarak Fenerbahçe'deki ilk maçından sonra kurban edildi. 
   Arada, antrenörlerle sürdürdük geleneğimizi. 
   Şimdi kurban sunağındaki son adam Ali Aydın . 
   Ali Aydın idealleri doğrultusunda hakemlik yapabilmek için iş dünyasında enerji, sermaye ve emekle oluşmuş varlıklarına sırtını döndü. Aile yaşamına ambargolar koydu. Gönül verdiği düdükle kendisine yepyeni bir dünya kurdu. O dünya sevgisine ve ideallerine karşılık veriyor, emekleri boşa çıkmıyor, sürekli yükseliyordu. 
   Ama önce dört kırmızı kart gösterdiği derbi maçıyla yücelttiğimiz ve yükselttiğimiz bu değeri hırpalamaya başladık. Hakan Şükür 'den forma istediği için aşağıladık, suçladık, yargıladık. 
   Son etapta onu yozlaştırmaya başladık. Kural hatası ile tekrarlanan Fenerbahçe - Rizespor maçından sonra, sakinleşmesi kendini bulması ve şoku atlatması için hiç yardımcı olmadık. Aksine Ali Aydın'ı üst üstte yorucu maç trafiğine sokup yıprattık. 
   
   Son hamle 
   Portekiz - İtalya maçındaki hatalı yönetiminden sonra onu en az 2 - 3 hafta dinlendirmek gereği ortadayken derbinin düdüğü olarak seçmek kanını akıtacak son stratejik hamleydi. 
   Verdiği kararların hepsi de tartışmalı. Vermediği kararlar, göstermediği kartlar, yaptırmadığı anonslar daha da elem verici. 
   Ali Aydın derbiyi mahvetti, gitti. 
   Şimdi Galatasaray Başkanı Sevgili Özhan Canaydın başta olmak üzere topluca bir saldırıyla bir linç hamlesiyle karşı karşıya. Yozlaştırdığımız değeri kurtarmak, tedavi etmek, yeniden kazanmak için en küçük gayret göstermeden sürekli bedel ödetip yok etmeye çalışıyoruz. 
   Ali Aydın hakemliği bırakabilir. Linç kültürüne teslim olup düdüğünü duvara asabilir. 
   Peki hakem yanlışları biter mi Kirlenmiş futbol ortamımız temizlenir mi 
   Dahası futbolun en yaşamsal unsuru olan hakemlik kurumu bundan böyle yeni değerler üretebilir mi 
   Bu linç kültürü bitmeden, bu kirlenmiş akvaryumda pislik, dedikodu, şantaj ve tehdit her geçen gün yoğunlaşarak artarken bazı balıklar "Su kirli, ama biz temiziz " diyebilir mi 
   
   Futbolun adamları İnsanlar yaşarken de anılmalıdır    Benim gazeteciliğimin ilk yıllarında her biri kariyerime damgalar vuran olayların, röportajların, demeçlerin ve yaşanmış tanıklıkların kahramanıydı. 
   En başta büyük ustam ve mesleksel anlamda elini öpmekten onur duyduğum Necmi Tanyolaç... 
   Çelebi kişiliğiyle Halim Çorbalı... Maceralı ve aktif yaşamıyla 91 yılı delikanlı gibi geride bırakan Faik Gökay, futbolun en heyecanlı emektarlarından Doğan Andaç, milli takım teknik direktörlüğünde futbolcular kadar bizlere de değer veren, röportaj veren ve emek veren Coşkun Özarı... 
   "Kefal Fikret Arıcan benden daha büyüktü, o bir numaraydı" diyen Ordinaryüs Lefter... Kırık diziyle beş yıl futbol oynayıp çoğu vole ile 320 kez ağları sarsan Şeref Görkey... FIFA'daki gururumuz Necdet Çobanlı... Tanıdığım en dürüst ve seviyeli kulüp başkanlarından biri olan Faruk Ilgaz... Bir meslek büyüğü olarak hep saygı duyduğum, profesyonelliğine, sesine ve kalemine hayran olduğum Halit Kıvanç... 
   
   Ferahladık 
   Türkiye Futbol Adamları Derneği geçen hafta perşembe akşamı "İnsanlar yaşarken de anılmalıdır" sloganı ile futbolumuzun bu yaşayan altın adamlarına özel bir tören düzenleyerek ödüllerini sundu. 
   O törende geçmişin düşük performanslı, ama daha sportif, daha olimpik ve mutlaka daha temiz atmosferinden esintilerle gönlümüzü ferahlattık. Şükür ki yaşıyorlardı, çoğu bir köşeye çekilmiş olsa da h l değerlerini bilen insanlar ve kurumlar vardı. 
   Onlarla dostluk, ahbaplık etmekten, tartışmaktan konuşmaktan, onların anlattıklarından ders çıkarıp feyz almış olmaktan hep onur duydum. Bugünkü genç kuşak adına üzüldüm, sıkıldım. Geçmişte ne kadar zengin ve temiz örneklerle yola çıktıysak bugün tam aksine her geçen gün utanç verici, can sıkıcı ve yozlaşmış bir ortamda bulunmaktan azap duyuyoruz. 
   En acısı da durumun farkında olanlar öylesine az ki, kahroluyoruz 
   
   Kalite emekçisinin ölümü    Pazar akşamı canımızı sıkan, moralimizi bozan derbi skandalından sonra en kötü haberi televizyondan aldık. 
   Konyaspor Teknik Direktörü Tevfik Lav bir trafik kurbanı olarak Manisa'daki evine giderken aramızdan ayrılmıştı. 
   Sessiz ve derinden çalışan, emeğine performansın ötesinde kalite katmak için sürekli çaba gösteren, reklamsız, kulissiz, dedikodusuz bir antrenör örneği olarak Tevfik Lav 'ın kaybından derin üzüntü duydum. Hele ki, takımının 2 - 1 kazandığı Rizespor maçından sonra söylediklerini duyunca... Tevfik Lav orada klasik yola devam etme kolaycılığından kaçıyor ve ekibinin oynadığı futbola farklı kaliteler katmak için çaba göstereceklerini söylüyordu. Sürekli arayan, çözen, bulan, uygulayan ve yeniden kurgulayan bir futbol filozofuydu o. Ölümündeki en büyük acı en yakın arkadaşı Ersun Yanal'la dargın ayrılmalarıydı. Aslında dostlukları hiçbir şekilde sarsılmaz ve asla kopmazdı. Ama Ersun Yanal şimdi bunları nasıl anlatsın ki 
   Ailesinin ve Türk futbolunun başı sağolsun. Ersun hoca senin de... Onu ne kadar sevdiğini, onunla ne kadar gönüldaş olduğunu hepimiz biliyoruz. Sana metanet diliyoruz. 
   Bu olaydan çıkacak ders insanımıza yaşarken de sahip çıkıp değer verelim. Dostlarımızla kavga edelim, ama asla küsmeyelim. 
   
      
   
</TEXT>
</DOC>
