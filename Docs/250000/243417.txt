<DOC>
<DOCNO> 243417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/ekonomi/eko07.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Emekliye fark için birleştirici karar gerek' 
</HEADLINE>
<TEXT>


ANKARA Milliyet 

Çalışma Bakanı Murat Başesgioğlu, SSK ve Bağ - Kur emeklilerinin TÜFE farkından kaynaklanan alacaklarıyla ilgili çeşitli yargı kararları olduğunu belirterek, "Birleştirici bir karar olduğu takdirde uyacağız" dedi. Bağ - Kur Genel Kurulu'na katılan Başesgioğlu, Yargıtay'ın bir vatandaşın SSK ve Bağ - Kur'un TÜFE farkı uygulamasından kaynaklanan alacaklarının ödenmesi kararıyla ilgili soruları yanıtladı. Yargıtay'da birkaç dairenin bu konuya baktığını belirten Başesgioğlu, "Kurumdan doğmuş bir hak varsa biz de bu hakkı öderiz" ifadesini kullandı. 2000'de memurlara uygulanan TÜFE artı 2 puanlık refah payı işçi emeklilerine uygulanmamış, bunun üzerine bazı emekliler dava açmıştı. Geçtiğimiz günlerde Yargıtay emeklilerin haklı olduğuna ilişkin bir karar verdi. 


</TEXT>
</DOC>
