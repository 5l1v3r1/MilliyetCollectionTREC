<DOC>
<DOCNO> 243911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/spo01.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz tahtaya al seneye 
</HEADLINE>
<TEXT>


Beşiktaşlı yöneticilerin bir çoğu 2000 yılından bu yana biriken borçları için 2005 senesine senet vererek hesaplaştı. Bazısı bunu bile yapmadı 


Tersine dünya 
HER zaman kulüplerden alacaklı bulunmalarına alıştığımız yöneticiler, Beşiktaş'ta bunu ters yöne işletti. Siyah - Beyazlı kulüpte 2000 yılından bu yana görev yapan bazı idarecilerin yurt içi ve yurt dışı deplasman paralarıyla, kulüpten aldıkları biletlerin karşılığını ödemedikleri anlaşıldı. Kulüpten ödeme yapmaları konusunda yazı alan Hüseyin Mican ile Deniz Atalay görüşmede bile bulunmazken, diğerleri 2005 yılına senet verdi. 

İşte borç listesi 
Behçet Ümitlen 71 milyar lira. 
İbrahim Altınsay 36 milyar lira. 
İsmail Ünal 30 milyar lira 
Deniz Atalay, Hüseyin Mican, Burak Kalkavan ve Kenan Kurşunoğlu Toplam 250 bin dolar dolayında.. 

Adaylarda son durum 'El ele şampiyonluğa' 
BEŞİKTAŞ başkan adaylarından Yıldırım Demirören dün akşam Hilton Oteli'nde gövde gösterisi yaptı. Yaklaşık üç bin kişinin katıldığı gecede projelerini anlatarak yönetim kurulu üyelerini tanıtan Demirören, "Daha güçlü bir Beşiktaş için göreve talip olduk. Bu yıl en büyük rakibimize şampiyonluğu hediye ettik ama, önümüzdeki yıl diğer rakibimizin 100. yılında şampiyonluğu geri alacağız. Şampiyon Beşiktaş için herkes el ele" dedi. Bu arada Demirören, Anadolu'dan gelen üyelerin konaklama sorununu çözerken İstanbul'un dört bir yanından da saat başı otobüsler kaldırarak üyelerin rahat bir şekilde oy kullanmaya gelmesini amaçladı. 

'Acele etmiyoruz' 
ÜÇ adayla birlikte seçim yarışına giren Fikret Orman, dün yönetiminden Muzaffer Nasıroğlu, İbrahim Altınsay ve Kerem Üstünkaya ile bir basın toplantısı düzenledi. Santini ile prensipte anlaştıklarını vurgulayan Orman, transfer konusunda şunları söyledi "Fransız hocada karar kıldık. Ancak alınacak futbolcu konusunda acele etmek istemiyoruz. Çeşitli isimler ortaya atıp yanlış karar vermek istemiyoruz." 

Zidan ile beş yıl 
EROL Kaynar, kongre öncesinde Midtjylland takımının santforu Mohamed Zidan'ı 5 yıllığına Beşiktaşlı yapan protokole imza attı. Danimarka Kulübü'nün Spor Direktörü Jens Orgaard ile Conrad Otel'de kontrat yapan Kaynar, "Yaptığımız ön sözleşme 2 Haziran 2004'e kadar geçerli. Eğer biz seçilemezsek, gelecek yönetim de istemezse, 3 Haziran Çarşamba günü İtalya'nın Juventus takımıyla görüşecek. Ama yönetime kim gelirse gelsin onu tutmalı. Çünkü hepimiz Beşiktaş için çalışıyoruz" dedi. 

İcraat adamı Keçeci 
AFFAN Keçeci, şov değil, icraat yapmak için Beşiktaş'ta yönetime talip olduklarını söyledi. Sadece teknik direktör adayını açıklayan Keçeci, transfer edeceği futbolcularla değil, plan ve projeleriyle gündeme gelmeyi amaçladıklarını vurguladı. Siyah - Beyazlı kulübün başkan adayı, "Şov değil, icraat yapacağız. Seçildiğimiz günden kısa bir süre sonra takımımızı yıldızlarla donatacağız. Çünkü şu an temasta olduğumuz tam 15 futbolcu mevcut" ifadesini kullandı. 

Yıldırım Demirören'in acı günü 
BEŞİKTAŞ başkan adayı Yıldırım Demirören, önceki gün vefat eden eniştesi Ali Necdet Aksoy'u dün son yolculuğuna uğurladı. Teşvikiye Camii'nde kılınan cenaze namazının ardından Zincirlikuyu Mezarlığı'nda gözyaşlarıyla toprağa verilen Aksoy'un cenaze törenine, Demirören'in bugünkü kongredeki rakibi Fikret Orman, Doğan Holding Yönetim Kurulu Başkanı Aydın Doğan, Galatasaray 2. Başkanı Ergun Gürsoy ile DYP Genel Başkanı Mehmet Ağar ile çok sayıda seveni katıldı. 

Seçim turu 

Kongre başkanı Ali Rıza Dizdar 
KARTAL'DA başkan adaylığını açıklayan dört başkan adayı, Ali Rıza Dizdar'ın kongre Divan Başkanı olması konusunda mutabık kaldı. Diz-dar'ın seçilmesi halinde yardımcılıklarını Hakan Daltaban, Ali Rıza Aral, Özcan Kesim ve Taner Döven yapacak. 

İş sandığa kaldı 
SEÇİMİN bilgisayar ortamında yapılıp sonuçların hemen alınması için firma iki ayrı sistem ve program sundu. Ancak kulübün talepleri karşısında, sunulan programlar yetersiz ve güvensiz kalınca, iş yine sandığa kaldı 

280 görevli 
HER sandıkta 4 adayın birer temsilcisi bulunacak. Bunun yanı sıra kongrede divan başkanı olarak görev yapacak Ali Rıza Dizdar'ın belirlediği 3'er bağımsız görevli de sandık başında yer alacak. Böylece toplam görevli sayısı, 280 kişi olacak. 

Demir bariyerler 
SANDIKLARA giden yola demir korkuluklardan oluşan bir bariyer konacak. Böylece üyeler hiç bir müdahaleyle karşılaşmadan oyunu rahat bir şekilde kullanabilecek. 

Rekor bekleniyor 
OLAĞANÜSTÜ Genel Kurul'da 10 bin 152 kongre üyesinin oy kullanma hakkı bulunuyor. Ancak, yaklaşık 9 bin üyenin seçim kongresi için sandık başına gitmesi bekleniyor. Buna ulaşılırsa Beşiktaş tarihinde rekor bir katılım sağlanmış olacak. 

Birlik gösterisi 
YILDIRIM Demirören, Affan Keçeci, Erol Kaynar ve Fikret Orman, seçimde yan yana oturacak. Tribünlerde ise her grup birlikte yer alacak. 


</TEXT>
</DOC>
