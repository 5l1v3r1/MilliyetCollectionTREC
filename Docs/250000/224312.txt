<DOC>
<DOCNO> 224312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/dunya/dun03.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   Afgan usulü koltuk kavgası 100 ölü 
   Afganistan Sivil Havacılık ve Turizm Bakanı Mirvais Sadık dün babası İsmail Han'ın valisi olduğu Herat'ta öldürüldü. Olaydan sonra çıkan çatışmalarda 100'den fazla kişi öldü. Sadık'a yakın kaynaklar bakanın içinde bulunduğu araca düzenlenen roket saldırısı sonucunda öldüğünü söylerken, Herat'taki ordu komutanı Zahir Nayebzade, Sadık'ın konutuna baskın yaptığı sırada çıkan çatışmada öldürüldüğünü söyledi. Afganistan Devlet Başkanı Hamid Karzai, bakanın öldürülmesini "kişisel rekabet" olarak niteledi. 
   
   Terörün beyni Türkiye'den geçmiş 
   İspanya'da düzenlenen terör saldırılarının beyinlerinden biri olduğundan şüphelenilen Abdelaziz Benyaiç'in, geçtiğimiz yıl Türkiye, İngiltere, Fransa ve İran'ı ziyaret ettiği bildirildi. Madrid saldırılarıyla İngiltere'deki radikal İslamcıların bağlantısını inceleyen ve Daily Telegraph'a konuşan İngiliz istihbarat servisi yetkililerine göre, Faslı Benyaiç, bu ziyaretleri, Madrid saldırılarına militan bulmak için yapmış. Benyaiç, geçtiğimiz yıl sahte İngiliz pasaportuyla İspanya'ya girmeye çalışırken tutuklanmıştı. 
   
   El Kaide'de nükleer silah var iddiası 
   Terör örgütü El Kaide'nin 2 numaralı ismi Ayman El Zevahiri'nin, örgütünün Orta Asya'daki karaborsadan çanta içinde taşınabilir nükleer silahlar satın aldığını iddia ettiği bildirildi. Pakistanlı gazeteci Hamid Mir, Zevahiri ile yaptığı röportajda örgütün iki numaralı liderinin kendisine çanta içinde taşınabilir akıllı bombaları karaborsada elde ettiğini söylediğini belirtti. 
   
   Suriye'ye Bush'tan yaptırım geliyor 
   ABD'de George W. Bush yönetimi, Suriye'ye sert yaptırımlar uygulamaya hazırlanıyor. Kongre kaynaklarına göre, Bush'un bu hafta içinde uygulamaya girmesi için talimat vereceği yaptırımlar şunlar Suriye uçakları ABD hava sahasını kullanamayacak Amerikan petrol şirketleri Suriye'de yatırım yapamayacak ABD, Suriye'ye gıda ve ilaç dışında hiçbir ürün satmayacak. Washington, Suriye'yi, terör örgütlerine destek vermekle suçluyor. 
   
   
   
</TEXT>
</DOC>
