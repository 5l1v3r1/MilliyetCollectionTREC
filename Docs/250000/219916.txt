<DOC>
<DOCNO> 219916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/siyaset/siy07.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bucak çete yöneticisi' 
</HEADLINE>
<TEXT>

   Yargıtay, silahlardan haberi olduğunu belirttiği Bucak'a ceza verilmesini istedi... 
   ANKARA Milliyet 

   
   Yargıtay 8. Ceza Dairesi, Susurluk davasında verilen beraat kararını esastan bozduğu eski DYP Şanlıurfa Milletvekili Sedat Bucak'ın çetenin yöneticisi konumunda olduğunu ve 6 yıla kadar hapis istemiyle yargılanması gerektiğini bildirdi. 
   Dairenin gerekçeli kararında, 3 Kasım 1996'da katliam sanığı Abdullah Çatlı, sevgilisi Gonca Us, polis okulu müdürü Hüseyin Kocadağ'ın öldüğü, Bucak'ın kurtulduğu Susurluk kazasında araçtan çıkan silahlar anımsatılarak, araç sahibi Bucak'ın bunlardan habersiz olmasının mümkün olmadığı vurgulandı. Bucak'ın dönemin İçişleri Bakanı Mehmet Ağar ile görüşerek önceden tanıdığı Susurluk davası hükümlüleri Ercan Ersoy, Mustafa Altınok, Enver Ulu, Ayhan Çarkın ve Oğuz Yorulmaz'ın koruması olmasını talep ettiği de kararda yer aldı. 
   
   Çatlı'nın arkadaşı 
   Kararda, Bucak'ın Çatlı'yla tanıştığı, diğer Susurluk hükümlüleri ile ilişkide olduğu vurgulanarak, "Olağan yaşam koşullarında bir araya gelmeleri, tanışmaları dahi olanaksız olan bu kişilerle sanığın ilişkiler ağının, yasal bir zeminde gerçekleşip, rastlantısal ve meşru olduğunu kabul etmek mümkün değildir" denildi. 
   
   
   
</TEXT>
</DOC>
