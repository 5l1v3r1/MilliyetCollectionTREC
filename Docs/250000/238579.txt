<DOC>
<DOCNO> 238579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko04.html </URL>
<DATE> 2004/05/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hazine bu hafta iki bono ve bir tahvil olmak üzere 3 ihale düzenleyecek 
</HEADLINE>
<TEXT>

     Hazine bu hafta, ikisi bono biri tahvil olmak üzere 3 ihale birden düzenleyecek. 
     Hazine, haftanın ilk ihalesini yarın 91 gün vadeli Türk Lirası cinsinden iskontolu referans bono ihalesi ile yapacak. 
     İhraç tarihi, 12 Mayıs Çarşamba olarak belirlenen ihalede satılacak kağıtların geri ödemesi 11 Ağustos 2004'de yapılacak Söz konusu ihalede net 1 katrilyon 675 trilyon lira tutarında ihraç yapılacak olup bu miktar Mayıs ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. Bu ihalede ROT ve ihale sonrası teklif yoluyla satış yapılmayacak. 
     Hazine, 11 Mayıs Salı günü 196 gün vadeli Türk Lirası cinsinden iskontolu Hazine Bonosu ile 511 gün vadeli Türk Lirası cinsinden iskontolu Devlet Tahvili ihaleleri yerine getirecek. 
     196 gün vadeli Türk Lirası cinsinden iskontolu Hazine Bonosu ihalesinde satılacak kağıtlar 12 Mayıs'ta ve geri ödemesi de 24 Kasım 2004'de yerine getirilecek 
     Aynı gün, ihraç tarihi yine 12 Mayıs 2004 ve geri ödemesi 5 Ekim 2005 olarak belirlenen 511 gün vadeli Türk Lirası cinsinden iskontolu Devlet Tahvili ihalesi yapılacak. 
     
     SON DURUM 
     Hazine en son 3 Mayıs tarihinde Türk Lirası cinsinden 203 gün vadeli bono ve 3 ayda bir değişken faiz ödemeli tahvil ihalesi düzenlemişti. 
     203 gün vadeli Türk Lirası cinsinden Hazine Bonosu ihalesine nominal 935.2 trilyon liralık teklif gelirken, ihalede nominal 768.9 trilyon liralık kağıt satılmıştı. 
     Net satışın 674.6 trilyon lira olarak belirlendiği ihalede, bileşik faiz yüzde 26.45, basit faiz yüzde 25.08 olmuştu 3 ayda bir değişken faiz ödemeli Türk Lirası cinsinden Devlet Tahvili'ne 838.8 trilyon liralık nominal teklif gelirken nominal satış 495.8 trilyon lira, net satış da 509.3 trilyon lira olarak belirlenmişti. İhalede satılan kağıtların dönemsel faizi yüzde 7.2 olmuştu. 
     Hazine bu hafta toplam 3 katrilyon 26 trilyon lira iç borç servisi yapacak. 
     
</TEXT>
</DOC>
