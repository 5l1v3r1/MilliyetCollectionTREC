<DOC>
<DOCNO> 208322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun27.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim, Irak'ta etnik temelli federasyona karşı 
</HEADLINE>
<TEXT>

     Ankara'da bulunan Irak Geçici Hükümet Konseyi Üyesi ve Irak İslam Devrimi Yüksek Konseyi IİDYK lideri Abdülaziz El Hekim'in, Dışişleri Bakanlığı'ndaki görüşmede Iraklı Kürtlerin etnik temelli federasyon girişimine karşı olduklarını ortaya koyduğu öğrenildi. 
     Diplomatik kaynaklardan edinilen bilgiye göre, El Hekim görüşmede, federasyon konusuna çok soğuk bakmadıklarını, ancak dini ve etnik temelli bir federasyon istemediklerini söyledi. 
     Irak'taki Kürt gruplarının avantajlarını fiiliyata döken çabalarından duyduğu rahatsızlığı dile getiren El Hekim, "Türkiye büyük ve güçlü bir devlet, bize yol gösterebilir" ifadesini kullandı. 
     El Hekim görüşmede, kimsenin kimseye baskı yapmadığı bir anayasal düzen istediklerinin altını çizerek, ne mezheplerin ne de Kürtlerin baskısı olması gerektiğini belirtti. 
     Diplomatik kaynaklar, federasyon konusunda Şiilerle Kürtler arasında herhangi bir mutabakat olmadığının anlaşıldığını da kaydetti. 
     
</TEXT>
</DOC>
