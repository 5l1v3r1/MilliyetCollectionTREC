<DOC>
<DOCNO> 218220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun22.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT'nin eski muhabiri, asparagas haberlerini uyuşturucuyla yazmış 
</HEADLINE>
<TEXT>

     New York Times gazetesinde çalışırken haberlerinin uydurma olduğu ortaya çıkarak işine son verilen muhabir Jayson Blair, ''en iyi çalışmalarının bir kısmını'' uyuşturucu alarak üretmiş. 
     Blair'in 6 Mart'ta piyasaya çıkacak anılarını anlattığı ''Burning Down My Masters' House'' adlı kitabının bazı bölümleri ve içeriği, ''The Times'' ve ''Daily News'' gazetelerinde yer aldı. 
     Times, Blair'in ''Yalan söyledim, yalan söyledim ve sonra biraz daha yalan söyledim. Bulunduğum yer hakkında yalan söyledim, bilgiyi nereden edindiğime dair yalan söyledim, haberi nasıl yazdığıma dair yalan söyledim'' dediğini aktardı. 
     Daily News'a göreyse, Blair, New York Times'da çalışırken kokain kullandığını anlatarak, en iyi haberlerinin bir kısmını uyuşturucunun verdiği ilhamla yazdığını söyledi. 
     Blair, ayrıca gazeteden istifa ettiği gün intihar etmeyi planladığını, ancak sonra vazgeçtiğini yazdı. 
     New York Times, geçen yıl Blair'in yazdığı 73 haberden 36'sında sahtekarlık yaptığının, yalan ve çalıntı olduğunun belirlenmesi üzerine, muhabiri işten atmış ve okuyuculardan özür dilemişti. 
     
</TEXT>
</DOC>
