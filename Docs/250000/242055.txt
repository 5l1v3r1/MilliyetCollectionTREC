<DOC>
<DOCNO> 242055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/guncel/gun02.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Takdir' kurtardı 
</HEADLINE>
<TEXT>


Müebbet hapse mahk m olan Evcil, "takdir indirimi" sonucu 6 yıl ceza aldı. "Takdir indirimi" uygulanmasaydı, Evcil 30 yıl cezaevinde yatacaktı 

GÖKÇER TAHİNCİOĞLU Ankara 

Nesim Malki cinayetinde "tasarlayarak adam öldürmek"ten müebbet hapse mahk m edilen Erol Evcil'in cezasında TCK'nın 59. maddesi uyarınca yapılan "takdir indirimi", cezaevinde fazladan 24 yıl kalmasının önüne geçti. 
Bursa 2. Ağır Ceza Mahkemesi Evcil'i "tasarlayarak adam öldürme" suçundan "idamdan dönüşmüş ağırlaştırılmış müebbet hapis" cezasına mahk m etti. Mahkeme, TCK'nın 59. maddesine dayanarak cezada "takdir indirimi" yaptı ve cezayı müebbet hapse dönüştürdü. Evcil'e, Erol Erkohen'in senetlerini gasp etmek suçundan verilen 15 yıl hapis cezası da yine "takdir indirimi"yle önce 12.5 yıla indi, ardından yasa gereği müebbet hapisle "içtima" ettirildi. 
Evcil'in cezası, Cezaların İnfazı Hakkında Kanun'un 19. maddesi uyarınca 20 yıla dönüştü. Aynı yasaya göre, verilen tüm hapis cezalarında, ay başına cezada 6 gün indirim yapıldığından ceza 16 yıla indi. 1999'da çıkarılan 4616 sayılı Şartla Salıverme Yasası'na göre, "müebbet hapse mahk m edilenlerin cezasından 10 yıl indirim" yapıldığından ceza 6 yıl oldu. Böylece, daha önce 2 yıl 10 ay tutuklu kalan Evcil, cezasının onanması halinde, 3 yıl 2 ay daha cezaevinde kalıp özgürlüğüne kavuşma şansı yakaladı. 

Aftan yararlanamayacaktı 
Mahkeme ilk cezada "takdir indirimi" yapmasaydı, Evcil idamın kaldırılmasını düzenleyen 4771 sayılı yasaya göre başka hiçbir indirimden yararlanamayacaktı. Söz konusu yasa, ağırlaştırılmış müebbet hapse mahk m edilenlerin, müebbete mahk m edilenlerden farklı olarak, cezalarında değişik indirimler yapılmasının önünü kesiyor. 
İnfaz Kanunu'nun 19. maddesine göre bu durumda cezaevinde "kesintisiz" yatması gereken süre 30 yıl olarak belirlenecek olan Evcil, bu süreyi cezaevinde tamamlayacaktı. Evcil'in cezasında Şartla Salıverme Yasası uyarınca yapılan 10 yıllık indirim de yapılamayacaktı. 


</TEXT>
</DOC>
