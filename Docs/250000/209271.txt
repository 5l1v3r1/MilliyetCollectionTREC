<DOC>
<DOCNO> 209271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun14.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dr. Mehmet Öz'den sağlıklı yaşam reçetesi... 
</HEADLINE>
<TEXT>

     New York'ta yaşayan ünlü Türk kalp cerrahı Dr. Mehmet Öz, uzun ve sağlıklı yaşam için günde 20-30 dakika yürüyüş ve merdiven çıkma gibi hafif sporların çok yararlı olduğunu söyledi. 
     Merkezi New York'ta bulunan Türk-Amerikan Ticaret ve Sanayi Odası TATSO , uluslararası başarılara imza atan Dr. Mehmet Öz onuruna yemekli bir toplantı düzenledi. 
     Toplantıya, Dr. Öz'ün yanı sıra diğer bir Türk kalp uzmanı Dr. Özgen Doğan, Amerika'daki Türklerin duayeni ve Atlantic Plak şirketi eş-başkanı Ahmet Ertegün, TATSO Başkanı Akın Kınıklı ile Türk ve Amerikalı davetliler katıldı. 
     Toplantıda konuşan Dr. Öz, sağlıklı yaşamla ilgili ilginç açıklamalarda bulundu. 
     ''Senede en az 200 kez seks yapanlar daha uzun yaşıyor'' diyen Dr. Öz, ''seksin tek eşli olmasının şart olduğunu, aksi takdirde hastalık kapma riskinin arttığını ve ruhsal özelliğinin kaybolduğunu'' kaydetti. 
     Dr. Mehmet Öz, ''Dünyada aşktan kuvvetli bir şey yok. Senede 200 kere seks yapanların asıl yaşı kronolojik yaştan 2 sene daha genç oluyor'' dedi. 
     Dr. Öz, izleyiciler tarafından ilgiyle izlenen konuşmasında, mekanik kalp pompası ve New York'ta bulunan bir doktorun uzaktan kumanda yoluyla İstanbul'daki bir hastayı ameliyat etmesine olanak veren ''gelecek kuşak robotlar'' hakkında da açıklamalarda bulundu. 
     ''Yağlı süt, kola gibi gıdaların kalp sağlığı üzerinde çok olumsuz etkileri bulunduğuna'' dikkati çeken Dr. Öz, ''günde 20-30 dakika yapılacak yürüyüş, merdiven çıkma gibi hafif sporların sağlığın korunması açısından büyük fayda sağladığının'' altını çizdi. 
     ''Beyaz ekmek, rafine şeker ve kızartma yiyeceklerden kaçınılması gerektiğini'' de vurgulayan ve fındık, badem gibi yağlı kuruyemişlerin okside olmaması için buzdolabında saklanmasını öneren Dr. Öz, ''televizyon seyrederken boş duracağınıza egzersiz bisikletine binerek pedal çevirin'' tavsiyesinde bulundu. 
     Dr. Mehmet Öz, ''bunlara dikkat eden bir kişi 75 yaşında 60 yaşında gibi gösterir dikkat etmeyense 90 yaşında gösterebilir'' diye konuştu. 
     
</TEXT>
</DOC>
