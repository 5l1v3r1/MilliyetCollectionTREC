<DOC>
<DOCNO> 213102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo12.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur'suz Pistons yıkıldı 
</HEADLINE>
<TEXT>

     ABD Profesyonel Basketbol Ligi'nde NBA 15. hafta mücadelesine, bu sabaha karşı yapılan 6 maçla devam edildi. 
     Merkez Grubu'nda 2. sırada yer alan Detroit Pistons, sahasında Cleveland Cavaliers'a yenilince, 4 maçlık galibiyet serisi de sona ermiş oldu. Mehmet okur'un, sırtındaki sakatlığı nedeniyle forma giyemediği Detroit Pistons'da, Chauncey Billups, 19 sayı ve 5 asist, Richard Hamilton 18 sayı ve 4 asist, Tayshaun Prince 13 sayı ve 7 ribaunt, Ben Wallace da 5 sayı, 17 ribaunt ve 6 blokla oynadı. Pistons, böylece 49. maçında 16. yenilgisini aldı. 
     Cleveland Cavaliers'da ise Carlos Boozer, 21 sayı ve 15 ribaunt, Litvanyalı dev pivot Zydrunas Ilgauskas, 15 sayı, 9 ribaunt ve 6 blok, geleceğin en büyük yıldızı olarak gösterilen LeBron James de 12 sayı, 4 ribaunt ve 6 asistle galibiyetin mimarları oldular. 
     Pasifik Grubu lideri Sacramento Kings, sahasında Seattle Supersonics'i farklı skorla yenerek, 46. maçında 34. galibiyetini elde etti ve ''ligin en iyi galibiyet yüzdesine sahip ekibi'' unvanını eline geçirdi. 
     Karşılaşmada evsahibi ekibi galibiyete taşıyan isimler olarak 26 sayı ve 4 ribauntla Sırp forvet Predrag Stojakoviç, 25 sayı, 15 ribaunt ve 5 asistle Brad Miller, 18 sayı ve 5 asistle Mike Bibby, 16 sayı ve 6 ribauntla da Bobby Jackson dikkati çekti. 
     Konuk ekipte ise Rashard Lewis'in 25 sayı ve 5 ribaunt, Ray Allen'ın 23 sayı, 5 ribaunt ve 5 asist, Sırp forvet Vladimir Radmanoviç'in 19 sayı, Antonio Daniels'ın da 13 sayı ve 14 asistlik performansları galibiyet için yeterli olmadı. 
     Öte yandan Atlantik Grubu sonuncusu Orlando Magic'in, deplasmanda Ortabatı Grubu lideri Minnesota Timberwolves'a farklı skorla yenildiği maçta, Magic'de 11 dakika forma şansı verilen Gürcü asıllı Türk vatandaşı Zaza Pachulia, 2 sayı ve 4 ribauntluk 1 hücum-3 savunma performans gösterdi. 
     Lige, yarın sabaha karşı yapılacak 10 maçla devam edilecek. 
     NBA'de, günün maçlarında alınan sonuçlar Şöyle 
     Philadelphia 76'ers-Toronto Raptors 80-93. 
     Detroit Pistons-Cleveland Cavaliers 82-85. 
     Dallas Mavericks-Golden State Warriors 107-93. 
     New York Knicks-Indiana Pacers 97-90. 
     Minnesota Timberwolves-Orlando Magic 113-100. 
     Sacramento Kings-Seattle Supersonics 117-101. 
     
</TEXT>
</DOC>
