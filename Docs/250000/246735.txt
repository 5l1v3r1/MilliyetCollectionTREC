<DOC>
<DOCNO> 246735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/yasam/axyas02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katil' otobüse Sezer'den veto 
</HEADLINE>
<TEXT>


Cumhurbaşkanı Ahmet Necdet Sezer, 2 öğretmen ve yaşlı bir çiftin ölümüne neden olan halk otobüsünü trafikten men ettirdi 

YILDIZ YAZICIOĞLU Ankara 

Fren sisteminde sorun olan özel halk otobüsü, 7 Mayıs 2002'de Numune Hastanesi önünde çarptığı Mehmet 89 ve Emine Öztürk'le 87 öğretmenler Filiz Toper ve Fatma Koç'un ölümüne neden oldu. İki çocuk annesi Filiz Toper'in eşi Salih Toper, otobüs sahiplerinin önerdiği 'kan parası'nı kabul etmeyerek dava açtı. 
Davada, 9 yaşında görünen otobüsün fren sistemindeki arıza şüphe yarattı. Bunun üzerine üretici şirket de otobüsün 1993 değil, 1983 ya da 84 model olabileceğini kaydetti. '15 yaşından büyük araçlarla toplu taşımacılık yapılamayacağını' anımsatan Toper, otobüsün trafikten men edilmesi için EGO Genel Müdürlüğü'ne başvurdu. Ancak EGO, otobüsün kayıtlarında sorun olmadığını bildirdi. 
Son umutla Cumhurbaşkanı Ahmet Necdet Sezer'e dilekçe gönderen Toper, EGO'nun otobüs hakkındaki sahtecilik iddialarını görmezden gelen tutumuna karşı yardım istedi. Ve Sezer'in talimatıyla Ankara Valiliği, EGO'yu uyardı. Bunun üzerine EGO, 10 Mayıs'ta, 1984 model olduğu gerekçesiyle otobüsü trafikten men etti. 


</TEXT>
</DOC>
