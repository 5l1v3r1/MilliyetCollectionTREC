<DOC>
<DOCNO> 227626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko61.html </URL>
<DATE> 2004/04/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Serdengeçti Önümüzdeki dönemde bazı riskler hala geçerli 
</HEADLINE>
<TEXT>

     Merkez Bankası Başkanı Süreyya Serdengeçti, mali disiplinin fiyat istikrarının sağlanmasında olmazsa olmaz ön koşul olduğunu söyledi. 
     Serdengeçti, Merkez Bankası'nın 72. Hissedarlar Genel Kurul olağan toplantısında 65 sayfadan oluşan ve yaklaşık bir saat 45 dakika süren konuşmasında, Türkiye ekonomisinde yaşanan gelişmeleri değerlendirdi. 
     Merkez Bankası Başkanı Serdengeçti, 2001 krizi ardından uygulanmaya konulan ve halen sürmekte olan ekonomik programın enflasyon dinamiklerinde önemli değişikliklere yol açtığı, 30 yılı aşkın süredir yaşanan kronik yüksek enflasyon dönemini bitirdiğini bildirdi. 
     Giderek artan makro ekonomik disiplinin, risk primini ve reel faizleri düşürdüğü, yerli para biriminin değerini artırdığını ifade eden Serdengeçti, ''yerli paranın değerlenmesi cari işlemler dengesini olumsuz etkilerken, mali disiplin ödemeler dengesinin özellikle sermaye hareketleri kalemini olumlu yönde etkilemektedir'' dedi. 
     Bu disiplin sayesinde düşen enflasyonun, yurtiçi ile yurtdışı enflasyon arasındaki farkı azalttığı ve yerli paranın değerine olumlu etki yaptığını kaydeden Serdengeçti, döviz kuru politikasında yapılan değişikliğin kurlarda bir belirsizlik yaratma amacı taşımadığını, aksine söz konusu politikanın kısa dönemdeki dalgalanmalara karşın orta-uzun dönemde istikrarlı bir döviz kuru hedefine yönelik olduğunu belirtti. 
     Serdengeçti, enflasyonun düşüşünde maliyetlerdeki gerilemenin özel imalat sanayi fiyatları üzerindeki etkisinin açık olarak görüldüğünü ifade ederken enflasyondaki düşüşte etkili olan bir diğer faktörün gıda ve tarım grubu fiyatları olduğunu kaydetti. 
     
     ENFLASYONUN DÜŞÜŞTE ETKİLİ OLAN UNSURLAR 
     Enflasyonun son dönemdeki olumlu seyrine katkıda bulunan bir diğer önemli unsurun kamu kontrolündeki fiyatlarda enflasyon hedefi ile büyük ölçüde uyumlu bir ayarlama politikasının izlenmesi olduğunu bildiren Serdengeçti, şöyle devam etti 
     ''Enflasyondaki düşüşte etkili olan bir başka unsur da iç talebin üretim kapasitesini zorlayacak düzeye henüz erişmemiş olmasıdır. 
     Dayanıklı tüketim malları üretim ve satış rakamlarındaki yüksek oranlı artışların, genel anlamıyla bir iç talep canlanmasından ziyade bu sektörde maliyetlerin ve fiyatların gerilemesinden kaynaklanan bir talep artışı yansıttığı düşünülmektedir.'' Önemli bir dışsal şokun ortaya çıkmaması durumunda 2004 yılı enflasyon hedefine ulaşılabileceğinin tahmin edildiğini belirten Serdengeçti, ancak kalıcı fiyat istikrarına ulaşılabilmesi açısından önümüzdeki dönemde bazı risklerin hala geçerliliğini koruduğunu ifade etti. 
     Bu riskleri rehavet, kamu maliyesindeki disiplin, hizmetler sektöründe fiyatların katılığı, maliyet unsurları, iç talep olarak sıralayan Serdengeçti, şöyle devam etti 
     ''Ayrıca alınan önlemlerle toplam talebi artırıcı etkiler kısmen ya da büyük ölçüde giderilmiş olacak ve enflasyon üzerindeki olası olumsuz etkileri en alt düzeye indirilebilecektir. 
     Önemli olan söz konusu önlemlerin oluşturulmasında, kamu fiyat ayarlamaları ve ek vergilerle gelir artırmak yerine, harcamaların kısılması yönünde politikaların geliştirilmesidir.'' Hizmetler sektöründe katılığın henüz kırılmamış olmasının bekleyişlerin yönetimi ve iç talebin kontrol altında tutulmasının önemini bir kat daha artırdığını ifade eden Serdengeçti, bu noktada bütçe disiplinindeki sürekliliğin her zamankinden daha kritik hale geldiğini anlattı. 
     Birim maliyetlerdeki düşüşün verimlilik artışı ve yapısal reformlar ile desteklenerek devam ettirilmesi gerektiğine işaret eden Serdengeçti, enflasyondaki düşüş sürecinin devam etmesi için toplam iç talep düzeyinin ekonominin potansiyel üretim seviyesini aşmaması gerektiğini belirtti. 
     
     KUR POLİTİKASI 
     Serdengeçti, şöyle devam etti 
     ''Dalgalı döviz kuru sistemi daha önce uygulanmakta olan sabit ve yönetilen döviz kuru sistemlerinden farklı olarak yabancı yatırımcıların kur riskini de analiz ederek yatırım yapması yapmasını gerektirmektedir. Söz konusu durum spekülatif hareketlerin oluşmasına bir kısıt oluşturmaktadır.'' 2003 yılında kısa vadeli faiz oranları düşerken Türk Lirası'nın birkaç istisnai durum dışında değer kazandığının görüldüğünü, 2004 yılının ilk üç aylık döneminde de benzer eğilimin devam ettiğini anlatan Serdengeçti, bunun en önemli nedeninin uygulanan programa güveninin artmasına pararel olarak risk algılanmasındaki azalma olduğunu söyledi. 
     Serdengeçti, ''güven artışına pararel olarak Türk Lirası'na geçiş hızlanmış, sermaye girişi ve bu girişin devam edeceği bekleyişi de döviz arz fazlası doğurmuştur. Bu nedenle Türk Lirası üzerinde değerlenme baskısı oluşmuştur'' dedi. 
     Yaşanan ekonomik kriz sonrasında yapılan bankacılık reformu ardından finansal sistemdeki açık pozisyon miktarının oldukça az olduğunu belirten Serdengeçti, Türk Lirası'ndaki değerlenmenin suni olarak yaratılmadığını bildirdi. 
     Merkez Bankası'nın kurları döviz satmak suretiyle suni olarak düşük tutmadığını, aksine aynı dönemde döviz aldığını ifade eden Serdengeçti daha sonra Türkiye ekonomisinin sürdürülebilir ve yüksek büyüme politikasına geçişi hakkında bilgi verdi. 
     İthalatta gözlenen artışın önemli ölçüde üretim ve dolayısıyla ihracata yönelik girdi kullanımının artmasından kaynaklandığını anlatan Serdengeçti, şöyle devam etti 
     ''Önümüzdeki dönemde de finansal piyasalardaki istikrarın ve ekonomide artan güvenin reel faiz oranlarındaki düşüşün ve verimlilik artışlarının büyümeyi destekleyici unsurlar olması beklenmektedir. 
     Aynı şekilde özel sektöre dayalı büyümenin sanayi üretimindeki artışlarla ihracattan geleceği öngörülmektedir. Bunun yanında kamu sektöründeki sağlanan önemli orandaki küçülme, tüketim harcamalarındaki sınırlı artış ve istihdamın hızlı artmaması doalayısıyla yurtiçi talebin de sınırlı olması beklenmektedir.'' 
     
</TEXT>
</DOC>
