<DOC>
<DOCNO> 219931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/spor/spo05.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı değil Valencia 
</HEADLINE>
<TEXT>

   Gençlerbirliği, UEFA Kupası 4. turunda Beşiktaş'ı saf dışı bırakan İspanyol Valencia ile eşleşti. Kırmızı-Siyahlılar, ilk maçı 11 Mart'ta Ankara'da rövanşı ise 25 Mart'ta deplasmanda oynayacak 
      
   İsviçre'de çekildi 
   UEFA Kupası'nın 4. tur, çeyrek ve yarı final maçlarının kuraları çekildi. İsviçre'nin Nyon kentinde yapılan kura çekimi sonucunda Gençlerbirliği, 3. turda Beşiktaş'ı 3-2 ve 2-0'lık skorlarla kupanın dışında bırakan İspanya'nın Valencia ekibiyle eşleşti. Kırmızı - Siyahlılar, rakibiyle ilk maçını 11 Mart Perşembe günü Ankara'da yapacak. Rövanş karşılaşması ise 25 Mart'ta oynanacak. Gençlerbirliği bu turu geçerse Bordeaux - Club Brugge galibiyle çeyrek finalde mücadele edecek. 
   
   Gönlümden bu geçmedi    Cavcav, "Gönlümden bir İspanyol takımı geçiyordu ama Valencia değildi" dedi. Ersun Yanal ise Ankara'da Valencia'nın dışında ağırlamak istedikleri takımlar olduğunu söyledi 
   CEMAL ERSEN 

   'Bizi tanıyorlar' 
   GENÇLERBİRLİĞİ Başkanı İlhan Cavcav, Valencia eşleşmesini "şanssızlık" olarak değerlendirdi. Cavcav, "Gönlümden bir İspanyol takımı geçiyordu ama bu Valencia değildi. Türkiye'nin en iyi takımlarından birini eleyen Valencia bizim için bir dezavantaj. Çünkü Türk futbolunu yakından biliyorlar. İnşallah Beşiktaş'ın yapamadığını biz yapar ve ülke puanlarımızı yükseltiriz" diye konuştu. 
   
   Erteleme talebi 
   CAVCAV, lig maçlarının ve Türkiye Kupası'nda Fenerbahçe ile oynanacak karşılaşmanın ertelenmesi için federasyona başvuracaklarını da söyledi. Teknik Direktör Ersun Yanal ise Parma galibiyetini "taktik savaş" olarak nitelendirirken, Valencia ile ilgili olarak, "Çok güçlü bir rakip. Ancak daha önce elediklerimizden daha iyi değil. Ankara'da Valencia'nın dışında ağırlamak istediğimiz başka takımlar da var" dedi. 
   
   'Final oynarız' 
   TAKIM kaptanı Ümit Bozkurt, Valencia'nın güçlü bir rakip olduğunu belirterek, "Beşiktaş'ı eleyen bir takımla eşleşmek ilginç oldu. İlk maçta gol yemeden galip gelirsek turu geçeriz. Beşiktaşlı İbrahim turu geçebileceğimizi söyledi" ifadesini kullandı. Ali Tandoğan ise, "Bizim onlardan değil, onların bizden çekinmesi gerek. Bu turu da geçersek final oynarız" yorumunu yaptı. 
   
   Şanssız Baki    AYAK parmağındaki sakatlık nedeniyle bir süre takımdan ayrı kalan Baki Mercimek'in Parma maçını çatlak omuzla tamamladığı ortaya çıktı. Müsabakanın 82. dakikasında rakip takım oyuncusuyla girdiği mücadelede sakatlanan ve saha kenarında tedavi gördükten sonra oyuna dahil olan Baki'nin üç hafta antrenmana çıkamayacağı bildirildi. 
   
   4. tura nasıl geldiler 
   Gençlerbirliği 
   1. Tur 
   Blackburn İngiltere 3-1 1-1 
   2. Tur 
   S.Lizbon Portekiz 1-1 3-0 
   3. Tur 
   Parma İtalya 1-0 3-0 
   
   Valencia 
   1. Tur 
   AIK Solna İsveç 1-0 1-0 
   2. Tur 
   M.Hayfa İsrail 0-0 4-0 
   3. Tur 
   Beşiktaş Türkiye 3-2 2-0 
   
   
</TEXT>
</DOC>
