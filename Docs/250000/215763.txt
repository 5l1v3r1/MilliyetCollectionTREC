<DOC>
<DOCNO> 215763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo18.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan, Lucescu engeline takıldı... 
</HEADLINE>
<TEXT>

     Mısır'da bir internet sitesine yaptığı açıklamalar nedeniyle basın mensuplarının röportaj isteğine ''Tercümanımı çağırayım yaparız'' yanıtını veren Ahmed Hassan, teknik direktör Lucescu engeline takıldı. 
     Mısırlı futbolcu, tercümanını çağırmak üzere tesislere girerken, Rumen teknik adamın ikazı sonucunda tesis müdürü, basın mensuplarının yanına gelerek idmanın sona erdiğini ve gazetecilerin tesislerden ayrılmalarını istedi. Ancak daha sonra, Ahmed Hassan'ın tesislerde konuyla ilgili basın toplantısı düzenleyeceği duyuruldu. 
     
     MALATYASPOR MAÇI HAZIRLIKLARI 
     Lig lideri Beşiktaş, Malatyaspor ile 21 Şubat Cumartesi günü deplasmanda yapacağı maçın hazırlıklarına bir günlük iznin ardından başladı. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcular kondisyon çalışmasının ardından, yarı sahada prese dayalı çift kale maç yaptı. 
     Antrenmana hafif sakatlıkları bulunan Sergen ve Ahmet Yıldırım ile milli takım kamplarına giden İbrahim ve Pancu katılmazken, sakatlığı süren Zago ise fizyoterapist eşliğinde koşu yapmakla yetindi. 
     
     ZAGO İÇİN HEDEF, VALENCİA MAÇI 
     Kulüp doktoru Ayhan Optur, Sergen ve Ahmet Yıldırım'ın önemli bir sakatlığının bulunmadığını, belindeki sakatlığı süren Zago'yu ise bu hafta da dinlendirip, Valencia ile 26 Şubat'ta yapılacak UEFA Kupası 3. tur ilk maçında oynatmayı planladıklarını söyledi. 
     Bu arada, antrenman maçlarında futbolcuların birhayli istekli ve hırslı oldukları gözlenirken, yedek kalma konusunda Lucescu ile sorun yaşayan Ahmed Hassan'ın, özellikle idmanın başında takım arkadaşlarıyla şakalaştığı gözlendi. 
     Beşiktaş, hazırlıklarını yarın çift idmanla sürdürecek. 
     
</TEXT>
</DOC>
