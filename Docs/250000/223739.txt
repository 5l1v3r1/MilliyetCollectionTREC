<DOC>
<DOCNO> 223739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko12.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım reformu kapsamında köylüye arazi satışı... 
</HEADLINE>
<TEXT>

     Bakanlar Kurulu kararıyla 1985 yılında yürürlüğe konulan sulama alanlarında arazi düzenlemesine ilişkin "Tarım Reformu" uygulama alanlarında dağıtım yapılmış köylerdeki tahsis fazlası arsalar, İhale Kanunu hükümlerine göre köylülere satılabilecek. 
     Bakanlar Kurulu'nun Tarım Reformu Kanunu'nun Uygulama Yönetmeliği'nde yaptığı değişiklikler, Resmi Gazete'de yayımlandı. Buna göre, uygulama alanlarında dağıtım yapılan köylerdeki tahsis fazlası arsalar ile köy gelişme alanı çalışmaları tamamlanan diğer köylerdeki arsalar, köy nüfusuna kayıtlı kişilere İhale Kanunu hükümlerine göre satılabilecek ya da Hazine'nin tasarrufuna bırakılabilecek. 
     Bu arada miras yoluyla edinimlerde, mirasçıların işletme bütünlüğünü sağlamak amacıyla kendi aralarında yapacakları devirler hak sahibi olmaya engel oluşturmaycak. 
     Ancak, hak sahibi olan mirasçıların topraklandırılmalarında, devredilen arazi miktarları dikkate alınarak değerlendirme yapılacak. 
     Uygulama alanlarında, imar planları ile mücavir alanlar dışında kalan ve Yönetmelik uyarınca sahibine bırakılan veya dağıtılan tarım arazisi, tarım dışı amaçla kullanılamayacak. 
     Ancak bu arazi, tarımsal işletme veya tarım ürünlerinin işlenmesi ve muhafazasıyla ilgili yapı ve tesisler ile sanayi bölgeleri, hava alanları, baraj ve göletler, içme suyu ve bunlara ait tesisler, turistik yerler, sportif alanlar, maden, taş, kum, tuğla ocakları, depolar, oto yakıt ve dinlenme tesisleri, enerji, ulaşım, haberleşme yatırımları, mücavir alan ve imar planı talepleri veya benzerleri ile milli savunma ihtiyaçları için kullanımının zorunlu olması durumunda, tarım dışı amaçlarda kullanılabilecek. Söz konusu "zorunlu durum"lar, kurulacak komisyon tarafından tespit edilecek. 
     Tarım Reformu Genel Müdürlüğü'nün tasarrufuna geçmiş arazi, yasanın amaçları gözetilerek Genel Müdürlük'çe uygun görülmek koşuluyla satılmak, kiralanmak, sınırlı ayni hak tesis edilmek, ilgili mevzuatı gereğince mülkiyeti devredilmek veya kendilerine özel yasalarla verilen görev ve yetki içinde kullanmaları kaydıyla kamu kuruluşlarına tahsis edilmek üzere, Hazine'nin tasarrufuna bırakılabilecek. 
     Ayrıca, teknik ve ekonomik olarak yasanın amaçları doğrultusunda kullanılamayacak arazi de Hazine'nin tasarrufuna bırakılacak. 
     
</TEXT>
</DOC>
