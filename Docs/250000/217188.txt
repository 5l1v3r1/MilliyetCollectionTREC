<DOC>
<DOCNO> 217188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo07.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi kadın bilek güreşçi nasıl olunur.. 
</HEADLINE>
<TEXT>

     Katıldığı ilk şampiyonada Türkiye üçüncülüğünü elde eden bayan bilek güreşçisi Burcu Coşkun 18 , bayanlara, karşılaşabilecekleri olumsuz durumlarda kendilerini savunabilmeleri için özellikle parmak kaslarını güçlendirmelerini öneriyor. 
     Geçen yıl mart ayında Çankırı'da düzenlenen Türkiye Bilek Güreşi Birinciliği'nde gençler sol bilekte üçüncü olan Burcu Coşkun, bayanların, özellikle tacizci ve kapkaççılarla mücadele edebilmeleri için bilek gücünün büyük önem taşıdığını anlattı. 
     Bunun için de parmaklardan omuzlara dek tüm kolun düzenli bir biçimde çalıştırılması gerektiğini belirten Coşkun, şunları söyledi 
     ''Kolların güçlenmesi için her sabah düzenli olarak avuç içiyle duvara basınç uygulaması yapılabilir. Bunun yanısıra havlu yardımıyla kollar çalıştırılabilir. Evin herhangi bir yerine bağlanan serum lastiklerini çekerek de kadınlar kol kaslarını güçlendirebilir. Ancak en önemlisi parmak kaslarının güçlü olmasıdır. Parmak kaslarının çalışmasını sağlayacak malzemeler tüm spor mağazalarında kolaylıklı bulunabilir.'' Coşkun, parmak kasları güçlü olan bayanların, kendisine yönelik olumsuz harekette bulunan bir kişiyi, bileğini güçlü bir biçimde tutup kıvırarak etkisiz duruma getirebileceğini, bu tekniğin de çok kolay olduğunu söyledi. 
     Bayanların, saldırılara karşı koyabilmesi için bazı pratik önerilerde bulunan Coşkun, ''Hemen herkesin en zayıf noktası çenealtı ve karın boşluğudur. Muhtemel taciz ya da kapkaç anında karın boşluğuna ya da çene altına yönelik yapılacak güçlü bir darbe kişiyi kısa süreli etkisiz duruma getirir. Bu arada yardım çağrılabilir ya da olay yerinden uzaklaşılabilir'' diye konuştu. 
     Coşkun, parmak kaslarından omuzlara dek güçlü bir kola sahip olabilmek için ise karbonhidratlı ve yağlı yiyeceklerden uzak durulması, meyve ve sebzeye ağırlık verilmesi gerektiği de sözlerine ekledi. 
     
</TEXT>
</DOC>
