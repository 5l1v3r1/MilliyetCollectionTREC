<DOC>
<DOCNO> 231872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/siyaset/siy02.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkış var, destek yok 
</HEADLINE>
<TEXT>

   Meclis'te 'Halka bu acıyı yaşatmayın' diyen Denktaş için TBMM, CHP'ye rağmen destek mesajı vermedi 
      ANKARA Milliyet 

   
   KKTC Cumhurbaşkanı Rauf Denktaş, TBMM Başkanı Bülent Arınç'ın daveti üzerine TBMM Genel Kurulu'nda duygusal bir konuşma yaptı. Denktaş, "KKTC ortadan kalkacak, halka bu acıyı yaşatmayın" dedi. TBMM ise, Denktaş'ı uğurladıktan sonra yaptığı tartışmalı oturumda, CHP'nin isteğine rağmen AKP'nin karşı çıkması nedeniyle "destek" mesajı yayımlamadı. 
   Denktaş, Annan Planı'na "hayır" kararını savundu. 23 Nisan bayramını kutlarken, tarihin bir cilvesi olarak, bundan bir gün sonra KKTC'nin ortadan kaldırılabileceğini belirten Denktaş, "Bunun olmaması için huzurunuzdayım" dedi. 
   "İlk fırsatta çöpe atılacak bir anlaşma için, 'Türkiye'nin AB yolu ardına kadar açılacak' düşüncesiyle bu tehlikeli yola devam edilebilir mi" diye soran Denktaş sözlerini şöyle sürdürdü 
   "Netice, KKTC'nin yok olması ve Allah korusun, Türkiye'nin bölgede zaman içinde marjinalleştirilmesidir. Türkiye'den daha neler isteneceğini düşünmek bile insanı ürpertiyor. Kıbrıs davasında tek ses olan Türkiye ikiye bölündü. Madam Fogg ekibinin körüklediği bölünmeyi engelleyemedik. Milletçe üzülmekteyiz." 
   
   'Artık ayıp oluyor' 
   Denktaş, "Artık ayıp oluyor. Bir halka bilmediği, yapmadığı yasaları zorla kabul ettirmeye çalışıyorlar" diye konuştu. 
   Milletvekillerine, "Siz yerimizde olsaydınız, geleceğinizle böyle bir kumar oynar mıydınız Yabancıların hazırladığı yasa ve anayasayı kabul eder, buna 'barış' der miydiniz " diyen Denktaş, sözlerini şöyle sürdürdü 
   "Kıbrıs meselesi, şunun bunun hatası nedeniyle kaybedilecek bir mesele değil. Kul hata yapabilir, hükümetler de hata yapabilir, ama önümüzde KKTC'nin yok ediliş planı vardır. Geçmişte hata yapmış olan varsa, bu devletin ortadan kalkmasını gerektiren bir hata yapmış değildir. Tam aksi, Türkiye'nin güvenliğini de etkileyecek bu gidişatın karşısında inat ve basiretle direnmesini bilmiştir." 
   Referandumdan "hayır" çıkmasını dileyen Rauf Denktaş, "Ümit ederim ki dıştan ve Türkiye'den gelmekte olan tüm baskı ve telkinlere rağmen halk hür iradesini kullanacak, zorla empoze edilmek istenen 9000 sayfalık pakete 'evet' demenin tehlikesini görecek ve ona göre hareket edecektir" diye konuştu. 
   
      Denktaş kendini zor tuttu 
   Denktaş, konuşmasının bitiminde ağlamamak için kendini zor tuttu. Denktaş'ın adeta dilini ısırdığı, sol yanağını diliyle şişirdiği, dudaklarını sıktığı gözlendi. 
   Erdoğan, Denktaş konuşurken Türk - İş'teydi. Başbakan Yardımcısı M. Ali Şahin'in de gelmediği Meclis'e bakanlardan Gül, Çiçek, Başesgioğlu, Mumcu, Güçlü, Binali, Babacan, Tüzmen ve Akşit geldi. 
   Komutanlar Meclis'e gelmedi, AKP'lilerden sadece 50 milletvekili oturuma katılmadı. 
   CHP lideri Baykal ile DYP lideri Ağar konuşmayı sıralarından izledi. 
   DSP lideri Ecevit ve eşi, MHP lideri Bahçeli, BBP lideri Yazıcıoğlu, eski TBMM Başkanı Ömer İzgi ve eşi Denktaş'ı dinledi. 
   Eski DSP ve MHP'li milletvekilleri hemen hemen tam kadro Meclis'teydi. 
   CHP ve AKP'liler Denktaş'ı ayakta alkışlarla karşılayıp uğurladı. 
   Denktaş'a, "Destek ve şükran sunan" bir deklarasyon yayımlanması istemini içeren, CHP milletvekilleri, Ağar ile Bağımsız Milletvekili Ülkü Gökalp Güney imzalı önergeyi, birleşimi yöneten Başkanvekili Sadık Yakut, AKP'lilerin imzaları olmadığı gerekçesiyle işleme koydurmadı. Yakut'un tavrı, tartışma yarattı. 
   
   
   
</TEXT>
</DOC>
