<DOC>
<DOCNO> 224635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/ekonomi/eko08.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi, Prodizel Plus'ı piyasaya sundu 
</HEADLINE>
<TEXT>

   EKONOMİ SERVİSİ 
   
   Petrol Ofisi, "araçlarda yüksek performans, yakıt ekonomisi, motorda sessizlik ve kolay çalışma sağladığı, insan ve çevre sağlığına zarar vermediği" bildirilen yeni ürünü Prodizel Plus'ı bugünden itibaren satışa sunuyor. 
   Petrol Ofisi Akaryakıt Pazarlama Direktörü Eşref Ünsal, yeni ürünün tanıtımı dolayısıyla düzenlenen basın toplantısında, Türkiye akaryakıt pazarının 'dizelleşmekte' olduğunu vurgulayarak dizel yakıtı satışlarının, dizel ve benzin havuzundaki oranının 2003'te yüzde 74.7'ye yükseldiğini kaydetti. Petrol Ofisi'nin buradaki payının da yüzde 36.4'e ulaştığını bildiren Ünsal, Prodizel Plus'ın 3 bin 700 Petrol Ofisi ve ERK istasyonunda bugünden itibaren satışa sunulacağını belirtti. 
   
   Yüksek performans 
   Petrol Ofisi İkmal ve Lojistik Direktörü Reha Talu da Prodizel Plus'ın, performans göstergesi olan setan sayısını artırdığını belirterek, bununla araçlarda yüksek performans, yakıt ekonomisi, motorda sessizlik ve kolay çalışma sağladığını, insan ve çevre sağlığına zarar vermediğini bildirdi. Talu, ürünün, kış aylarında sıfırın altında 20 dereceye kadar akışkanlığını koruduğunu kaydetti. 
   
   
</TEXT>
</DOC>
