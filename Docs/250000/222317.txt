<DOC>
<DOCNO> 222317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/magazin/amag.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mağden'den hiç elektrik alamadım' 
</HEADLINE>
<TEXT>

   'İki Genç Kızın Romanı'ndan uyarlanan filmde oynayacak olan Hülya Avşar, kitabın yazarı Mağden için 'dengesiz ve patavatsız' dedi 
      İLKNUR GÜLMEZ DENİZ ALTUNTAŞ 
   
   Perihan Mağden'in 'İki Genç Kızın Romanı' isimli kitabından Kutluğ Ataman tarafından sinemaya uyarlanacak olan filmde rol almaya hazırlanan Hülya Avşar, Mağden'in kişiliğini değil, yazarlığını beğendiğini söyledi. 
   Kavgalı olduğu Mağden'le elektriklerinin tutmadığını ifade eden Avşar, "Mağden, tasvip ettiğim biri değil. Çok dengesiz ve patavatsız biri olduğu için ondan elektrik alamıyorum" dedi. 
   
   Teklif Ataman'dan 
   "İki Genç Kızın Romanı"nda genç kızlardan birinin annesini canlandıracak olan Avşar, şunları söyledi "Film teklifini Kutluğ Ataman yaptı ve bana anne rolünü uygun gördüğünü söyledi. Ben de kabul ettim. Yani bu durumun Mağden'le bir alakası yok. O zaten beni ilgilendirmiyor. Zaman zaman övücü yazıları oluyor. Yazarlığına lafım yok, beğeniyorum. Birkaç kitabını okudum. Daha sonra ise okuma gereği duymadım". 
   Filmde kendi hayatından kesitlerin olmadığını ama kız kardeşi Helin'in ergenlik çağında yaşadığı durumların filmin içerisinde bulunduğunu açıklayan Avşar, "Henüz kızım Zehra o kadar büyümediği için bu tür şeyleri paylaşmadım ama benim bir kız kardeşim var. Helin'e ergenlik çağında annelik yaptım. Ne derse 'Evet' diyordum ama şimdi Zehra'ya karşı aynı hataları yapmıyorum. Zehra yoku da varı da biliyor. Geçenlerde 60 milyonluk bir oyuncak istedi. Paramız yok, çok pahalı diye almadık" diye konuştu. 
   
   Kürtçe söyledi    Hülya Avşar, önceki akşam bir şirketin Conrad Otel'de düzenlenen bayiler toplantısında konser verdi. Zaman zaman bayiler ve şirket yöneticileriyle şakalaşan Avşar, adını bilmediği Kürtçe bir şarkı da söyledi. Şarkıyı anneannesinden öğrendiğini belirten Avşar "Bir tek bu şarkıyı biliyorum. Benim arabeske yatkınlığım var" diye konuştu. 
   Konser bitiminde Porsche Cayenne marka otomobilinin yüksek vergisinden kurtulmak için aldığı Chevrolet marka yeni pikabının Boğaziçi Köprüsü'nden geçemediğini hatırlatan Avşar, bu araçtan da vazgeçebileceğini ifade etti. 
   
   
</TEXT>
</DOC>
