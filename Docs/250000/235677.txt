<DOC>
<DOCNO> 235677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur27.html </URL>
<DATE> 2004/04/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Duvarı delerek kuyumcu soydular .. 
</HEADLINE>
<TEXT>

     Bursa'da, bitişikteki işyerinin duvarını delerek kuyumcu dükkanına giren kimliği belirsiz kişi ya da kişiler, ziynet eşyası çaldılar. 
     AA muhabirinin aldığı bilgiye göre, sabaha karşı Ulucami Caddesi'ndeki Kapalıçarşı girişinde Burhan Çokusuoğlu'na ait çantacı dükkanına, giriş kapısını kırarak giren hırsızlar, işyerinin üst katındaki duvarı delerek bitişikte bulunan Osman Fidan'a ait ''Fidan Kuyumculuk''a girdiler. 
     Kuyumcunun vitrininde bulunan 40 adet altın kaplama saat, bayan ve çocuk künyesi ile kolyeleri çalan hırsızlar, olay yerinden geldikleri yolu izleyerek kaçtılar. 
     Olay, Çokusuoğlu'nun sabah dükkanına gelmesiyle anlaşılırken, hırsızların içinde yaklaşık 300 milyar lira değerinde takı bulunduğu öğrenilen çelik kasaya dokunmadıkları belirlendi. 
     Bursa Emniyet Müdürlüğü Asayiş Şube Müdürlüğü ile Olay Yeri İnceleme Şube Müdürlüğü ekipleri, olayla ilgili geniş çaplı inceleme başlatırken, çarşı esnafı bölgede güvenlik önlemlerinin artırılmasını istedi. 
     
</TEXT>
</DOC>
