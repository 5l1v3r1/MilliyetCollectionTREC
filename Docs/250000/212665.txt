<DOC>
<DOCNO> 212665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/yguven.html </URL>
<DATE> 2004/02/02/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Luce'nin cinliği 
</HEADLINE>
<TEXT>

   
   Adam eksikti, moral eksikti, fizik eksikti. Ama Bursaspor maçının uzayan ilk dakikalarından sağ salim kurtulmak için asıl akıl gerekiyordu Beşiktaş'a. Şöyle Yeşil - Beyaz bunalımın içinden çekip alacak bir akıl. Elbette gözler ve kulaklar hocadaydı. 
   39. dakikada fırladı yedek kulübesinden Lucescu ve Ahmet Yıldırım'a haykırdı "Topu ileri doldur"... Lucescu'nun aklına gelen en büyük cinlik buydu. Sahadaki sorun ileri doldurmakla halledilecek gibi değildi. Tehlike, Pancu'suz Beşiktaş'ın en umulmadık yerinde defansındaydı. Giunti ve Tayfur'un geri üçlü ile arasındaki bölge, her an, her türlü gol ihtimaline gebeydi. Bursa santrforu Sertan'ın biraz becerikli olsa haftanın yıldızı olması işten bile değildi. Futbol sahasını adeta bir kıymetli eşya gibi kullanan ve her santimetrekaresine ayak basan Bursaspor, orta sahada yarattığı bıktırıcı presle Beşiktaşlılar'ı hataya zorluyor, her hata Sertan'ın ayağına gol şansı getiriyordu. Bu da yetmiyormuş gibi orta alanın marka ismi Giunti sakatlanmış ve yerini Yasin'e bırakmıştı. O Yasin ki, ilerleyen dakikalarda kart korkusuyla yeniden oyundan alınacaktı. Sinirler hafızalardaki gibi geriliyor, Sergen tecrübesi bile İbrahim'in Samsun maçındaki kırmızı kartlık hatasını tekrarlıyabiliyordu. 
   Ve bu sıralarda kulübeden fırlayan Lucescu'nun çığlığı duyuluyordu 
   "Topu ileri doldur"... İş doldur boşalta kadar gelmişti maalesef. 
   İkinci yarıda gün ışığından elektrik enerjisine geçen Atatürk Stadı'nda Selçuk Dereli, Erol'u ikinci sarı kartla atınca Beşiktaş'ta bir kıvılcım çaktı ve arkasından gol geldi. Aslında bu gol, ilk 45'te olduğu gibi kendini sol kanada kilitlemeyip Sergen - İlhan ikilisine yaklaşan Tümer'e bir hediye idi. Sergen'in yerine girer girmez penaltı yaptıran Ilie'nin yarattığı akıl almaz fırsatı Bursaspor kalecisine hediye eden de Tümer oldu. İşin doğrusu ne Beşiktaş 2 - 0'lık oynuyordu, ne de maçın yarısında 10 kişi kalan Bursaspor farklı bir yenilgiyi hak ediyordu. İki takımın arasındaki en büyük fark, Siyah - Beyaz çubuklu formaydı. Buna en çok dikkat edenlerden biri ise Selçuk Dereli. Kimilerine göre bu maçta hakemler Beşiktaş ile ödeşti, kimilerine göre galibiyete Beşiktaş'ın performansı yeterdi. Ama ortada somut birşey varsa o da Yasin'in hak ettiği halde atılmamasıydı. Sonuçta, fiziği, morali ve adamı eksik Beşiktaş'ın, Bursa'dan aldığı üç puan belki de bu sezonun miladı oldu. 
   
      
</TEXT>
</DOC>
