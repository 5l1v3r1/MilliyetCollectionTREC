<DOC>
<DOCNO> 234787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/spo21.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm derdi para 
</HEADLINE>
<TEXT>


Çaykur Rizespor Başkanı Ekrem Cengiz, Vural'a büyük tepki gösterdi, "Bu durum kaybedeceği paranın rahatsızlığıdır" iddiasında bulundu 


'En büyük darbe' 
AKÇAABAT Sebatspor maçının sonrasında istifa ederek Çaykur Rizespor'dan ayrılan Teknik Direktör Yılmaz Vural'a en büyük tepki Başkan Ekrem Cengiz'den geldi. Vural'ın bu hareketiyle kulübü, futbolcuları ve yönetimi vebal altında bıraktığını öne süren Cengiz, "Çaykur Rizespor olarak bugüne kadar çok darbe görmüştük. Ancak en büyüğü de bu oldu" dedi. 

Tazminat davası 
VURAL'IN camiayı çok zor durumda bıraktığını belirten Başkan Ekrem Cengiz, "Maçın ilk devresinin sonuna doğru takımını zor durumda bırakıp yenilginin suçlusu olmuştur. Şike yapılmışsa, şikeyi yapan da kendisidir. Beraber maç kazandığı futbolcularını da töhmet altında bırakmıştır" ifadesini kullandı. Cengiz, Vural'a tazminat davası açacaklarını söyledi. 

Koray da bırakıyor 
CENGİZ iddialarını şöyle sürdürdü "Yılmaz Vural'ı iyi tanırım. Kendisinin tüm derdi para. Bu durum kaybedeceği paranın rahatsızlığıdır. Bu işin peşini bırakmayacağım. Yılmaz Vural'a bu maçla ilgili herhangi bir baskı yapılmışsa, kendisine baskı yapanı açıklamasını istiyorum." Öte yandan Rize'nin milli futbolcusu Koray da takımdan ayrılmak istediğini açıkladı. 

Ne dediler 
M. Ali ŞAHİN Başbakan yardımcısı ve Devlet Bakanı Hiçbir takımın yönetici veya teknik adamının kafa karıştırmaya, liglere gölge düşürmeye hakkı yoktur. Elinde bilgi olan getirir. O zaman federasyon harekete geçer ve kurulacak şike tahkik kurulu görevini yapar. 
Sinan DİNLER İstanbulspor Menajeri Ç. Rize - A. Sebat maçının bu şekilde biteceğini biz de, bütün kamuoyu da biliyordu, bizi yanıtmadılar. Herkesin gördüğünü herhalde Futbol Federasyonu gözlemcileri de görmüştür. 
Mehmet BİRİNCİ A. Sebat Teknik Direktörü Çaykur Rizespor ile dostluğumuz var. Ama sahada kimse kimseye yardımcı olmamıştır. Vural'ın istifası da kendi tercihidir. 


</TEXT>
</DOC>
