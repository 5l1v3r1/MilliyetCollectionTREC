<DOC>
<DOCNO> 239013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun40.html </URL>
<DATE> 2004/05/11/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Annan'dan İsrail ve Filistin'e "Şiddete Son Verin" çağrısı 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Gazze bölgesinde giderek tırmanan şiddetten derin endişe duyduğunu bildirerek, taraflardan şiddete son vermelerini istedi. 
     Annan, sözcüsü Fred Eckhard aracılığıyla yaptığı açıklamada, Gazze'de aralarında sivil ve çocukların da bulunduğu Filistinlilerle 6 İsrail askerinin ölümüyle sonuçlanan şiddet olaylarının endişe verici boyutta olduğunu belirtti. 
     Kofi Annan, özellikle nüfusun yoğun olduğu yerlerde Filistinli sivillerin ölümüne ve yaralanmasına yol açan, ağır silahlarla girişilen çatışmalardan kaygı duyduğunu ifade ederek, İsrail ve Filistinlilere şiddete son verme çağrısında bulundu. 
     Annan, tarafları, BM, AB, ABD ve Rusya'dan oluşan Dörtler Grubu'nun ve uluslararası toplumun, görüşmeleri başlatma ve çatışmaları durdurma çağrılarına kulak vermeye de davet etti. 
     
</TEXT>
</DOC>
