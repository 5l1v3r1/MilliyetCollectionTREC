<DOC>
<DOCNO> 237420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun15.html </URL>
<DATE> 2004/05/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ABD, 'işkenceci' imajını düzeltmek için atakta 
</HEADLINE>
<TEXT>

     ABD Ulusal Güvenlik Danışmanı Condoleezza Rice, bir Arap televizyonuna verdiği mülakatta Başkan George Bush'un, Bağdat'daki bir cezaevinde Iraklı esirlere kötü muamele edilmesinden sorumlu askerlerin cezalandırılacağı konusunda bizzat güvence verdiğini söyledi. 
     BBC'nin haberine göre, Beyaz Saray'dan yapılan açıklamada ise Başkan Bush'un bugün iki Arap televizyonuna ayrı ayrı mülakat vereceği bildirildi. Bunlardan biri Amerika'nın desteklediği El Hürra diğeri ise El Arabiye televizyonları. 
     Cezaevinde işkenceyi ortaya koyan fotoğraflar Washington'da da hararetli tartışmalara yol açtı. Cumhuriyetçi senatörlerden Bill First "Iraklı esirlerine yönelik bu ağır aşağılama insanlığı yaraladı" diye konuştu. 
     
     Sonunda Powell ile Rumsfeld de konuştu 

     ABD Dışişleri Bakanı Colin Powell da sonunda, Amerikan askerlerinin Iraklı mahkumları aşağılarken çekilmiş fotoğraflarıyla ilgili sessizliğini bozdu. 
     Powell bu fotoğrafların, dünyanın çeşitli bölgelerindeki Amerikan güçleri hakkında 'iğrenç bir imaj' yaydığını söyledi. Amerikalı bakan, suçluların adalet önünde hesap vereceklerine dair söz verdi. 
     Amerikan Savunma Bakanı Donald Rumsfeld de, fotoğraflardaki askerlerin davranışlarının kabul edilemeyeceğini ve bu kişilerin bir Amerikalı gibi davranmadıklarını söyledi ve sözlerini şöyle sürdürdü 
     'Bu tip davranışlar sergileyen kişiler, her gün onurlarıyla görev yapan meslaktaşlarına ve ülkelerine zarar vermiştir.' 
     
     Yeni soruşturma sonucu 

     Powell ve Rumsfeld, Amerikan askerlerinin mahkumlara karşı tavırları yüzünden zor günler geçirirken, onları daha da sıkıntıya sokabilecek bir açıklama yine Amerikan ordusundan geldi. 
     Açıklamada, Irak ve Afganistan'daki 25 mahkumun yaşamlarını yitirmeleriyle ilgili olarak açılan soruşturmada, mahkumlardan ikisinin öldürüldüğünün belirlendiği duyuruldu. 
     Pentagon muhabirimiz Nick Childs, yetkililerin açıklamasının, Amerika'da Irak ve Afganistan'daki mahkumlarla ilgili tartışmaları arttırdığını bildiiryor. 
     Kamuoyunun, bu ölümlerden çoğu hakkında bilgisi olduğunu belirten muhabirimizi, yetkililer şimdi mahkumlardan ikisinin öldürüldüğünün ortaya çıktığını açıkladığını ve bunlardan birine, kaçmaya teşebbüs etmesi sonrası ateş açıldığının belirlendiğini bildiriyor. 
     Diğer mahkumun niçin öldürüldüğü ise bilinmiyor. On iki mahkumun henüz belirlenemeyen ya da doğal nedenlerle öldükleri belirtiliyor. Diğer mahkumlar hakkında ise hiçbir açıklama yapılmazken, ölümleriyle ilgili soruşturmanın sürdüğü belirtildi. 
     
</TEXT>
</DOC>
