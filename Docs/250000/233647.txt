<DOC>
<DOCNO> 233647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/dunya/dun02.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MOSSAD, kadın tuzağına düşürdü 
</HEADLINE>
<TEXT>

      
   Mordehay Vanunu'nun 1986'da İtalya'nın başkenti Roma'dan İsrail Gizli Servisi MOSSAD tarafından kaçırılıp İsrail'e getirilmesi, MOSSAD'ın ününe ün katan başarılı operasyonları arasında ilk sıralarda yer alıyor. 
   Önce Vanunu'yu öldürmeyi planlayan MOSSAD, daha sonra fikir değiştererek kaçırmaya karar verir. Bunun için de güzelliğiyle dikkat çeken kadın ajan Cheryl Hannin Bentov, "Cindy" adlı Amerikalı turist kılığında Vanunu ile tanışır. 
   Vanunu'yu kısa sürede baştan çıkaran Cindy, fizikçiyi Roma'da tatil yapmaya ikna eder. Roma'da bir apartman dairesine giren çifti MOSSAD ajanları beklemektedir. Vanunu hemen etkisiz hale getirilir ve ilaç verildikten sonra İsrail'e götürülür. 
   Vanunu, 22 Aralık 1986'da İsrail'de yargılanmak üzere mahkemeye götürüldüğü aracın içinden avucunun içine yazdığı notu medya mensuplarına göstererek kaçırıldığından dünyayı haberdar etmişti. Avuç içindeki notta 30 Eylül'de Roma'dan kaçırıldığı yazıyordu. İsrail makamları, bu olayın ardından Vanunu'yu penceresiz araçlarla mahkemeye götürüp getirmişti. 
   
   
</TEXT>
</DOC>
