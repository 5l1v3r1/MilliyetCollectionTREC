<DOC>
<DOCNO> 238831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo06.html </URL>
<DATE> 2004/05/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
NBA... Lakers, Spurs'ı 105-81 yenerek seride durum 2-1'e getirdi... 
</HEADLINE>
<TEXT>

     ABD Profesyonel Basketbol Ligi NBA play-off yarı finallerine, bu sabaha karşı yapılan 2 maçla devam edildi. 
     Batı Konferansı'nda Los Angeles Lakers, kendi sahasında San Antonio Spurs'u 105-81 yenerek seride durumu 2-1'e getirdi. 
     Lakers'da gecenin yıldızı Shaquille O'Neal oldu. Karşılaşmayı 28 sayı, 15 ribaunt, 8 blok ve 5 asistle tamamlayan O'Neal, takımını galibiyete taşıdı. 
     Kobe Bryant'ın 22 sayı, 6 ribaunt, 6 asistlik ve Gary Payton'ın 15 sayı, 3 ribaunt ve 7 asistlik performansları, takımlarının galibiyetinde büyük rol oynadı. 
     Spurs'da oyuna ilk 5'de başlayan Hidayet Türkoğlu, karşılaşmayı 4 sayı, 4 ribaunt ve 2 asistle tamamladı. 23 dakika sahada kalan Hidayet, 3 sayılık atışlarda 4'de 1, serbest atışlarda 2'de 1 isabet oranı yakalarken, 3 kere denediği 2 sayılık atışlarda isabet kaydedemedi. 
     Manu Ginobili'nin 17 sayı, 4 ribaunt, 2 asistlik ve Devin Brown'un 16 sayı, 7 ribauntluk performansları takımlarını yenilmekten kurtaramadı. 
     
     NETS, DURUMU 2-1'E GETİRDİ 
     Doğu Konferansı'nda ise New Jersey Nets, kendi sahasında Detroit Pistons'ı 82-64 yenerek seriyi 2-1'e taşıdı. 
     Nets'de galibiyeti getiren en önemli isim karşılaşmayı 30 sayı, 8 ribaunt ve 5 asistle tamamlayan Richard Jefferson olurken, 17 sayı, 5 ribaunt ve 2 asistle oynayan Kerry Kittles, gecenin dikkati çeken bir diğer ismi oldu. 
     Pistons'da ise 14 dakika sahada kalan Mehmet Okur, 5 kere denediği 2 sayılık atışlarda isabet bulamadı ve karşılaşmayı 5 ribaunt, 1 blokla tamamladı. 
     Ben Wallace'ın 15 sayı, 24 ribaunt ve 4 asisti takımına galibiyeti getirmeye yetmezken, Richard Hamilton'un 15 sayı, 5 ribauntluk performansı yenilgiye engel olamadı. 
     Ligde play-off yarı final mücadelesine yarın sabaha karşı Batı Konferansı'nda Miami Heat-Indiana Pacers 0-2 ve Doğu Konferansı'nda Sacramento Kings-Minnesota Timberwolves 1-1 maçlarıyla devam edilecek. 
     
</TEXT>
</DOC>
