<DOC>
<DOCNO> 217506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur01.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de hırsız-polis kovalamacası... 4 hırsızdan 2'si yakalandı 
</HEADLINE>
<TEXT>

     İzmir'in Narlıdere ilçesinde, çaldıkları otomobille hırsızlık yapan 4 kişiden biri, operasyon sonucu yakalandı, diğer hırsız ise sabaha karşı polise teslim oldu. Kaçan 2 hırsızın yakalanmasına çalışılıyor. 
     Devriye görevi yapan emniyet güçleri, saat 03.30 sıralarında Narlıdere Arıkent Sitesi A 1 blok önünde park eden 35 R 4888 plakalı araçtan hırsızlık yapıldığını gördüler. Güvenlik güçlerinin ''dur'' ihtarına uymayan, içinde 4 kişi bulunan 35 AD 042 plakalı araç hızla kaçmaya başladı. 
     Hırsızlar, Hatay semti İnönü Caddesi Poligon Deresi'nde barikat kuran güvenlik güçlerinin de ''dur'' ihtarına uymadılar, bu arada 35 AA 345 plakalı ekip aracına çarparak kaçmaya devam ettiler. Kaza sırasında polis aracında maddi hasar meydana geldi, polislerden yaralanan olmadı. 
     Hırsızlar, otomobili Eşrefpaşa 498 sokakta bırakıp kaçtılar. Hırsızlardan E.A. 17 , peşine düşen güvenlik güçlerince Halilrıfatpaşa semtindeki park içinde yakalandı. E.İ. 18 ise sabaha karşı karakola giderek teslim oldu. Kaçan diğer 2 hırsızın yakalanması için operasyonun sürdürüldüğü öğrenildi. 
     
     BUCA'DA HOPARLÖR ÇALAN 2 HIRSIZ YAKALANDI 
     Öte yandan, Buca'da da polis-hırsız kovalamacası yaşandı. Özel araçtan hoparlör çalarak kaçan 2 hırsız, güvenlik güçlerinin takibi sonucu kısa zamanda yakalandı. 
     Şirinyer 357 sokakta, birinin sırtında çuval olan 2 şüpheli kişi kaçmaya başladı. Güvenlik güçleri, peşlerine düştükleri hırsızları, kısa kovalamaca sonucu yakaladılar. 
     Hırsızlardan B.C'nin 17 taşıdığı çuvalda yapılan incelemede otomobillerden çalınan hoparlör bulundu. E.B'nin üzerinden 18 ise kurusıkı tabanca ile bir bıçak ele geçirildi. Zanlılar gözaltına alındı. 
     
</TEXT>
</DOC>
