<DOC>
<DOCNO> 247634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/dunya/dun01.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB vatandaşın umrunda değil 
</HEADLINE>
<TEXT>



Avrupa Birliği her ne kadar tarihinin en büyük seçimine imza atsa da seçmenin katılımı ve ilgisi bu "büyüklükle" tam bir karşıtlık oluşturdu. 25 ülkeden yaklaşık 350 milyon seçmene açık olan, 14 bin 670 adayın, 947 listede 481 parti adına 732 koltuk için yarıştığı seçimler hafta sonu start alan bir başka "Avrupa yarışması" kadar ilgi çekemedi. Bazı araştırmalara göre Portekiz'de başlayan Avrupa Futbol şampiyonası'na olan ilgi Avrupa seçimlerine olan ilginin önüne geçti. Fransa, ispanya ve Portekiz'de katılım oranı son derece düşük kalırken Polonya bu konuda neredeyse bir rekora imza attı. Sandıkların kapanmasından önce gelen resmi olmayan veriler bu ülkede katılım oranının yüzde 16 civarında olduğunu gösteriyordu. Yeni üyelerin çoğunluğunda da katılım oranı yüzde 20'lerde kaldı. Seçimlerin en çok ilgi gördüğü AB ülkelerinin başını ise Malta ve Kıbrıs çekti. Katılım Malta'da yüzde 80'i aşarken Kıbrıs'ta yüzde 70'e ulaştı. Bu iki ülke bir bakıma "seçimlerin onurunu kurtaran" ülkeler oldular. 


</TEXT>
</DOC>
