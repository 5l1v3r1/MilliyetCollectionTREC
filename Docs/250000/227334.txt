<DOC>
<DOCNO> 227334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur06.html </URL>
<DATE> 2004/03/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Danıştay, Rektör Alemdaroğlu'na verilen cezayı durdurdu 
</HEADLINE>
<TEXT>

     Danıştay 8. Dairesi, Türk Tabipleri Birliği'nin TTB İstanbul Üniversitesi Rektörü Prof. Dr. Kemal Alemdaroğlu'na intihal başkasının yazısını kendisinin gibi gösterme nedeniyle 2 ay meslekten men cezası verilmesine ilişkin kararının yürütmesini durdurdu. 
     AA muhabirinin aldığı bilgiye göre, Alemdaroğlu, TTB'nin söz konusu kararı ile bu cezanın dayanağı olan Türk Tabipleri Birliği Sorgulama ve Yargılama Yönetmeliği'nin ilgili maddesinin iptali ve yürütmenin durdurulması istemiyle dava açtı. 
     Davanın ilk aşamasını karara bağlayan Danıştay 8. Dairesi, yönetmeliğin ilgili maddesinin yürütmesini oy çokluğu, TTB'nin kararını ise esasta oybirliği, gerekçede oyçokluğu ile durdurdu. 
     Daire, yönetmeliğin Resmi Gazete'de yayımlanmamasını yürütmenin durdurulmasına gerekçe yaptı. Daire, TTB'nin 2 ay süreyle geçici olarak meslekten men cezasının yürütmesini ise bir kamu görevlisi olduğu için, meslek odası olan TTB'nin Alemdaroğlu'na ceza veremeyeceği gerekçesiyle durdurdu. 
     Prof. Dr. Alemdaroğlu ile birlikte Dr. Mustafa Taşkın ve Dr. B. Berat Apaydın'a da intihal nedeniyle 2 ay geçici olarak meslekten men cezası verilmişti. 
     Bu kişilerin açtıkları davalarda da Danıştay 8. Dairesi, aynı gerekçeyle yürütmenin durdurulmasına karar verdi. 
     Bu kararlara karşı yapılabilecek bir itirazı, Danıştay İdari Dava Daireleri Genel Kurulu görüşecek. 
     
</TEXT>
</DOC>
