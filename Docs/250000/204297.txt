<DOC>
<DOCNO> 204297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/siyaset/siy03.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian 
</HEADLINE>
<TEXT>
   Turuncu alarm istihbaratı Türkiye'den 
   ABD'de alarm seviyesinin "turuncu"ya yükseltilmesinde Türkiye'den alınan istihbaratın etkili olduğu öne sürüldü 
      DIŞ HABERLER SERVİSİ 

   
   İngiliz The Guardıan gazetesinin haberine göre, Türk istihbarat yetkilileri geçen ay İstanbul'daki sinagoglara, HSBC'ye ve İngiliz Başkonsolosluğu'na düzenlenen saldırıların ardından tutuklananların sorgularında elde edilen bilgileri ABD'ye iletti. ABD'li yetkililer, El Kaide'nin Noel ve yılbaşı tatili sırasında saldırı düzenleyebileceği ihtimali nedeniyle alarm seviyesini "turuncu"ya yükseltti. Bu gelişmede, Türkiye'den gelen bilgilerin yanı sıra Yemen'de sorgulanan bir El Kaide yetkilisinin ifadeleri ve İngiltere istihbaratından alınan duyumlar da etkili oldu. 
   
   Usame bin Ladin onayladı 
   ABD'li yetkililer, Amerikan hedeflerine yönelik son saldırı planlarının Usame bin Ladin ve yardımcısı Eymen El Zevahiri tarafından onaylandığına dair istihbarat bilgileri elde edildiğini söyledi. 
   
   
   
</TEXT>
</DOC>
