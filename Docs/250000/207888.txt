<DOC>
<DOCNO> 207888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun19.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Irak'ın toprak bütünlüğü önemli 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, İran, Türkiye ve Suriye'nin ortak önem arz eden konularda geçmişten bu yana üçlü görüşmeler yaptığını ve yapmaya da devam edeceğini bildirdi. 
     Asefi, bugün düzenlediği haftalık basın toplantısında, İran'ın Türkiye ve Suriye ile derin işbirliği içinde olduğunu belirterek, ''Bu ülkelerle ortak kaygıyı ve ilgi alanlarını paylaşıyoruz. Aramızdaki diplomatik görüşmeler sayesinde Türkler ve Suriyelilerle iyi sonuçlar elde ettik. Türkiye ve Suriye arasında gergin anların başladığında, iki ülkeyle de iyi ilişkilere sahip olan İran devreye girdi ve iyi sonuçlara ulaşıldı'' dedi. 
     Asefi, Irak'ta Kürtlerin federasyon kurma talebine ilişkin, Irak'a komşu ülkelerin Suriye'de yaptığı toplantıda vurgulandığı gibi, Irak'ın toprak bütünlüğünün bölge ülkeleri için önemli olduğunu söyleyerek, ''Bu konuda çok dikkatli ve düşünceli hareket etmek gerekir'' diye konuştu. 
     Tahran'ın Irak Geçici Hükümet Konseyi'nin işini sürdürmesini tercih ettiğini söyleyen Asefi, ''Halkın ve din adamlarının görüşüne önem verilmeli, Irak'ta azınlıkların haklarına saygılı, halka dayalı ve komşularıyla iyi ilişkiler sahip olan tek parça devletten yanayız'' dedi. 
     
     SADDAM HÜSEYİN'İN YARGILANMASI 
     Asefi, Irak'ın eski Devlet Başkanı Saddam Hüseyin'in Cenevre Konvansiyonu'na göre savaş suçlusu olarak yargılanmasını istediklerini, İran-Irak savaşı sırasında Bağdat'taki rejimin İran kentlerini bombalayarak harabeye çevirmesi, kimyasal silah kullanması ve savaş esirlerine kötü davranması nedeniyle Saddam'ın yanı sıra diğer savaş suçlularının yargılanması gerektiğini söyledi. 
     
     İSRAİL 
     Sözcü, İsrail'in Tahran rejimi karşıtı Halkın Mücahitleri Örgütü HMÖ üyelerini kabul edeceğine ilişkin açıklamaların ilginç olmadığını, Siyonist rejimin değişik biçimlerde İran'a duyduğu düşmanlığı ispatladığını ifade ederek, ''Devlet terörünün simgesi durumundaki bir rejimin teröristlere kucak açması, terörist örgüt ve Siyonist rejimin düşünceleriyle uyuşmaktadır'' diye konuştu. Asefi, İran yönetiminin bütün ülkelere, pişman ve kandırılmış kişiler hariç bu örgütün liderleriyle teröristle gibi mücadele edilmesi gerektiğini dile getirdiğini de söyledi. 
     
     İRAN VE MISIR ARASINDAKİ İLİŞKİLER 
     Sözcü, İran ve Mısır'ın yeniden ilişki kurması konusunda aceleci davranmamak ve siyasi ilişkilerin başlaması için belli aşamaların tamamlanmasını gerektiğini belirterek, ''İran ve Mısır ilişkileri doğru yönde gitmektedir. İki ülke cumhurbaşkanları, iki ülke arasındaki ilişkinin yeniden kurulması için dışişleri bakanlarına yetki verdi. Gelecek ay Tahran'da yapılacak D-8 zirvesine Mısır dahil bütün üyelere davetiye göndereceğiz'' dedi. 
     
</TEXT>
</DOC>
