<DOC>
<DOCNO> 209689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo18.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Rüştü daha ne kadar dayanabilir 
</HEADLINE>
<TEXT>

     FC Barcelona takımında üçüncü kaleciliğe düşen Rüştü Reçber'in bu hafta içinde geleceğine ilişkin karar vermesi bekleniyor. Rüştü, ''Daha fazla dayanamayacağımı anlayana kadar devam edeceğim'' dedi. 
     El Mundo Deportivo gazetesi, önümüzdeki perşembe günü Zaragoza ile oynanacak Kral Kupası çeyrek final ilk maçında Valdes'in geri dönmesi ve Joquera'nın verilen ilk şansı çok iyi kullanmasıyla Rüştü'nün kadroya bile alınamayacağını belirtti. AB dışında 3'ten fazla futbolcu oynatamama kuralının etkisiyle Rüştü'nün şu anda Joquera ile çekişmeye dahi girdiğini kaydeden gazete, ''Rüştü, daha ne kadar dayanabilir '' diye sordu. 
     Tecrübeli Türk kaleci ise As gazetesinde yer alan demecinde ''Dayanabildiğim kadar dayanmak istiyorum. Daha fazla dayanamayacağımı anlayana kadar devam edeceğim. Normalde sezon boyunca 2 kez hata yaparım ve burada sınırı doldurdum. Şimdi tek düşüncem bana verilen bir şansta kendimi göstermem'' şeklinde konuştu. 
     
     GİTMEK İSTERSE YARDIMCI OLURUZ 

     Bu arada, Fenerbahçe'nin Rüştü'yü geri alabileceği iddialarının yeniden gündeme gelmesinden dolayı fikri sorulan Barcelona'nın kaleci antrenörü Juan Carlos Unzue, ''Eğer gitmek isterse yardımcı oluruz'' dedi. İspanyol gazeteleri, Fenerbahçe'nin Rüştü'yü almaya hazır olduğunu, ancak Türk kalecinin ülkesine dönmek istemediğini yazdı. 
     
     JOQUERA SARILIP BENİ ÖPTÜ 

     Öte yandan, Athletico Bilbao maçında başarılı kurtarışlarıyla bir anlamda Rüştü'nün de sonunu getiren Joquera, ''Rüştü, çok hassas bir dönem yaşıyor ve büyük bir kaleci olduğunu da gösteriyor. Maçtan sonra herkes beni tebrik etti. O da gelip bana sarılıp beni öptü'' açıklamasında bulundu. 

     
</TEXT>
</DOC>
