<DOC>
<DOCNO> 201325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun07.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon ''Destek olmayanların ihalelere girememesi ceza değil" 
</HEADLINE>
<TEXT>

     Amerikan Savunma Bakanlığı Pentagon , ABD'ye destek olmayan ülkelerin Irak'ın yeniden yapılandırılmasıyla ilgili ihalelere katılmaması kararının bu ülkelere verilmiş bir ceza olmadığını, ''kapının açık olduğunu'' belirtti. 
     Pentagon Sözcüsü Lawrence DiRita, bu hükümetlerin Irak'a asker gönderme kararı alması durumunda, bu ülkelerdeki şirketler için de bir şans doğacağını kaydederek, ''Bu karar, cezalandırma amacı taşımamaktadır. Şartlar değişebilir'' dedi. 
     DiRita, Irak'ta koalisyon güçlerinin mevcudunun artması durumunda güvenliğin daha iyi sağlanacağını düşündüklerini kaydetti. 
     Irak savaşına karşı olan Fransa, Almanya, Rusya ve Kanada, bu kararı tepkiyle karşılamıştı. 
     Bu arada Beyaz Saray, ABD Başkanı George Bush'un, Fransa Cumhurbaşkanı Jacques Chirac, Rusya Devlet Başkanı Vladimir Putin ve Almanya Başbakanı Gerhard Schröder ile telefon görüşmeleri yaptığını açıkladı. 
     Irak'ın borçları ve Bush'un Irak'ın borçlarıyla ilgilenecek özel temsilci olarak atadığı James Baker'ın bu ülkelere ziyaretlerinin ele alındığı görüşmelerde, bu ülke şirketlerinin ihalelere alınmaması kararı üzerinde de durulduğu belirtildi. 
     
</TEXT>
</DOC>
