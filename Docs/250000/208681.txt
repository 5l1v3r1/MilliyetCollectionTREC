<DOC>
<DOCNO> 208681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/magazin/amag.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bayhan hem saf hem de psikopat' 
</HEADLINE>
<TEXT>

   Popstar'dan elenen Evren, sahneye çıktığı ilk gece Bayhan için 'psikopat' Firdevs için de 'oyuncu' dedi 
      Deniz Altuntaş 
   
   Popstar'dan elenen finalistler peş peşe gece kulüplerinde sahneye çıkmaya başladı. Müge'nin, Green Park Otel'de sahneye çıkmasının ardından Evren Mevlanaoğlu Bebek'teki Tonoz Restaurant'da 'iş başı' yaptı. İlk gecesinde Popstar değerlendirmesi yapmayı ihmal etmeyen Mevlanaoğlu, finalistler hakkında şunları söyledi 
   "Benim gönlüm Barış veya Abidin'in birinci olmasından yanaydı. Ancak artık Bayhan'ın birinci olacağını sanıyorum. İngilizce şarkıyı da çok iyi okudu. Orada olmasını tasvip etmiyorum ama birinci olursa da şaşmam." 
   Elena'nın, Bayhan'ın hatta Serkül'ün bile orada olmaması gerektiğini söyleyen Mevlanaoğlu, Bayhan'ın ruhsal problemleri olduğunu belirtirken de şöyle konuştu "İçinde saflık da var, psikopatlık da. Hareketleri kesinlikle normal değil. 12 kişiden dokuzu sigara içiyorsa rahatsız olanlar dışarı çıkar. Ama Bayhan, 'Esrarkeş misin kardeşim' diye emirler yağdırmayı tercih eder." 
   
   Firdevs de oynuyor 
   Mevlanaoğlu, sözlerini şöyle tamamladı "Orada oynayan ama gerçek gibi davrananlar var. Aydan ve Müge iyi oynuyordu. Firdevs için 'yüzde 50 oynuyor' diyorum. Aynı odayı paylaştık ama 'Sevgilin var mı' sorusuna 'Hayır' diyen, akşam sevgilisiyle gördüğüm insan bana ters gelir." 
   
   
</TEXT>
</DOC>
