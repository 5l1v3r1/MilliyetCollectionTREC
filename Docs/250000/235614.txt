<DOC>
<DOCNO> 235614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy22.html </URL>
<DATE> 2004/04/28/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Baykal "Türkiye, ithalat cenneti haline gelmemeliydi,bundan endişeliyim" 
</HEADLINE>
<TEXT>

     CHP Genel Başkanı Deniz Baykal, ''Türkiye, ithalat cenneti haline gelmemeliydi, bu durum kaygı veriyor'' dedi. 
     Baykal, Mersin'e bağlı Akdeniz Belediyesi ile Dikilitaş, Kazanlı, Bahçeli, Adanalıoğlu ve Tarsus İlçesi'ne bağlı Yeşiltepe ile Yenice belde belediyelerini ziyaret ederek, belediye başkanlarını yerel seçimlerdeki başarılarından dolayı kutladı. 
     Deniz Baykal, ziyaretlerde yaptığı konuşmalarda, Türkiye'deki ekonomik gelişmelere dikkati çekti ve halkın büyük bir bölümünün hayatından memnun olmadığını, kazancının yetmediğini, esnafın, işçinin, memurun geçim sıkıntıyla baş başa kaldığını anlattı. 
     Tarım kesiminin sorunlarının büyük boyutlara ulaştığını belirten Baykal, üreticilerin ektiği üründen para kazanamadığını, dışarıdan ithal edilen ürünler nedeniyle de bu üreticilerin haksız rekabetle karşı karşıya kaldığını söyledi. 
     Yatırımların azalmasının istihdam sıkıntısına yol açtığını, üretimsizliğin ise ithalat kapılarının açılmasına zemin hazırladığını vurgulayan Baykal, ''İçeride üretemediğinizi dışardan almak zorundasınız. Türkiye ithalat cenneti haline gelmemeliydi, bu durum kaygı verici'' dedi. 
     Baykal, Mersin'in yerel seçimlerdeki başarısının kendilerini memnun ettiğini de belirterek, şunları kaydetti 
     ''Mersin ve diğer illerimizdeki belediye başkanlarımızın çalışmaları iktidara yürüyüşümüzde büyük rol oynayacak. Önemli olan çok fazla belediye başkanlığı kazanmak değil, kazanılan belediyeleri en iyi şekilde yönetip, bu sayede kazanılacak artı puanları genel seçimlere yansıtmaktır.'' Baykal, Mersin Büyükşehir Belediyesi'nce Atatürk Parkı'nda yaptırılacak olan 1920 seyirci kapasiteli amfi tiyatronun inşaatının da temel atma törenine katıldı. 
     
</TEXT>
</DOC>
