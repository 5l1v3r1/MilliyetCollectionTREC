<DOC>
<DOCNO> 218608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur29.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AK parti Batman merkez ilçe teşkilatı istifa etti. 
</HEADLINE>
<TEXT>

     AK Parti Batman Merkez İlçe Teşkilatı, topluca istifa etti. 
     AK Parti Merkez İlçe Başkanı Sayım Işık, parti binasında düzenlediği basın toplantısında, Batman İl Seçim Kurulu'nun belirtilen sürede aday listelerini teslim etmedikleri gerekçesiyle AK Parti ve DYP'nin seçime giremeyecekleri yönündeki nihai kararının ardından, hiçbir şekilde sorumluluk kabul etmediklerini söyledi. 
     Vicdanen rahat ve huzurlu olduklarını ifade eden Işık, ''Seçimlere girememe hatası bizim değil. Ama bu hatayı kabullenemediğimiz için istifa ettik. Toplu istifa edip genel merkezimizin durumu değerlendirmesine bırakıyoruz'' dedi. 
     Daha sonra 30 kişilik teşkilat üyeleri istifa dilekçesini AK Parti Genel Merkez Teşkilat Başkanlığı'na faksladı. 
     Batman 1. Merkez İlçe Seçim Kurulu, MHP Batman İl Başkanı Murat Okay'ın AK Parti ve DYP'nin aday listelerinin süresinde verilmediği yönündeki itirazı üzerine, Batman Merkez Belediye Başkanlığı, Merkez Belediye Meclis Üyeliği, Merkez İl Genel Meclis Üyeliği aday listelerini yasal süreyi geçtikten sonra veren AK Parti ve DYP'nin adaylarının adaylıklarının kabulüne yer olmadığına karar vermişti. 
     
</TEXT>
</DOC>
