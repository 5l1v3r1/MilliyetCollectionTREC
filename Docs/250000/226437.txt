<DOC>
<DOCNO> 226437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/dunya/dun02.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi, Pan-Am uçağını Tel Aviv'de patlatacaktı 
</HEADLINE>
<TEXT>

   Kaddafi'nin kiraladığı teröristlerin planı 1990'da Karaçi'de 379 yolcu taşıyan uçağa düzenlenen operasyonla önlendi 
      NEVSAL ELEVLİ Londra 

   
   Libya lideri Muammer Kaddafi'nin, 1988'deki Lockerbie faciasından 2 yıl sonra, son anda kanlı bir operasyonla önlenen, bir Pan - Am uçağının İsrail üzerinde havaya uçurulması planının arkasındaki isim olduğu öne sürüldü. 
   The Sunday Times gazetesi, bazı Batılı kaynaklar ile Pakistan istihbaratına dayandırdığı haberinde, Kaddafi'nin bu amaçla bir grup Arap teröristle anlaştığını öne sürdü. Gazete, bu kişilerden bir Pan - Am uçağını kaçırmaları ve uçağı Tel Aviv üzerinde havaya uçurmalarını istediğini iddia etti. 
   İstihbarat servislerinin aldığı duyumlar üzerine plan son anda önlendi. Pakistan komandoları, Karaçi'de içindeki 89'u Amerikalı 379 yolcu ve mürettebatla kalkmaya hazırlanan uçağa baskın düzenlediler ve teröristleri etkisiz hale getirdiler. Operasyonda 2'si Amerikalı 22 kişi öldü, 100 kişi de yaralandı ve bütün teröristler ele geçirildi. Haberde, bu teröristlerin Pakistan'da halen cezalarını çekmekte oldukları belirtilirken, aralarından serbest bırakılan Zeyd Hasan Seferini'nin FBI tarafından Noel'den önce Bangkok'ta yeniden tutuklandığı bildirildi. Diğer 4 teröristin ise Amerikalılar tarafından yeniden tutuklanıp yargılanmaktan korkarak Pakistan'daki cezaevinden çıkmamakta direndikleri kaydedildi. 
   
   
   
</TEXT>
</DOC>
