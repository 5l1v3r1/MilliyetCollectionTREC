<DOC>
<DOCNO> 227161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun42.html </URL>
<DATE> 2004/03/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Rusya'da 30 günlük gözaltı süresine Duma'dan onay 
</HEADLINE>
<TEXT>

     Rusya'da parlamentonun alt kanadı Duma, terör ve diğer bazı adi suç zanlılarının haklarında resmi suçlama olmadan 30 güne kadar gözaltında tutulmasına olanak veren yasa tasarısını onayladı. 
     Duma'da yasa tasarısı, gerekli üç oturumun sonuncusunda 86'ya karşı 344 oyla kabul edildi. Oylamada bir milletvekili çekimser kaldı. 
     Halen 10 günle sınırlı olan gözaltı süresinin 30 güne kadar uzatılabilmesine izin veren tasarının yürürlüğe girebilmesi için parlamentonun üst kanadı tarafından da kabul edilmesi ve Devlet Başkanı Vladimir Putin tarafından onaylanması gerekiyor. 
     Duma'dan geçen yeni tasarı, terörizm, rehin eylemi, yasadışı silahlı örgüt kurma, yetkililere karşı suikast girişiminde bulunma, silahlı ayaklanma, zorla güç elde etme, sabotaj ve uluslararası koruma altındaki kişi ve kuruluşlara saldırı düzenleme gibi olaylarda, zanlılarının 30 gün gözaltında tutulabilmesini öngörüyor. 
     Tasarıya karşı çıkanlar, bu uygulamanın keyfi gözaltılar ile polis ve diğer güvenlik birimlerinin ihlallerini artırabileceğini savunuyor. 
     
</TEXT>
</DOC>
