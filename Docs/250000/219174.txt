<DOC>
<DOCNO> 219174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun27.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap yolcuları almayan American Airlines 1.5 milyon ödeyecek 
</HEADLINE>
<TEXT>

     Washington ve New York'ta 11 Eylül 2001'de meydana gelen intihar saldırılarından sonra Müslüman, Arap ve güney Asyalı yolcuları uçaklarına kabul etmeyerek ayrımcılık suçu işlediği gerekçesiyle, American Airlines havayolu şirketinin 1,5 milyon dolar para cezasına çarptırıldığı bildirildi. 
     ABD Ulaştırma Bakanlığı'ndan yapılan açıklamada, bakanlık ile şirket arasında sağlanan anlaşma çerçevesinde, American Airlines şirketinin yolcular arasında ayrımcılık yaparak federal yasaları ihlal ettiği sonucuna varıldığı ve şirketin bu tür davranışlara son vermesi gerektiği belirtildi. 
     Anlaşma uyarınca, şirketin önümüzdeki üç yıl için, özellikle yolcularla doğrudan ilişkide bulunan memurlarına yurttaşlık hakları hakkında eğitim vermek üzere 1,5 milyon dolarlık harcama yapmayı kabul ettiği, buna karşılık hükümetin de ek kovuşturma yapmaktan vazgeçtiği kaydedildi. 
     Ulaştırma Bakanı Norman Mineta, yayımladığı bildiride, ''11 Eylül saldırılarının getirdiği güvenlik endişesi, yolculara yasadışı ayrımcı bir tavırla yaklaşılmasını mazur gösteremez'' dedi. 
     ABD hükümeti, geçen yıl Kasım ayında da, başka bir havayolu şirketi olan United Airlines ile benzer bir anlaşmaya varmıştı. 
     
</TEXT>
</DOC>
