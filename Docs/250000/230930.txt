<DOC>
<DOCNO> 230930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko02.html </URL>
<DATE> 2004/04/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye yabancıya pahalandı... 
</HEADLINE>
<TEXT>

     TL'deki değerlenmenin de etkisiyle son bir yılda Türkiye, ticaret, turistik gezi ya da alış verişe gelen yabancılar için önemli ölçüde pahalandı. Geçen yıl OECD'nin en ucuz ikinci ülkesi olan Türkiye, pahalılıkta üç ülkeyi daha geride bırakarak beşinciliğe kaydı. Başka bir deyişle OECD'de Türkiye'den daha ucuz ülke sayısı dörde çıktı. 
     OECD'nin, ülkelerin karşılaştırmalı fiyat düzeylerini belirlemeye yönelik her ay yaptığı çalışmanın Ocak 2004 sonuçları açıklandı. Buna göre OECD'nin en pahalı ülkesi yine İsviçre, en ucuz ülkesi de Slovakya olurken, Türkiye'nin ise beşinci en ucuz ülke konumuna geldiği belirlendi. 
     Türkiye, geçen yıl aynı tarihte Slovakya'nın ardından fiyat düzeyi en düşük ikinci ülke konumunda bulunuyordu. Son bir yıldaki gelişmeyle Türkiye, Polonya, Çek Cumhuriyeti ve Macaristan'dan da pahalı hale geldi. Bu arada Türkiye'nin, fiyat düzeyinde Meksika ile Güney Kore'yi de yakalamak üzere olduğu belirlendi. 
     
     KARŞILAŞTIRMALI FİYATLAR 

     OECD verilerine göre, ocak ayı itibariyle Türkiye'nin karşılaştırmalı olarak en en ucuz olduğu ülkelerin başında, OECD'nin en pahalı ülkesi olması dolayısıyla İsviçre geldi. 
     Ancak İsviçre'de 100 krona alınabilen mal ya da hizmet için Türkiye'de 42 kron karşılığı TL ödemek yeterli oldu. Söz konusu alış verişin bir yıl önceki bedeli 37 kron düzeyinde bulunuyordu. 
     Japonya'da 100 yene alınabilen mal ve hizmetin bir yıl önce 37 yen olan Türkiye'deki fiyatı 43 yene yükseldi. 
     ABD'de bedeli 100 dolar olan bir mal veya hizmet için Türkiye'de ödenmesi gereken tutar da 52 dolardan 66 dolara çıktı. 
     
     AVRUPALILAR İÇİN DE PAHALANDI 

     Ocak ayları itibariyle Almanya'da 100 euroya alınabilen mal-hizmetin Türkiye'deki bedeli eurodan 55 euroya yükseldi. Hollanda'da bedeli 100 euro olan mal ya da hizmetin Türkiye'deki bedeli ise 50 eurodan 55 euroya, İtalya'da 100 euroya alınabilen mal ve hizmet sepeti için Türkiye'de ödenmesi gereken tutar 58 eurodan 60 euroya, Yunanistan'da 100 euroya yapılabilen alış veriş için ödenmesi gereken tutar da 63 eurodan 68 euroya çıktı. 
     İspanya'da bedeli 100 euro olan mal-hizmetin Türkiye'deki fiyatı da 61 eurodan 66 euroya yükseldi. 
     Buna göre Türkiye son bir yılda, İsviçreliler için yüzde 13.5, Japonlar için yüzde 16, ABD'liler içinyüzde 27, Almanlar için yüzde 3.8, Hollandalılar için yüzde 10, İtalyanlar için yüzde 3.4, Yunanlılar için yüzde 4.8, ispanyollar için yüzde 8.2 pahalandı. 
     
     TURİZMDE RAKİP ÜLKELERE GÖRE YİNE UCUZ 

     Türkiye, turizmdeki rakipleri olan Yunanistan, İspanya, İtalya gibi ülkelere göre daha ucuz olmayı sürdürüyor. 
     Euronun başta dolar olmak üzere diğer dövizler karşısında değer kazanması, bu ülkeleri turizmde pahalı hale getirdi. 
     Japonya da 100 yene alınabilen mal İtalya'da 72 yen, İspanya ve Yunanistan'da 65 yene, Türkiye'de ise 43 yene alınabiliyor. 
     
     DAHA UCUZ DÖRT ÜLKE 

     Türkiye'de 100 liraya alınabilen mal-hizmet sepeti için ise daha ucuz ülkeler olan Slovakya'da 61, Polonya'da 84, Çek Cumhuriyeti'nde 91, Macaristan'da ise 96 lira lira karşılığı döviz ödemek yeterli bulunuyor. 
     
</TEXT>
</DOC>
