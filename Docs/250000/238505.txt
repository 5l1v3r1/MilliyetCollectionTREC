<DOC>
<DOCNO> 238505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/siyaset/siy03.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete krizi 'Hemen çözün' baskısı 
</HEADLINE>
<TEXT>


Milli Eğitim Bakanı Çelik, bugünkü İstanbul programını iptal etti yarına açıklama bekleniyor 


Üniversite reformları, dünden bugüne her zaman sancılı oldu. 1933, 1946, 1961 ve 1981. Her reform öncesinde ve sonrasında büyük tartışmalar yaşandı. Önceki reform paketlerinin sadece siyasi ve akademik boyutları vardı. Şimdi buna bir de ekonomik boyut eklendi. Taslak krizi nedeni ile Dolar'ın bir anda 1.5 milyon lira sınırını aşması, sadece iş dünyasını değil, hükümeti de telaşlandırdı. 

Borsa da etkilenir 
Hükümetin, tasarıyı Meclis'ten geçirelim, Cumhurbaşkanı'nın vetosundan sonra yeniden çekidüzen veririz ya da geri çekeriz formülüne öğrenci ve velilerin yanı sıra, ekonomik çevrelerden de müthiş tepki var. 
Öğrenci ve veliler, taslak tartışmalarının konsantrasyonlarını bozduğunu, bu yüzden bir an önce çözümlenmesini istiyorlar. Ekonomik çevreler ise eğer bu kriz bir süre daha böyle devam ederse ekonomik dengeler altüst olur görüşünde. 

Başbakan el koyuyor 
İşte bu yüzden tüm dikkatler, Başbakan Erdoğan'ın üzerinde. Yunanistan'dan dönüşü dört gözle beklendi. Erdoğan'ın sorunu, bugün masaya yatıracağı beklentisi h kim. Milli Eğitim Bakanı Hüseyin Çelik, bu nedenle bugünkü İstanbul programını iptal etti. 
Hükümetin, söz konusu gerginliğin, döviz gibi borsayı da etkilememesi için, ÖSS'ye yönelik gerginlikle ilgili olarak bugün ya da yarın bir açıklama yapacağı belirtiliyor. 
Bu arada üniversitelerin yanı sıra pek çok sivil toplum örgütü daha katsayı tasarısını protestoya hazırlanıyor... 



</TEXT>
</DOC>
