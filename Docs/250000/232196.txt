<DOC>
<DOCNO> 232196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/spo04.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakın rahat olmayın 
</HEADLINE>
<TEXT>

   Trabzonspor Teknik Direktörü Ziya Doğan, oyuncularına sert uyarılar yaptı, "Elazığspor'u nasıl olsa yeneriz diye düşünmeyin. Bundan sonra her maç final gibi olacak" dedi 
      
   'Çok agresifler' 
   BORDO - Mavili takımın hocası Ziya Doğan, Elazığspor maçı öncesinde futbolcularını sert bir dille uyardı. Doğan, "Herkes bize bu maçı kolay kazanacakmışız gözüyle bakıyor. Oysa en zor karşılaşmalarımızdan birini oynayacağız. Elazığspor müthiş agresif futbol oynayan, sahada mücadeleyi bırakmayan bir takım. Sakın rahat olmayın" diye konuştu. 
   
   Polonya yolcusu 
   TEKNİK Direktör Ziya Doğan'ın, Elazığspor karşılaşmasından sonra Polonya'ya giderek futbolcu izleyeceği öğrenildi. Orta sahaya takviye yapmayı planlayan Doğan'ın, Visla Krakow'un lig maçını izleyeceği bildirildi. Tecrübeli teknik adam, aradığı tipte bir oyuncu bulursa, transferinin hemen bitirilmesi yönünde Bordo - Mavili yönetime rapor verecek. 
   
   Aktuğ'a tepki 
   BAŞKAN Atay Aktuğ'un, bir eğlence sırasında tef çalarken çekilmiş görüntülerinin gazetelere yansıması camianın tepkisini çekti. Bordo - Mavili kulübün önde gelen isimleri, Aktuğ'a tepki göstererek, "Trabzonspor Başkanı bu şekilde gazetelere poz vermemeli. Yöneticilik ve sportif açıdan büyük işlere imza atan Aktuğ yanlış iş yaptı" dediler. 
   
   Yönetim inançlı 
   TRABZONSPOR kafilesiyle birlikte Elazığ'a giden Asbaşkan Nevzat Şakar, futbolculara güvendiklerini açıkladı. Şakar, "Ligde artık son dönemece girdik. 5 haftada 15 puan almak istiyoruz. Bu maçların telafisi de yok. Kazanıp, rakiplerin kaybetmesini bekleyeceğiz. Elazığ karşılaşması kolay geçmeyecek. Ancak 3 puan alacağımıza inanıyorum" diye konuştu. 
   
   
   
   
   
</TEXT>
</DOC>
