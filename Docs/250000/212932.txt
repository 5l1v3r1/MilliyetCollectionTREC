<DOC>
<DOCNO> 212932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur07.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT ''Marmara depreminde bile böyle enkaz görmedik'' 
</HEADLINE>
<TEXT>

     Konya merkez Selçuklu İlçesi'nde dün akşam çöken binanın enkazında arama-kurtarma çalışmaları tüm hızıyla devam ediyor. 
     Konya'ya çevre illerden gelen çeşitli sivil toplum örgütlerinin arama-kurtarma ekipleri, Ankara Sivil Savunma Birliği, Konya itfaiyesi ve jandarma, kurtarma faaliyetlerini nöbetleşerek gece boyunca sürdürdüler. 
     Dondurucu soğuğa rağmen enkaz altında kalanların yakınları ve semt sakinleri gelişmeleri yerinde izledi. 
     Arama-kurtarma çalışmaları sabaha karşı enkazın üst kısmında yoğunlaştı. Olay yerinde 2 vinç, 2 kepçe, bir dozer, çok sayıda ambulans, itfaiye ve sivil savunma aracı bulunuyor. 
     Bu arada, Ankara'dan dün gece yola çıkan Kızılay araçları da olay yerine ulaştı. 
     Arama-kurtarma çalışmaları ve enkazın genel durumuna ilişkin AA muhabirinin sorularını yanıtlayan AKUT Ankara Birim Sorumlusu Hakan Korkut, binanın olduğu yere çökmesinin şanssızlık olduğunu söyledi. 
     Neyin nerede olduğunun zor anlaşıldığını ifade eden Korkut, öncelikle enkaz altında canlı aradıklarını belirtti. Çalışmalar sırasında çok sayıda cesetle karşılaştıklarını bildiren Korkut, ancak önceliklerinin canlı bulmak olduğu için bunlara müdahale etmediklerini kaydetti. 
     Arama-kurtarma çalışmaları sırasında salon ve oturma odalarına öncelik verdiklerini belirten Korkut, enkaz altındakilere, enkazı yukarıdan aşağıya doğru kazarak ulaşmaya çalıştıklarını söyledi. 
     Korkut, ''Ben Marmara depreminde bile böyle bir enkaz görmedim. Bina burgu yaparak olduğu yerde çökmüş. 10 katlı apartman 8-10 metre yüksekliğinde bir enkaz haline gelmiş'' dedi. 
     Dağcılık Federasyonu Konya Kartal Dağcılık Ekibi üyesi Lütfü Gümüşsoy da, binanın çökme şeklinin alt katlarda yaşayanların hayatta kalma şansını çok azalttığını söyledi. 
     Gümüşsoy, sabaha karşı, binanın arka cephesinde enkaz altında bir erkekle konuştuklarını ve yerini tespit ederek bu kişiye ulaşmaya çalıştıklarını ifade etti. 
     Arama-kurtarma çalışmalarında canlı tespit edildikten sonra enkazın o bölümünün incelendiğini, enkaz altındaki kişiye en kısa yoldan nasıl ulaşılabileceğinin belirlendiğini anlatan Gümüşsoy, delik açma ve blokları kaldırma yöntemi ile çalıştıklarını belirtti. 
     Kerkük Caddesi'ndeki enkazda arama-kurtarma çalışmalarına yaklaşık 150 kişi katılıyor. 
     
</TEXT>
</DOC>
