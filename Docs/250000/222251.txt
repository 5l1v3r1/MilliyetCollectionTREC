<DOC>
<DOCNO> 222251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy12.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kişinin aynası iştir, lafa bakılmaz... 
</HEADLINE>
<TEXT>

     Başbakan Recep Tayyip Erdoğan, temeli 20 yıl önce atılmış ancak bekleyen eserleri süratle bitirmeye çalıştıklarını ifade ederek, ''Aynası iştir kişinin lafa bakılmaz. Laf üretenlere bakmayın hizmetlere bakın'' dedi. 
     Erdoğan, Valilik binası önünde kurulan platformda, 500 Yataklı Devlet Hastanesi, İl Özel İdare Binası, Huzurevi Binası, İMKB tarafından yaptırılan çok programlı lise, Akçakale Gümrük Kapısı ve 432 daireli toplu konut ikinci etap inşaatının barkovizyon eşliğinde tek noktadan açılış ve temel atma törenlerini gerçekleştirdi. 
     Başbakan Recep Tayyip Erdoğan, burada yaptığı konuşmada, sağlık alanındaki sorunların çözüleceğini söyledi. 
     Açılış ve temel atma töreninin 14 Mart Tıp Bayramı kutlamalarının yapıldığı bir güne rastlamasından da duyduğu memnuniyeti dile getiren Başbakan Erdoğan, şöyle konuştu 
     ''Tarih ve kültür diyarı, manevi değerlerin harman olduğu Şanlıurfa bizim için herzaman önemli bir kenttir. Şanlıurfa'yı geleceğe farklı bir şekilde taşımak istiyoruz. Bu nedenle, temeli 13 yıl önce atılan ve bitirilemeyen 500 Yataklı Devlet Hastanesi'ni bugün hizmete açıyoruz. Ayrıca, koğuşlarda balık istifi dizilmiş insanların olduğu hastaneleri, birkaç yıla kadar daha modern bir yapıya kavuşturacağız. 
     Temeli 20 yıl önce atılmış ve bekleyen eserleri süratle bitirmeye çalışıyoruz.'' 
     
     ''ÖLMEMİŞEM SAĞIM BEN'' 
     İktidar geldiklerinde 5 bin civarında bitirilmemiş proje bulunduğunu, bunlar içinde önceliklerine göre bir sıralama yaptıklarını kaydeden Erdoğan, bugün hizmete açılan 500 yataklı devlet hastanesinin de bu projelerden biri olduğunu söyledi. 
     Sağlığın önemine işaret eden Erdoğan, AK Parti'nin ''ak yüzleri güldürmek'' istediğini ifade etti. 
     Başbakan Erdoğan, Türkiye sevdası ile gece gündüz yürüdüklerini kaydederek, ''Aynası iştir kişinin lafa bakılmaz'' diye konuştu. 
     Başbakan Erdoğan, ''Sizler laf üretenlere bakmayın, yapılan hizmetlere bakın'' dedi. 
     Erdoğan, sözlerini, Şanlurfa yöresine ait, ''Urfalıyım ağam ben, her derde ortağım ben, haber verin yarime ölmemişem sağım ben'' hoyratını okuyarak bitirdi. 
     Başbakan Erdoğan, Vali Şükrü Kocatepe'den ilin sorunları hakkında bilgi aldı. 
     
</TEXT>
</DOC>
