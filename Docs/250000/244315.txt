<DOC>
<DOCNO> 244315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/ekonomi/aeko.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için destek çağrısı 
</HEADLINE>
<TEXT>


Başbakan Erdoğan, 88 ülkeden bin 300'den fazla gazete yöneticisinin katıldığı WAN Kongresi'ndeki konuşmasında 'AB ile müzakere sürecinin başlatılması için' destek istedi 

DİLEK TAŞ - SERKAN ARMAN 

Dünya Gazeteler Birliği'nin Lütfi Kırdar Kongre ve Sergi Sarayı'nda düzenlenen ve 88 ülkeden bin 300'den fazla gazete yöneticisinin katıldığı 57. Genel Kurulu'nun açılışında konuşan Başbakan Recep Tayyip Erdoğan, dünya basınından Avrupa Birliği AB konusunda destek istedi. 
Türkiye'nin AB ile ilişkilerinde beklentilerin yükseldiği kritik bir döneme girildiğini belirten Erdoğan, şöyle konuştu "AB ideali için 41 yıldır sarfettiğimiz gayretlerin makul bir takvimle ülkemizi tam üyeliğe taşımasını istiyoruz. Aralık 2004'te müzakere sürecinin başlatılması konusunda dünya basınını, özellikle Avrupa basınını Türkiye'ye destek vermeye çağırıyoruz." Erdoğan, tarihte birbirleriyle savaşmış bir kıtada barışı arayan ortak aklın sonucu olarak doğan Avrupa Birliği'nin, Türkiye ile birlikte bir medeniyetler barışını sağlamada evrensel bir örnek teşkil edeceğini söyledi. 

'Zihniyet değişimi lazım' 
Erdoğan, yabancı editörlerin sorularını yanıtlarken de Aralık 2004'e kadar AB uyum reformlarının ve gereken tüm adımların atılmasının bir zihniyet değişimini gerektirdiğini belirterek, "Birçok alışkanlığı artık bırakma gayreti olacaktır. Tabii biraz zaman alabilir" dedi. 
88 ülkeden bin 300'ü aşkın gazete yöneticisi ve editörün katıldığı WAN Genel Kurulu ile Dünya Editörler Forumu'nun resmi açılışı Mehter Takımı ve Anadolu Ateşi'nin gösterisiyle başladı. 

Dünya genelinden bin 300'ü aşkın gazetecinin geldiği kongreye, Ulaştırma Bakanı Binali Yıldırım, Adalet Bakanı Cemil Çiçek, Kültür Bakanı Erkan Mumcu, Çalışma Bakanı Murat Başesgioğlu, İstanbul Valisi Muammer Güler, Emniyet Müdürü Celalettin Cerrah, Büyükşehir Belediye Başkanı Kadir Topbaş, Hahambaşı İshak Haleva, Milliyet Gazetesi İcra Kurulu Başkanı Hanzade Doğan ve gazetelerin üst düzey yöneticileri katıldılar. 

Mevlana ve Dostoyevski ile barış ve sorumluluk mesajı Başbakan Erdoğan, Mevlana Celaleddin Rumi'nin "Ne olursan ol yine gel" sözüne atıfta bulunarak, bu hoşgörü çağrısının Ortadoğu'da yaşanan insanlık tradejisinde daha anlamlı hale geldiğini vurguladı. Erdoğan, ünlü romancı Dostoyevski'nin "Her insan, her şey karşısında, herkesten sorumludur" sözüne de atıfta bulunup şöyle dedi "Gazetelerin tiraj kaygısıyla kategorik olarak savaş ve çatışmaları kışkırtıcı olduğu önyargısına verilebilecek en iyi cevap, her koşulda barışı savunmaktır. Dünya medyası insanlığın akıl ve vicdanı olmayı başarabilirse, yeryüzündeki en hayırlı işi yapmış olacaktır." 

Basın özgürlüğünde önemli adımlar atıldı Türkiye'nin son yıllara kadar basın özgürlüğü sicilinin parlak olmadığını belirten Başbakan Erdoğan, hükümetin demokratikleşme hamlesinde basınla ilgili düzenlemelere öncelik verdiğini söyledi. 
Erdoğan, TBMM Genel Kurulu'na gelecek yeni basın yasa tasarısıyla iletişim özgürlüğüyle ilgili kısıtlamaların son bulacağını, dağıtımın engellenmesi, toplatma, yayın kapatma gibi yaptırımların kaldırılacağını söyledi. WAN Başkanı Seok Hyun Hong da Türkiye'de ifade özgürlüğünde önemli ilerlemeler olduğunu belirterek, "WAN işte bu nedenle, vicdanı rahat olarak ve olumlu düşünce yapısıyla İstanbul'a geldi" dedi. Hong, Türkiye'deki reformların Müslüman dünyasına örnek olabileceğini söyledi. Hong, her şeyin yolunda olduğunu söylemenin de mümkün olmadığını kaydederek, "İnsan hakları konusundaki kısıtlamaları kaldırmanızı rica ediyorum" dedi. Dünyada hükümetlerin uluslararası terörizmle mücadele için çıkardığı yasalarının haber alma özgürlüğünü azalttığına dikkat çeken Hong, yılın 5 ayında 500 yayının sansürlendiğini, 25 gazetecinin öldürüldüğünü, 766 gazetecinin tutuklandığını söyledi. 

Barışçı bir dünya için ikinci Babil Kulesi Aydın Doğan, daha mutlu ve barışçı bir dünya için ortak irade vurgusu yaptı 

WAN İcra Komitesi Başkan Yardımcısı ve Doğan Holding Yönetim Kurulu Başkanı Aydın Doğan, kongrenin Ortadoğu'ya yakın bir şehirde ilk kez yapıldığını vurguladı ve İstanbul'un üç dinin bir arada yaşadığı bir şehir olduğuna dikkat çekti. 
Barış ve mutluluğu temsil eden ikinci bir Babil Kulesi kurulsa en iyi yerin İstanbul olacağını belirten Doğan, şöyle konuştu "Babil Kulesi, farklı dillerin konuşulduğu, kimsenin kimseyi anlamadığı bir kaos kulesiydi. Bu kongreyle kuracağımız ikinci Babil Kulesi daha mutlu ve barışcı bir dünya için vesile olabilir. Burada ortaya çıkacak ortak irademizin yeni Babil deklarasyonuna dönüşmesini temenni ediyorum." 
Basın özgürlüğü için ekonomik özgürlüğün önemine dikkat çeken Doğan, ancak bunun da yetmediğini söyledi ve "Bu mesleği çıkarları için kullanmak isteyenlere fırsat verilmemelidir. O nedenle basına kara para, vergisi ödenmemiş para, kaynakları şeffaf olmayan para girmemelidir" dedi. 


</TEXT>
</DOC>
