<DOC>
<DOCNO> 243289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy05.html </URL>
<DATE> 2004/05/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ABD, Türkiye'den üs talep etti... 
</HEADLINE>
<TEXT>

     ABD'nin Türkiye'ye ilettiği üs taleplerinin değerlendirme sürecinde olduğu ifade edildi. 
     Genelkurmay kaynaklarından edinilen bilgiye göre, ABD'nin üsler konusunda Türkiye'ye ilettiği talepler, halen değerlendirme sürecinde bulunuyor. 
     Edinilen bilgiye göre, Amerika ve Türkiye arasında varolan savunma ekonomik işbirliği anlaşması kapsamında görüşmeler sürüyor. 
     İncirlik Hava Üssü'nün daha etkin kullanılması ve 48 savaş uçağı ile 10 tanker uçağın burada konuşlandırılması konusunun savunma ekonomik işbirliği anlaşması kapsamında ele alınabileceği bildirildi. 
     Öte yandan, ABD'nin Türkiye'den Samsun ve Trabzon'da yeni askeri üsler talebi iddialarına ilişkin olarak ise bu kararın "siyasi bir süreç gerektirdiği ve siyasi karara ihtiyaç duyulduğu" ifade edildi. 
     
     "BANA DAHA ULAŞMADI" 

     Başbakan Recep Tayyip Erdoğan, İncirlik Üssü'nün kullanılması konusunda kendisine bir talebin ulaşmadığını söyledi. 
     KESK'in 2004 yılı Başbakanlar Kurulu toplantısına katılan, ardından semt pazarı gezen Erdoğan, gazetecilerin, "İncirlik Üssü'nün kullanılmasına dönük bir talep geldiği belirtiliyor. Böyle bir haber var mı, doğru mu " sorusuna, "Bana daha ulaşmadı" demekle yetindi. 
     
     ORG. BAŞBUĞ SEİA KAPSAMI İÇİN MECLİS ONAYINA GEREK YOK 

     Genelkurmay İkinci Başkanı Orgeneral İlker Başbuğ, ABD'nin Türkiye'den talep ettiği konular arasında Savunma Ekonomik İşbirliği Anlaşması SEİA çerçevesi içinde bulunanlar için Meclis onayına gerek olmadığını bildirdi. 
     Orgeneral Başbuğ, Harp Akademileri Komutanlığı'nda düzenlenen "Türkiye NATO ve Avrupa Birliği Perspektifinden Kriz Bölgelerinin İncelenmesi ve Türkiye'nin Güvenliğine Etkileri" Sempozyumunda, gazetecilerin sorularını yanıtladı. 
     Başbuğ, ABD'nin Türkiye'den üs talep ettiği yönündeki iddiaların anımsatılması üzerine, şunları söyledi 
     "ABD-Türkiye arasında Savunma ve Ekonomik İşbirliği Anlaşması var. Dolayısı ile İncirlik'in herhangi bir şekilde kullanılması da sadece yürürlükte olan SEİA çerçevesinde olur. Tabiki bazı konularda ABD'den bazı istekler, bazı görüşler aldık. Bunlar üzerinde çalışıyoruz. Benim bu konuda, sizlere açıkça ifade edebileceğim bu isteklerin içerisinde SEİA'da onun çerçevisinde olan konular karşılıklı görüşülür. Eğer karşı taraf SEİA çerçevesinde kullanımını arzu eder bunu icra etmek isterse gayet tabiki SEİA içine giren konular da bir sorun olmaz." Irak'ın bu konu içine girip girmediğinin sorulması üzerine Orgeneral İlker Başbuğ, "SEİA'yı o zaman iyi incelemeniz lazım. SEİA çerçevesinde İncirlik'te bulunacak uçaklar sadece eğitim amaçlı kullanılır. NATO şemsiyesi vardır. Irak konusu ayrı bir konu. Bunu sormamanız bile lazım. O tamamen SEİA'nın dışında olan bir konudur. İstekler görüşülüyor, hali hazırda son noktasına gelinmiş değil" diye konuştu. 
     Orgeneral Başbuğ, SEİA kapsamındaki taleplerin anlaşma kapsamında karşılanabileceğini bildirdi. SEİA dışındaki taleplerin ise tamamen ayrı konu olduğunu kaydeden Başbuğ, "O bir noktada siyasi otoritenin, hatta parlamentonun kararına kadar gidebilecek hususlardır. Bunlar tamamen ayrı" dedi. Konu ile ilgili olarak Dışişleri Bakanlığı'nın yaptığı açıklamaya dikkat çeken Başbuğ, "SEİA anlaşması ile ilgili kullanımlara ilişkin olarak Meclis'ten karar alınmasına gerek yok" dedi. 
     

     
</TEXT>
</DOC>
