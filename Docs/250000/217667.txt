<DOC>
<DOCNO> 217667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun26.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın generali öldürüldü... İşte Irak'ta son durum... 
</HEADLINE>
<TEXT>

     Irak'ın kuzeyindeki Musul kentinde silahlı kişilerin, Musul polis müdür yardımcısı Hikmet Muhammed ile Saddam Hüseyin döneminin Generali Abdullah Hüseyin El Annaz'ı öldürdüğü bildirildi. 
     Musul polis yetkilisi teğmen Ziad Mahmud, bir aracın içindeki silahlı kişilerin, Musul polis müdür yardımcısı Muhammed'i bürosuna giderken öldürdüğünü söyledi. 
     Bu arada yine Musul'da silahlı kişilerin, dün gece Saddam Hüseyin döneminin üst düzey askeri yetkilisi Baas Partisi üyesi General El Annaz'ı öldürdüğü bildirildi. Saldırıda El Annaz'ın oğlunun da yaralandığı belirtildi. 
     Başkent Bağdat'ta ise Şiilere ait bir türbeye dün gece roketli saldırı düzenlendiği bildirildi. 
     Roketin, Kazımiye semtindeki binanın dışındaki alana düştüğü, patlamada ölen ya da yaralanan olmadığı kaydedildi. 
     Bölgedeki kaynaklar, iki Şii imamın gömülü olduğu Kazımiye ve diğer semtlerdeki türbelerde muharrem ayı nedeniyle Iraklı Şiiler ve İranlı hacıların toplandığı bir zamanda meydana gelen saldırıyla Iraklı Şiilerle Sünniler arasındaki gerilimin artmasının amaçlandığını belirtiyorlar. 
     Bu arada Bağdat'ta 4000 kadar Türkmen, Irak'ın geleceğindeki haklarının garanti altına alınması için gösteri yaptı. Göstericiler, Irak'taki herhangi bir anayasanın Türkmenlerin haklarını inkar edemeyeceğini söylediler. 
     Gösteriyi düzenleyenlerden Kenan Şakir, hazırlanan yeni anayasada Türkmenlerin üçüncü büyük etnik grup olarak tanınması gerektiğini düşündüklerini belirterek, ''Biz, aynı zamanda herhangi bir etnik federalizme karşı olduğumuzu söylemek için buradayız. Irak, daima tek bir halk ve birleşik bir ülke olarak kalacaktır'' dedi. 
     
</TEXT>
</DOC>
