<DOC>
<DOCNO> 232530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun38.html </URL>
<DATE> 2004/04/18/ </DATE>
<TIME> 23.29 </TIME>
<AUTHOR>  </AUTHOR>
<HEADLINE>
İspanya Irak'taki askerlerini çekiyor 
</HEADLINE>
<TEXT>

     İspanya'nın yeni göreve başlayan Başbakanı Jose Luis Rodriguez Zapatero, Irak'taki İspanyol askerlerinin ''mümkün olan en kısa zamanda'' geri getirilmesi için direktif verdiğini söyledi. 
     Zapatero, askerlerin mümkün olan en kısa zamanda eve dönmesi için gerekenlerin yapılması konusunda Savunma Bakanlığı'na talimat verdiğini açıkladı. 
     Başbakan Zapatero, seçimleri kazandıktan sonra ''BM Irak'ta kontrolü eline alan bir karar almazsa, İspanyol askerleri görev sürelerinin dolacağı 30 Haziran'da ülkelerine geri dönecek'' açıklamasını yapmıştı. 
     İspanya'nın, Irak'ta bin 300 askeri konuşlanmış durumda. 
     
     Mena "Irak'tan 15 gün içinde askerler çekiliyor" 

     İspanya Dışişleri Bakanı Miguel Angel Moratinos'un, Irak'taki askerlerini 15 gün içinde çekme niyetinde olduklarını söylediği belirtildi. 
     Mısır haber ajansı MENA, Moratinos ile Mısır Dışişleri Bakanı Ahmed Mahir'in bir telefon görüşmesi yaptığını duyurdu. 
     Haberde, Moratinos'un Mahir'e, İspanya Başbakanı Jose Luis Rodriguez Zapatero'nun Irak'tan İspanyol askerlerini çekeceklerini açıklayacağını ve bunun 15 gün içinde olacağını söylediği kaydedildi. 
     Bu arada, İspanya haber ajansı EFE ise askerlerin geri çekilme işleminin bir ayı aşacağını duyurdu. 
     
     Efe "1 aydan önce mümkün değil" 

     EFE'nin, İspanyol genelkurmay kaynaklarına dayanarak verdiği haberde, Irak'ın Divaniye ve Necef kentlerinde bulunan 1300 askerin geri çekilmelerinin bir aydan önce mümkün olmadığı belirtildi. 
     

     
</TEXT>
</DOC>
