<DOC>
<DOCNO> 243792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko07.html </URL>
<DATE> 2004/05/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tüzmen Dünya koşarken biz yürüyemeyiz... 
</HEADLINE>
<TEXT>

     Dış ticaretten sorumlu Devlet Bakanı Kürşad Tüzmen, Türkiye ile Suriye arasında ilişkilerin geliştirilmesine büyük önem verdiklerini belirterek, ''Dünya koşarken biz yürüyemeyiz, dünyaya ayak uydurmalı, biz de koşmalıyız'' dedi. 
     Tüzmen, Halep'te düzenlenen ''Türkiye-Suriye İş Ortaklığı Semineri''ni açış konuşmasında, iki ülke arasında ilişkilerin geliştirilmesine verdikleri önemin ifadesi olarak Suriye'ye komşu 6 ilin valisi, 33 milletvekili ve 300 işadamı ile Halep'te olduklarını belirtti. 
     İki gün sürecek seminerin Türkiye ile Suriye arasında ekonomik işbirliğini artıracak ''serbest ticaret anlaşması''na iyi bir zemin hazırlayacağını ifade eden Tüzmen, Türkiye-Suriye ticaret hacminin geçen yıl 800 milyon dolar olarak gerçekleştiğini, bu rakamı bu yılın sonunda 2 milyar dolara ulaştırmayı hedeflediklerini vurguladı. 
     Tüzmen, Türkiye'nin zenginleşmesi Suriye'nin zenginleşmesi, Suriye'nin zenginleşmesinin Türkiye'nin zenginleşmesi demek olduğunu ifade ederek, konuşmasını şöyle sürdürdü 
     ''Ekonomik ilişkilerdeki gelişme, dostluk ilişkilerini de geliştirecektir. Bakıyoruz 2 milyar doların üzerinde ticaret hacmi olan ülkeler arasında hiçbir sorun yaşanmıyor. Bizler komşu ülkeler olarak çok hassas bir bölgede bulunuyoruz, birbirimize sarılmamız gerekir. Dünya koşarken biz yürüyemeyiz. Biz de dünyaya ayak uydurmalı, koşmalıyız. 
     Almanya'nın dış ticaretinin yüzde 80'ini komşularıyla yapıyor. Bizim komşularımızla yaptığımız ticaret yüzde 3 gibiydi ve çalışarak şu anda bu oranı yüzde 15'e çıkarmış bulunuyoruz. Bu bile az ve bu oranı artırmamız gerektiğinin bilincindeyiz. 
     Dış ticaretimizi geliştirmek için yeni gümrük kapıları açmak, serbest ticaret bölgeleri kurmak için çalışma yapıyoruz. Bu arada Suriye sınırındaki mayınlı arazileri mayından temizlemeye başladık.'' Tüzmen, Türkiye ile Suriye arasındaki ekonomik ilişkilerin gelişmesi için nakliye, vergi ve gümrük oranlarında indirim yapılması gerektiğine dikkati çekti. 
     Bakan Tüzmen, konuşmasına salondaki Suriyeli işadamlarını Arapça konuşarak selamladıktan sonra başladı ve yoğun alkış aldı. 
     
     BAŞBAKAN ITRİ'NİN KONUŞMASI 
     Suriye Başbakanı Muhammed Naci Otri de konuşmasına, Türkiye ile Suriye ilişkilerinde Suriye Devlet Başkanı Beşar Esad'ın Ankara'ya yaptığı ziyaret sonrasında başlayan gelişmenin sürdürülmesi gerektiğine inandıklarını belirtti. 
     Türkiye ve Suriye'nin ekonomik olanaklardan birlikte istifade etmeleri önerisinde bulunan Otri, ''Suriye, Körfez ülkeleri, Ortadoğu ve Afrika coğrafyasına açılan önemli geçiş noktasında bulunuyor. Suriye, Türkiye'nin mallarının bu ülkelere geçişini rahatlıkla sağlayabilir'' dedi. 
     Otri, Türkiye-Suriye ticaret hacminin 1 milyar dolar dolayında olduğuna dikkati çekerek, şunları anlattı 
     ''Çıkardığımız yatırımı kolaylaştırıcı yasalarla Suriye'ye yabancı sermayenin gelmesini sağladık. Türk işadamlarının Suriye'de yatırım yaptıklarını memnuniyetle görüyoruz. Türkiye ve Suriye serbest ticaret anlaşması yapmalı, serbest ticaret bölgeleri kurmalı. Biz bunun için ne yapmamız gerekiyorsa yapıyoruz, yapacağız. 
     Türkiye-Suriye ticaret hacmini kısa sürede 2 milyar dolara çıkaralım. Bunun için iki ülke işadamlarına sesleniyorum. Onlara karşılıklı yatırım yapın diyorum.'' Otri, Türkiye ve Suriye'nin ''karmaşa yaşanan'' bir bölgede olduklarını vurgulayarak, iyi komşuluk ilişkilerinin önemine dikkati çekti. Suriye'nin dış politikasına ilişkin açıklamalarda bulunan Otri, ABD'nin bölgede yanlış politikalar uyguladığını savundu. 
     Madrid Konferansı'nda alınan kararların uygulanmasını istediklerini vurgulayan Otri, sözlerini şöyle sürdürdü 
     ''Filistinlilerin hakları iade edilmeli. Başkenti Kudüs olan bir Filistin Devleti bir an önce kurulmalı. Filistin halkı özgürlüğüne kavuşmalı. İsrail işgal ettiği topraklardan bir an önce çekilmeli. ABD bölgeye ilişkin politikalarını yeniden gözden geçirmeli.'' Toplantıda, Gaziantep Sanayi Odası Başkanı Nejat Koçer ile Gaziantep Ticaret Odası Başkan Mehmet Aslan da söz alarak, Gaziantep ile Halep arasında ekonomik ilişkilerin geliştirilmesinin önemini dile getirdi, bu konuda yürüttükleri çalışmalara ilişkin bilgiler verdi. 
     Suriyeli işadamlarının da yoğun ilgi gösterdiği seminer yarın sona erecek. 
     
</TEXT>
</DOC>
