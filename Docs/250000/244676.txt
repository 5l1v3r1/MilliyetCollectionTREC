<DOC>
<DOCNO> 244676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun17.html </URL>
<DATE> 2004/06/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gazi Yaver Adaylıktan çekilmem için baskı yapıldı 
</HEADLINE>
<TEXT>

     Irak'ın devlet başkanlığına getirilen Gazi El Yaver, yabancı tarafların, Irak'taki Amerikan yönetimiyle bağlantıları olmadığı gerekçesiyle, bu göreve aday olmaması için kendisine baskı yaptıklarını söyledi. 
     El Yaver, Eşşark El Avsat gazetesine yaptığı açıklamada, ''Devlet başkanlığı adaylığından çekilmem için bana baskı yapıldı ve başka görevler önerildi, ancak bunlardan hiçbirini kabul etmedim'' dedi. 
     ''Koalisyon yetkililerince tercih edilmediğim çok açık. Amerikan yönetimiyle bağlantılarım yok'' ifadesini kullanan El Yaver, ''Devlet başkanının adının açıklanmasındaki 3 günlük gecikmenin nedeni, benim devlet başkanı adayı olma hakkımdan vazgeçmem için yapılan baskıydı'' diye konuştu. 
     El Yaver, kendisine önerilen diğer görevlerin ise Washington'a elçilik, devlet bakanlığı, başbakan yardımcılığı olduğunu anlattı. 
     ABD dün, El Yaver'in atanmasından memnun olmadığı haberlerini yalanlamıştı. Ancak ABD'nin, eski dışişleri bakanlarından Adnan Paçacı'yı tercih ettiği sanılıyor. 
     
     ALLAVİ ABD İLE ANLAŞMA İMZALANACAK 
     Irak'ın yeni Başbakanı İyad Allavi, Irak kuvvetleri sorumluluklarını üstleninceye kadar, hükümetinin ABD önderliğindeki koalisyonla bir dizi güvenlik anlaşması yapacağını bildirdi. 
     Allavi, Ürdün'de yayımlanan El Arab El Yum gazetesine bugün verdiği demeçte, ''BM himayesinde, koalisyon kuvvetleriyle güvenlik anlaşmaları imzalayacağız. Koalisyon kuvvetleri, Irak güvenlik kuvvetleri sorumluluklarını üstlenene kadar güvenliğin sağlanmasına yardımcı olacak'' dedi. 
     Irak'taki şiddetin artmasını beklediğini belirten Allavi, ''şer güçlerinin ve terörün'', Irak'ın girdiği istikrar sürecini etkileyemeyeceklerini sözlerine ekledi. 
     Irak'ın yeni geçici hükümeti, dün göreve başlamıştı. 
     
</TEXT>
</DOC>
