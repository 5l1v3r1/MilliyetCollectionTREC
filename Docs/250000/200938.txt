<DOC>
<DOCNO> 200938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur12.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın Ocak'ta ABD'ye gitmesi planlanıyor... 
</HEADLINE>
<TEXT>

     Başbakan Recep Tayyip Erdoğan, bu ay ve Ocak ayında, yurtdışı temaslarda bulunacak. 
     Alınan bilgiye göre, Başbakan Erdoğan, 12-13 Aralık'ta Brüksel'de AB üyesi ve aday ülkeler hükümet ve devlet başkanları zirvesine katılacak. 
     Erdoğan, zirvede, Türkiye'nin AB sürecindeki kararlılığını ve 2004 sonunda müzakerelere başlama tarihi alma hedefini bir kez daha anlatacak. 
     Görüşmelerde, İstanbul'da meydana gelen bombalı saldırılar çerçevesinde terörle mücadelede işbirliğinin gerekliliği ve işbirliği olanakları üzerinde durulacak. 
     Zirvede, genel çerçevede, AB anayasası, yeni reformlar, Mayıs 2004'de tam üye olacak 10 ülkenin hazırlık çalışmaları, birliğin dış, savunma ve ekonomi politikaları gibi konular ele alınacak. 
     
     ASYA GEZİSİ 
     Erdoğan, 18-20 Aralık tarihlerinde ise Cumhurbaşkanı İslam Kerimov'un resmi davetlisi olarak Özbekistan'ı ziyaret edecek. 
     İki ülke arasındaki mevcut ilişkileri artırmak amacını taşıyan ziyarette, Başbakan Erdoğan'a siyasilerin yanı sıra çok sayıda işadamının da eşlik edeceği belirtildi. 
     
     OCAK AYINDA ABD'YE GİTMESİ BEKLENİYOR- 
     Başbakan Erdoğan'ın Ocak ayında da ABD'ye gitmesi bekleniyor. 
     3 Kasım seçimlerinin ardından 2002'nin Aralık ayında ABD Başkanı George W. Bush'un daveti üzerine bu ülkeye giden Erdoğan'ın, Ocak ayında Başbakan sıfatıyla ABD'yi ziyaret etmesi planlanıyor. 
     
</TEXT>
</DOC>
