<DOC>
<DOCNO> 244183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko28.html </URL>
<DATE> 2004/05/31/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Odd Per Brekk IMF Heyeti bu hafta Türkiye'ye gelecek 
</HEADLINE>
<TEXT>

     Uluslararası Para Fonu IMF Türkiye Temsilcisi Odd Per Brekk, IMF Türkiye Masası Masası Şefi Rıza Moghadam başkanlığındaki heyetin bu hafta Türkiye'ye geleceğini bildirdi. 
     Brekk yaptığı açıklamada, IMF ile yürütülmekte olan Stand-By düzenlemesinin 8. Gözden Geçirme çalışmalarını ve IMF'nin mutad 4. madde görüşmelerini gerçekleştirmek üzere Moghadam başkanlığındaki bir heyetin, 3-19 Haziran tarihleri arasında Türkiye'de temaslarda bulunacağını belirtti. 
     Moghadam başkanlığındaki heyetin ilk önce İstanbul'da özel ve mali sektör ile akademik ve bazı sivil toplum temsilcileri ile biraraya geleceğini ifade eden Brekk, heyetin daha sonra Ankara'ya geçerek ekonomi yetkilileri ile resmi görüşmelerine başlayacağını kaydetti. 
     Brekk, IMF İcra Direktörlerinden Willy Kiekens ve Avrupa Bölümü Direktörü Michael Deppler'in, ekonomi yetkilileri ile 7-10 Haziran tarihleri arasında gerçekleştirilecek görüşmelere katılacağını belirtti. 
     8. Gözden Geçirme çalışmaları sırasında, 7. gözden geçirme sonucunda IMF'ye sunulan Niyet Mektubu'nda, 2004 yılı için ekonomi gündeminde öngörülenlerin yerine getirilmesi konusunun ele alınacağını ifade eden Brekk, yüzde 6.5 faiz dışı fazla sağlanması konusunda yaşanan gelişmelerin değerlendirileceğini bildirdi. 
     Brekk, görüşmelerde, sosyal güvenlik reformu, yeni bankacılık yasası, özelleştirme, Fon bankalarının varlıklarının satılması, kamu bankalarının satış stratejileri ile özelleştirme konularında yaşanan gelişmelerin ele alınacağını belirtti. 
     Ziyaret sırasında 8. Gözden Geçirme'nin yanı sıra, IMF'nin Ana Sözleşmesi gereğince tüm üye ülkelerle düzenli aralıklarla gerçekleştirdiği 4. Madde görüşmelerinin de yapılacağını kaydeden Brekk, 4. Madde görüşmeleri kapsamında ülkelerin orta ve uzun vadeli ekonomi politikalarının değerlendirildiğini bildirdi. 
     Brekk, bu çerçevede yapılacak görüşmelerde enflasyonun düşürülmesi sürecinin sürdürülmesi ve orta vadede bunun devamı için gerekli mali çabaları da içine alan politikaların ele alınacağını bildirdi. 
     Görüşmelerde bankacılık sisteminin daha da güçlendirilmesi, özel sektör için ortamın daha da iyileştirilmesi için reformların görüşmelerde ele alınacak konular arasında olduğunu ifade eden Brekk, görüşmelerde borç dinamikleri, ve istihdam için kritik derecede önemli olan büyüme politikalarının değerlendirileceğini belirtti. 
     Brekk, IMF İcra Direktörleri Kurulu'nun Ağustos ayında tatile girmeden önce toplanarak 8. gözden geçirme ve 4. madde konsültasyonunu ele alabileceğini kaydetti. 
     
</TEXT>
</DOC>
