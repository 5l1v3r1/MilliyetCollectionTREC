<DOC>
<DOCNO> 217170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko22.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı KDV'de tüm sektörler için tek bir oran uygulanmalı 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Türkiye'de tüm sektörler için KDV'de tek bir oran uygulanması gerektiğini söyledi. 
     TİM'in ilk kez basına açık olarak gerçekleştirilen ''Tim Eğilim Anketi'' sonuçlarının açıklandığı İcra Kurulu Toplantısı'nda konuşan Satıcı, bu ayki İcra Kurulu toplantısında, her ay yapılan ihracatçı eğilim anketi sonuçları, Türkiye ihracatı için büyük bir tehlike yaratan Kristal-İş Sendikası grevi ilgili olarak yaptıkları başvurular, tekstil sektörüne uygulanan KDV oranlarıyla ilgili Maliye Bakanlığı'na sunulan rapor ve kamu idari reformu konusunun ele alınacağını söyledi. 
     Ocak ayından itibaren yapmaya başladıkları ihracatçı eğilim anketinin, başka kurum veya kuruluşların yaptığı anketle rekabet etme düşüncesi taşımadığını belirten Satıcı, üretici ihracatçının davranış tarzı ile diğer iktisadi faaliyetlerde bulunanlar arasında belirgin davranış farkları bulunduğunu ifade etti. 
     Oğuz Satıcı, iç piyasa ile ilgili yapılan anketlerin, çoğunlukla morali çabuk bozulan bir kitleyi hedef aldığını, faiz ve dövizin hareketleri, enflasyonun iniş ya da çıkışları karşısında hemen reaksiyon gösteren bu kesimin, bir aydan diğer aya göz ardı edilemeyecek davranış değişiklikleri gösterebildiğini vurguladı. 
     
     ÜLKEMİZİN EN SAĞLAM KALESİNİ AYAKTA TUTACAĞIZ 
     İhracatçıların ise döviz, faiz, kur ve enflasyon rakamları ne olursa olsun, aldığı siparişi yerine getirmeye çalışan dinamik ve dayanıklı bir kesimi temsil ettiğini belirten TİM Başkanı, şöyle devam etti 
     ''Eğer ihracatçılar üretmeme veya yatırım yapmama kararı alıyorlarsa, ülkenin en son ve sağlam kalesi de düşüyor demektir. İşte bu açıdan İhracatçı Eğilim Anketi diğer anketlere benzememektedir ve buradan çıkan sonuçları dikkatle takip etmek gerekmektedir. Şuna emin olunuz ki, ülkemizin en sağlam kalesini ne pahasına olursa olsun ayakta tutmak için elimizden geleni yapacağız. 
     Ülkenin en sağlam kalesi olan ihracatı ayakta tutmak için yaptığımız mücadele esnasında, hesapta olmayan büyük engellemeler de ortaya çıkmaktadır. Kristal-İş Sendikası'nın ülkedeki birçok ihracatçı sektörü zor duruma sokacak olan grev kararı ile ilgili yaptığımız çalışmaları kısa süre önce yine burada anlatmıştık. Ümidimiz kısa zamanda bu anlaşmazlığın çözülmesi ve tarafların rasyonel bir zeminde uzlaşmasıdır. Sanıyoruz ki, değerli sendikamız bu zaman zarfı içinde rasyonelliğin tarifini evrensel anlamda yapacak duruma gelmişlerdir.'' 
     
     GRİ EKONOMİ 
     Türkiye İhracatçılar Meclisi olara en sık altını çizdikleri konulardan birinin kayıt dışılık olduğuna işaret eden Oğuz Satıcı, ''Gri ekonominin boyutları genişledikçe, vergi tahsilatının istikrarı kayıt altındakilerin sırtına daima ek yük bindirmektedir. Geçtiğimiz 20 yılda dolaylı vergilerin yükünün her türlü toleransı aşacak bir seviyeye gelmesi, TİM olarak bizi bazı adımlar atmaya zorladı'' dedi. 
     Tekstil, hazır giyim, deri ve deri mamulleri sektörlerini pilot sektörler olarak baz alan bir çalışmayı Maliye ve Hazine bürokratlarına ilettiklerini aktaran Satıcı, şu bilgiyi verdi 
     ''Amacımız, tahsil edilen ile iade edilen KDV arasındaki büyük farktan hareketle, başlattığımız bu radikal adımla, toptan ve perakende ayrımı yapmadan, Türkiye'de tüm sektörler için tek bir oran uygulanmasıdır. Bu çalışmalarında tekstil ve hazır giyim sektörlerinin tüm tarafları ve bu alanlarda faaliyet gösteren dış ticaret sermaye şirketleri tarafından desteklenerek yürütülmektedir. Hükümetle bu konuda tam bir mutabakat içinde olduğumuzun da altını çizmek istiyoruz. Bu uygulamanın getireceği sonuçları tüm sektörlerin faydalanacağı şekilde yaygınlaştırmak, çalışmanın nihai hedefidir.'' 
     
     İTHALATTA GÖZETİM YAYGINLAŞACAK 
     Kamu Yönetimi Temel Kanunu Taslağı'nın özü itibariyle bilgi toplumuna geçme aşamasında kamu yönetiminin toplumsal rol ve işlevinin yeniden belirlenmesi ihtiyacına cevap verecek biçimde yeniden yapılanması ihtiyacına cevap vermek amacıyla hazırlandığını dile getiren Satıcı, reformun Türkiye'nin önünü açmak amacıyla hazırlandığını ve bu anlamda her tür desteği hak ettiğini söyledi. 
     Maliyet şartlarının olumsuzluğunun sadece dış pazarlarda değil iç pazarda da sektörleri büyük sıkıntı içine soktuğuna dikkat çeken Satıcı, ''Çin, Uzak Doğu ülkelerinden Türkiye'ye yönelik baskıya karşı deri ve deri mamulleri sektöründe başlattığımız ithalatta gözetim uygulaması, geçen hafta sayın Bakanımız Kürşad Tüzmen ile yaptığımız görüşme sonunda tekstil ve hazır giyim sektörlerindeki hassas ürünler de gözetim altına alınacaktır. Bu konuda Dış Ticaret Müsteşarlığı camiasına da gösterdiği hassasiyet için, ihracatçılar adına teşekkür ederiz. Önümüzdeki günlerde bu uygulama diğer sektörleri kapsayacak şekilde de genişletebilecektir'' dedi. 
     
     SORULAR 
     Soruları da yanıtlayan Oğuz Satıcı, kalkınmada öncelikli olan yerlerdeki teşvik uygulamasının yatırımları nasıl etkileyeceği yönündeki bir soru üzerine, firmaların kolay adapte olabilecekleri sektörlerde kendilerine en yakın bölgelerde rekabetçi şanslarını devam ettirmeye çalışacaklarını bu illerin birkaçında ihracatçıların aktif hareket edeceğini düşündüğünü belirtti. 
     Bir başka soru üzerine de Satıcı, anketin ithal girdi eğiliminin artacağını gösterdiğini, Türkiye'de uygulanan politikalar sonucunda üreticinin rekabetçiliğini kaybettiğini söyledi. 
     Oğuz Satıcı, şunları kaydetti 
     ''Değerlenen TL karşısında üreticinin alım gücü aynı oranda değişmediği için üretici o üründe kendi ülkesinde rekabet edemiyor. Rekabet edemezseniz mutlaka sizin yerinize dünyada rasyonel üretim maliyetlerine sahip ülkeler sizin yerinizi dolduracaktır. Sayın Başbakanımızın dün toplantıda doğalgaz ve elektrik fiyatlarına bir artım söz konusu olduğuyla ilgili mesajları var ki bu bizi son derece rahatsız ediyor. Bizim şu anda ihtiyacımız olan Türkiye'nin ihtiyacı olan, yapılması gereken tek şey indirim. Değerlenen TL karşısında girdi maliyetlerimizin aynı oranda aşağıya doğru çekilmesi. Bu sadece Türkiye ihracatçısı için değil Türkiye için olamazsa olmaz zorunluluktur.'' Satıcı, önerdikleri KDV'deki tek oranın yüzde 8 olduğunu söyledi. 
     
</TEXT>
</DOC>
