<DOC>
<DOCNO> 228977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko63.html </URL>
<DATE> 2004/04/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Kadir Boy Gelir vergisi beyanname sayısında 11 artış oldu 
</HEADLINE>
<TEXT>

     İstanbul Defterdarı Kadir Boy, bu yıl alınan yıllık gelir vergisi beyanname sayısında geçen yıla göre yüzde 11, tahakkuk eden gelir vergisi tutarında ise yüzde 25 oranında artış olduğunu bildirdi. 
     Boy, 2003 vergilendirme dönemi gelir vergisi rekortmenlerini açıkladığı basın toplantısında yaptığı konuşmada, son yıllarda Türkiye'nin içinde bulunduğu ekonomik sıkıntılar nedeniyle verginin öneminin daha da arttığını, kamu harcamalarının en önemli finansman kaynağı olan vergilerin tam ve zamanında ödenmesinin içinde bulunulan ekonomik sıkıntıların aşılmasında büyük öneme sahip olduğunu vurguladı. 
     Boy, kamu finansman açığının en sağlam kaynak olan vergi geliri ile karşılanamaması halinde, ülkenin makro ekonomik dengelerinin bozulmasının kaçınılmaz olduğuna işaret ederek, şunları kaydetti 
     ''Biz İstanbul Defterdarlığı olarak 2003 yılında çalışmalarımızda özellikle bu iki konuya yoğunlaştık ve sonuç olarak İstanbul'un Türkiye'nin vergi gelirleri içindeki ortalama payı olan yüzde 42 rakamını yüzde 44'e çıkarttık. 
     Geçen yıl Türkiye'de tahsil edilen 84 katrilyon 334 trilyon liralık verginin 36 katrilyon 954 trilyon lirası İstanbul'da tahsil edilmiştir. Tahsilat oranına göre iller arasında yapılan sıralamada İstanbul 3. sırada olup ayrıca Türkiye ortalamasının da 1,55 puan üzerindedir.'' 2003 yılının, 1995'ten bu yana İstanbul'un Türkiye vergi gelirleri içindeki en yüksek paya sahip yıl olduğuna dikkat çeken Boy, ''Yüzde 43,96 ile İstanbul'un Türkiye içindeki payının bir puan artması yaklaşık 1 katrilyon liraya denk gelmekte olup bütçe dengelerinin sağlanmasında en sağlıklı finans kaynağı vergiler olduğuna göre, biz İstanbul Defterdarlığı olarak bu yıl da tahsilat konusunu gerekli hassasiyetle takip edeceğiz'' dedi. 
     
     32 TRİLYON LİRA CEZA KESİLDİ 
     2003 yılı ve 2004 yılının Mart ayı sonuna kadar yapılan denetimler konusunda da bilgi veren Kadir Boy, bu süre içinde 12 bin 560 kayıtsız işyeri tespit edildiğini, 606 bin 200 mükellefin denetlendiğini ve 32 trilyon lira ceza kesildiğini söyledi. 
     Boy, eğlence sektörüne yönelik hasılat tespit çalışmalarında ise 832 işyerinde hasılat tespiti yaptıklarını anımsatarak, 6 trilyon liranın belgeye bağlandığını kaydetti. 
     2004'ün kayıtdışı ekonomiyle mücadele yılı olduğunu vurgulayan Boy, vatandaşlara alışverişlerde belge isteme ve alma konusunda ısrarlı olmalarını tavsiye etti. 
     Boy, ''Mükelleflerimiz vergi oranlarının düşürülmesini istiyorsa vergi ödevlerini tam ve zamanında yerine getirmelidir. Mükelleflerimiz bağlı bulundukları vergi dairesine müracaat ederek, internet şifresi almalıdır. Bu sayede vergi dairesine gitmeden kendi borç durumlarını sorgulama imkanı elde edeceklerdir'' diye konuştu. 
     Boy, beyanname bildiriminde bazı vergi dairelerinin vatandaşları geri çevirdiği yönünde bir soru üzerine, ''Ben bizzat gördüm. Maalesef serbest meslek mensubu çalışanlarımız kendi yanındaki çırakları gönderiyorlar. Beyannamesi bizim dairelerimizde, dizleri üzerinde dolduruluyor, yanlış dolduruluyor, eksik dolduruluyor. Bir daire çalışanımızın vergi mükellefini geri çevirmesi söz konusu olamaz. Öyle bir yakıştırma İstanbul maliyesine ağır gelmiştir'' dedi. 
     
</TEXT>
</DOC>
