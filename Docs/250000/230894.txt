<DOC>
<DOCNO> 230894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun40.html </URL>
<DATE> 2004/04/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Macaristan'da İsrail lideri Katsav'a suikast hazırlayan 3 kişi yakalandı 
</HEADLINE>
<TEXT>

     Macaristan'da terör saldırısı şüphesiyle yakalanan kişi sayısının 3 olduğu, saldırı planının İsrail Cumhurbaşkanı Moşe Katsav'e yönelik olduğu bildirildi. 
     Polis sözcüsü, daha önce bir kişi olarak açıklanan şüphelilerin sayısının 3 olduğunu söyledi, ancak ayrıntı vermedi. 
     Budapeşte'de yayın yapan Inforadio ise istihbarat kaynaklarına dayanarak, Macaristan'ı ziyaret eden Katsav'a yönelik bir saldırının önlendiğini duyurdu. 
     Haberde, olayla ilgili olarak 3 Arabın gözaltına alındığı ve soruşturmanın sürdüğü belirtildi. 
     İsrail radyosu da, Katsav'ı hedef alan 3 Arabın Macaristan'da gözaltına alındığını duyurdu. 
     Terör saldırısı hazırlığı ve operasyonla ilgili olarak bugün bir basın toplantısının düzenlenmesi bekleniyor. 
     
     SOYKIRIM MÜZESİNİ HAVAYA UÇURULACAKTI 

     Macaristan polisi, terör saldırısı şüphesiyle yakalanan 3 Arabın, ülkeye bugün üç günlük ziyaret başlatan İsrail Cumhurbaşkanı Moşe Katsav'ın açılışını yapacağı Soykırım Müzesi'ni havaya uçurmayı planladığını açıkladı. 
     Bir polis yetkilisi, Reuters'e yaptığı açıklamada, Arap şüphelilerin, açılışı Perşembe günü yapılacak Soykırım Müzesi'ne bombalı saldırı planladığını söyledi. 
     Macar polisi, daha önceki açıklamasında, Katsav'ın ziyaretiyle ilgili ''terör eylemi'' planladığı sanılan 3 Arabın yakalandığını bildirmişti. Şüphelilerin uyruğu açıklanmadı, ancak ayrıntılı bilginin gün içinde düzenlenecek basın toplantısında açıklanacağını kaydedildi. 
     
</TEXT>
</DOC>
