<DOC>
<DOCNO> 221646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/guncel/gun00.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfkeli halk sokağa indi 
</HEADLINE>
<TEXT>

      DIŞ HABERLER SERVİSİ 
   Saldırılardan bir süre sonra İspanyollar sokaklara dökülerek terörü lanetledi. İspanyol Hükümeti, bugün Türkiye saatiyle 20.00'de tüm halkı ETA terörüne karşı meydanlarda gösteri yapmaya çağırsa da, ülkenin birçok kentinde dün protestolar düzenlendi. Başkent Madrid, Vitoria, Malaga, Barselona, Salamanca, Valladolid ve Sevilla gibi ülkenin birçok kentinde meydanlara inen halk, düzenledikleri protesto gösterilerinde Bask'ın ayrılıkçı terör örgütü ETA'yı lanetlerken, "ETA'ya hayır" pankartlarını taşıdı. 
   
   Sessiz saygı duruşu 
   Madrid'in merkezindeki La Puerta Del Sol'da bir araya gelen binlerce kızgın İspanyol ETA'yı protesto etti. Barcelona'nın San Janme Meydanı'nda kurbanların anısına yapılan beş dakikalık sessiz saygı duruşuna da binlerce kişi katıldı. Sevilla'da ilk sokağa dökülen öğrenciler oldu. Toplanan yüzlerce öğrenci masum insanların canına kasteden terörü kınadı. Terörü, iktidarıyla muhalefetiyle tek ses tek yumruk halinde lanetleyen İspanyol halkına destek veren gazeteler de, Madrid'de saldırılardan 6 saat sonra yaptıkları özel erken baskılarında, saldırıları sert ifadelerle kınadı. 
   
   ETA'nın amacı bağımsız Bask    Saldırıdan sorumlu tutulan ETA örgütü Euskadi Ta Askatasuna , kuzeydeki Bask bölgesinin bağımsızlığı için 1962'de kuruldu. Vur-kaç taktiği uygulayan örgüt, solcu bir rejimle Bask'ı İspanya'dan ayırarak bağımsız bir devlet kurmayı amaçlıyor. Polis, güvenlik görevlileri ve adalet hizmetlerinde çalışan üst düzey yetkilileri hedef alan ETA, Fransa'nın 1986'da üyelerini sınır dışı etme kararı alması üzerine, eylemlerini İspanya'daki Fransızlar'a da yöneltti. Örgütün 1968'den bu yana yaptığı saldırılarda 850 kişi öldü. AB ve ABD de ETA'yı terör örgütleri listesine aldı. 
   
   Fransa, turuncu alarmda 
   İspanya'daki saldırıların ardından Fransa, alarm durumunu bugün "sarı"dan "turuncu"ya çıkaracağını açıkladı. Başbakan Jean - Pierre Raffarin'in ofisinden yapılan açıklamada, turuncu seviyenin terörist eylem riskine karşı savunma amacını taşıdığı, olası saldırı ihtimaline karşı toplu taşım araçlarında güvenlik önlemlerinin artırılacağı belirtildi. 
   
   Dünya lanetledi 
   Bombalı saldırılardan sonra tüm dünya liderleri, yayımladıkları mesajlarla terörü şiddetle kınadı ve İspanya'ya 'geçmiş olsun' dedi 
   Cumhurbaşkanı Ahmet Necdet Sezer Türk ulusu, üzüntü ve infialinizi paylaşmaktadır. 
   Başbakan Recep Tayyip Erdoğan Bu menfur eylemleri şiddetle kınıyorum. Terörizme karşı mücadelede bütün ülkelerin yakın bir işbirliği halinde olmalarının elzem olduğuna inanıyorum. 
   Rusya Devlet Başkanı Vladimir Putin Teröre artık bir son verilmelidir. Teröre karşı tüm dünya toplumunun güçlerini birleştirmesi her zamankinden daha yaşamsaldır. 
   İngiltere Başbakanı Tony Blair Saldırılar, terörle mücadele konusunda ısrarlı olmamızın haklılığını kanıtladı. 
   Almanya Başbakanı Gerhard Schröder Saldırıları öfkeyle karşılıyorum. 
   Fransa Cumhurbaşkanı Jacques Chirac Hiçbir surette haklı gerekçesi olamayacak bu eylem tam manasıyla kınanmalıdır. 
   İrlanda Başbakanı Bertie Ahern Bombalamaların zamanı, en büyük kargaşa ve kanı doğurmak için ayarlandı. 
   İngiltere Dışişleri Bakanı Jack Straw Bu mezalim, Avrupa demokrasisine yöneltilmiş tiksindirici saldırıdır. 
   Almanya Dışişleri Bakanı Joschka Fischer Çok kurban alan bu tiksinti verici terör, bizleri derin acı ve öfkeye gömmüştür. 
   Hollanda Başbakanı Jan Peter Balkenende Şoke oldum, hükümet olarak saldırıları nefretle kınıyoruz. 
   NATO Genel Sekreteri Jaap de Hoop Scheffer İttifak'ın terörle sebatk r mücadelesi sürdüğü gibi, İspanya ile dayanışmamız hiçbir zaman sarsılamaz. 
   AB Komisyonu Başkanı Romano Prodi Kör, iğrenç ve çirkin saldırıların hiçbir izahı ve haklı nedeni olamaz. 
</TEXT>
</DOC>
