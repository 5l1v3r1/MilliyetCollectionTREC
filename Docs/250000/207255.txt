<DOC>
<DOCNO> 207255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun25.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD Black Hawk helikopteri düştü 9 ölü 
</HEADLINE>
<TEXT>

     Irak'ta düşen Black Hawk tipi Amerikan helikopterinde ölenlerin sayısının 9 olduğu bildirildi. 
     Irak'taki Amerikan ordusundan Tuğgeneral Mark Kimmitt, düzenlediği basın toplantısında, Bağdat'ın batısında Felluce kasabası yakınlarında acil iniş yapmaya çalıştığı sırada düşen helikopterde bulunan 9 kişinin tamamının öldüğünü, ölenlerin hepsinin Amerikan askeri olduğunu söyledi. 
     Kimmitt, helikopteri acil iniş yapmaya zorlayan sebebin ne olduğunun bilinmediğini, askerlerin bölgeyi abluka altına aldığını ve soruşturmanın başladığını ifade etti. 
     Bu arada gazetecilerin Felluce'nin 6 kilometre kadar güneybatısında düşen helikopterin enkazına yaklaştırılmadığı bildiriliyor. 
     Öte yandan bir askeri yetkili, helikopterin hasta taşımada kullanıldığını, ancak düşüş anında helikopterde hasta olup olmadığının bilinmediğini söyledi. 
     Aynı bölgede 2 ocakta bir Amerikan helikopteri düşürülmüş, bir kişi ölmüştü. 
     Felluce, Amerikan askerlerine yoğun saldırıların olduğu ve Sünni üçgeni olarak adlandırılan bölgede bulunuyor. 
     
</TEXT>
</DOC>
