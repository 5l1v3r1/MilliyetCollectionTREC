<DOC>
<DOCNO> 209930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo05.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Necati gidiyor, Adanaspor en büyük kozunu da kaybediyor 
</HEADLINE>
<TEXT>

     Adanaspor Teknik Sorumlusu Ahmet Ziya Yüce, bugün büyük olasılıkla Galatasaray ile sözleşme imzalayacak Necati Ateş'in takımdan ayrılacak olmasının kendileri için büyük kayıp olduğunu belirtti. 
     Yüce, ekonomik sıkıntılar nedeniyle, futbolcuların Turuncu-Beyazlı takımı bir bir terk ettiklerini, son olarak gözde oyuncuları Necati'nin gitmesinin umutlarını biraz daha kırdığını kaydetti. 
     Kadrolarının yetersiz olduğunu belirten Yüce, bazı olumsuzluklara rağmen, hafta sonu deplasmanda yapacakları Malatyaspor'a kolay teslim olmayacaklarını iddia ederek, şunları söyledi 
     ''Antrenmana 15 kişi çıkıyoruz. Kadromuz çok yetersiz. Bu nedenle altyapıdan Hilmi, Celil ve Tolga'yı almıştık. Şimdi Necati de gidince, gelecek için umut veren genç sporculardan Ahmet ve Özhan'ı kadromuza dahil ettik. Malatyaspor'dan transfer etmeyi düşündüğümüz Pachola ve Sancar'ın durumu da netlik kazanmadı. Çünkü halen antrenmanlara katılmadılar. Yetersiz kadromuza rağmen, elimizdeki imkanlarla mücadelemizi onurlu bir şekilde sürdüreceğiz.'' Yüce, yöneticilerin uygun bulması halinde, bütçelerine uygun sol kanatta görev yapacak orta saha oyuncusu ve golcü aradıklarını da sözlerine ekledi. 
     
</TEXT>
</DOC>
