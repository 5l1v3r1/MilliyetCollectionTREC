<DOC>
<DOCNO> 214331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur06.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul sokaklarında şiddet ve ölüm kol geziyor... 
</HEADLINE>
<TEXT>

     Fatih'te bıçak ve sopaların da kullanıldığı 2 ayrı kavgada, 2 kişi öldü, 2 kişi yaralandı. 
     AA muhabirinin aldığı bilgiye göre, Çatalca'dan kamyonla getirilen odunların Karagümrük Melekhoca Caddesi'ndeki deposuna istiflenmesi sırasında yazıhanesinde arkadaşı Nusret Erşahin 43 ile sohbet eden Mustafa Arslan, bu esnada bir otomobille deponun önüne gelen 3 kişiyle tartışmaya başladı. 
     Sokakta devam eden tartışma, kısa bir süre sonra bıçak ve sopaların da kullanıldığı kavgaya dönüştü. 
     Kavgada ensesinden bıçak darbesi alan Erşahin, olay yerinde hayatını kaybetti. Sopalarla dövülerek ağır yaralanan Arslan ise kaldırıldığı Haseki Eğitim ve Araştırma Hastanesi'nde tedavi altına alındı. 
     Olaydan sonra kaçan 3 kişiden 1'i, Fatih İlçe Emniyet Müdürlüğü Araştırma Büro Amirliği ekiplerinin çalışmaları sonucu Bayrampaşa'da yakalandı. 
     Öte yandan, Yedikule İETT Durağı'nda, Salih Ayar ile Kadir Layık 42 arasında henüz belirlenemeyen bir nedenle kavga çıktı. 
     Bıçakların kullanıldığı kavgada kalbinden yaralanan Layık, olay yerine gelen polislerce kaldırıldığı SSK İstanbul Hastanesi'nde öldü. 
     Vücudunun çeşitli yerlerinden bıçak darbeleri alan Ayar ise kaldırıldığı İstanbul Üniversitesi Cerrahpaşa Tıp Fakültesi Hastanesi'nde tedavi altına alındı. 
     Polisin, her 2 olaya ilişkin başlattığı soruşturma sürüyor. 
     
</TEXT>
</DOC>
