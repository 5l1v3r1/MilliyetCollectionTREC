<DOC>
<DOCNO> 225945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur39.html </URL>
<DATE> 2004/03/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İmar Bankası eski yöneticilerinin yargılanmasına başlandı 
</HEADLINE>
<TEXT>

     Kemal Uzan ve Yavuz Uzan'ın da aralarında bulunduğu İmar Bankası'nın 16 eski yöneticisinin, yetki belgesi almaksızın kamu borçlanma senedi satılarak ''Sermaye Piyasası Kanunu'na muhalefet edilmesi'' iddiasıyla yargılanmalarına başlandı. 
     İstanbul 4. Asliye Ceza Mahkemesi'ndeki duruşmaya, İmar Bankası ana davasından tutuklu olan bu davanın tutuksuz sanıkları Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz ile tutuksuz sanıklar Mehmet Koray Özkaya, Gül Handan Ertargın, Mehmet Bulat, Dilek Atıcı ve Sami Bulut katıldı. 
     Diğer sanıklar Yeşim Öztürk, Nedim Çokçok ve Tacettin Pak'ın gelmediği duruşmada, Kemal Uzan ile Yavuz Uzan da yakalanamadıkları için hazır edilemedi. 
     Duruşmada sorguları yapılan sanıklardan Hilmi Başaran, hazine bonosu satışının normal bir bankacılık işlemi olduğunu, aracılık faaliyeti olarak değerlendirilmemesi gerektiğini savundu. 
     Başaran, ''Devlet borçlanma senetleri Sermaye Piyasası Kanunu kapsamında değildir'' dedi. 
     Erol Hürbaş da, söz konusu satış işleminin gizli değil aleni bir şekilde yapıldığını, gazetelere ilan verilerek satış yapılacağının duyurulduğunu anlatarak, bu konuda bir uyarı almadıklarını söyledi. 
     Yaşar Avni Güral da, SPK'nın bu satışa bankaya el konulana kadar müdahale etmediğini, satışın rutin bir bankacılık işlemi olduğunu savundu. 
     Birol Çilingir ise hazine bonosu satışına ilişkin herhangi bir konunun Yönetim Kurulu'na gelmediğini anlattı. 
     Diğer sanıklar da, haklarındaki iddiaları kabul etmediklerini belirterek, beraat kararı verilmesini istediler. 
     Sanık avukatları ise ayrı ayrı söz alarak, müvekkillerinin duruşmalardan vareste tutulması talebinde bulundular. 
     Bu celseye katılarak ifadeleri alınan sanıkların duruşmalardan vareste tutulmasına, duruşmaya gelmeyen sanıkların yeniden çağrılmasına, Kemal ve Yavuz Uzan'ın adreslerinin tespiti için yazılan yazının cevabının beklenmesine karar veren hakim, duruşmayı erteledi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, SPK avukatının 3 Eylül 2003 tarihinde yaptığı şikayette, 27 Ağustos 2003 tarihli inceleme raporuna göre, İmar Bankası tarafından 21 Ekim 2002 ile 3 Temmuz 2003 tarihleri arasında Sermaye Piyasası Kanunu'nun 30 ve 31. maddelerine aykırı olarak yetki belgesi olmadan yatırımcılara kamu borçlanma senedi satışı yapıldığı ve bu durumdan bankanın yöneticisi olan sanıkların sorumlulukları bulunduğunun bildirildiği anlatılıyor. 
     İddianamede, bankanın eski yöneticileri Kemal Uzan, Yavuz Uzan, Birol Çilingir, Erol Hürbaş, Hilmi Başaran, Yaşar Avni Güral, Gürol Demirkol, Sadık Karagöz, Tacettin Pak, Mehmet Koray Özkaya, Sami Bulut, Nedim Çokçok, Yeşim Öztürk, Dilek Atıcı, Gül Handan Ertargın ve Mehmet Bulat'ın, yetki belgesi olmadan yatırımcılara kamu borçlanma senedi satmak suretiyle aracılık faaliyetlerinde bulunulduğu gerekçesiyle, 2499 sayılı Sermaye Piyasası Kanunu'nun 47. maddesi uyarınca 1 ile 3'er yıl arasında hapis cezasına çarptırılması isteniyor. 
     
</TEXT>
</DOC>
