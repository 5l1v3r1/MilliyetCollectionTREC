<DOC>
<DOCNO> 239193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas12.html </URL>
<DATE> 2004/05/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kadın şoförler kurallara daha saygılı 
</HEADLINE>
<TEXT>

     İngiliz hükümetinin istatistiklerine göre, kadınlar, erkeklere oranla daha güvenli ve yasalara daha çok dikkat eden şoförler. 
     İngiltere İçişleri Bakanlığı'nın yayınladığı 2002 yılı istatistiki verilerine göre, İngiltere ve Galler bölgesindeki mahkemelere yansıyan sürücü hatalarının yüzde 88'i erkeklere ait. 
     Erkek sürücüler, ölüm ve yaralanmayla sonuçlanan hataların yüzde 94'ünden, tehlikeli araç sürme suçunun yüzde 97'sinden sorumlu. 
     Kadın sürücülerin işlediği hatalar kategorisinde, en yüksek suç oranını yüzde 23'le hatalı duraklama ve park etme, yol tıkama cezaları oluşturuyor. 
     İstatistiklere göre, kadınlar arasında da hızlı araç kullanmada bir artış oldu. 1998 yılında İngiltere'de hızlı araç kullanma suçunu işleyen kadınların oranı yüzde 13'ken, 2002 yılında bu oran yüzde 17'ye yükseldi. Aynı yıllar içinde uyuşturucu ya da alkollü araç kullanan kadınların oranı da yüzde 9'dan, yüzde 11'e yükseldi. 
     
</TEXT>
</DOC>
