<DOC>
<DOCNO> 225176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko36.html </URL>
<DATE> 2004/03/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Alaton Hızla zengin olup, insan karşısına çıkamayanlar var 
</HEADLINE>
<TEXT>

     Alarko Holding Başkanı İshak Alaton, toplum nezdinde saygınlığın önemini vurgulayarak, ''Türk iş dünyasında bazı işadamları fren tutmayan tankerler gibi tüm hızıyla gidiyor ve çok zengin oluyorlar, milyar dolarları dolduruyorlar ama insan karşısına çıkamıyorlar'' dedi. 
     ''Dürüstlük Konusunda Ulusal Diyaloga Doğru Kamu Sektörünün, Özel Sektörün ve Sivil Toplum Örgütlerinin Ulusal Dürüstlük Gündemi Oluşturma ve Geliştirmede Oynadığı Roller'' toplantısı çerçevesinde Türkiye'nin kamu hayatında dürüstlüğü artırmaya yönelik sektörlerarası işbirliğinin getirdiği yükümlülükler konulu oturum yapıldı. 
     Alaton, konuşmasına başlarken, sabah uyandığında kural belirlediğini belirterek, ''Kendi öz çıkarının idrakinde olan akıllı insanlar, muhakkak etik değerlere önem verirler. Çok hırslı ve az akıllı olanlar ise etik değerleri umarsamazlar. Sadece zeki ve zamanla kurnaz olmaya doğru yol alanlar da önem vermezler ama o yarışları kısa bir mesafe sonunda biter. Ancak aklın yolunu seçenler, etik değerlere önem verenler başarılı olur'' diye konuştu. 
     Alaton, 1954 yılında Üzeyir Garih ile birlikte kurdukları Alarko Holding'e piyasanın sürekli güven duyduğunu, hayatları boyunca verdikleri sözleri tuttuklarını ve borçlarını ödeyen insanlar olarak bugünlere geldiklerini söyledi. 
     
     ''SAYGINLIĞA YELKEN AÇMALISINIZ'' 
     Paranın, ihtiyacın karşılanmasında ve güvence amacıyla gayrimenkule yatırım yapılması fonksiyonu bulunduğunu anlatan Alaton, ''Üçüncü fonksiyon yok. Bir miktar paraya sahip olduktan sonra ya yarıştan çekilmeniz lazım ya da başka bir olayın peşinden koşmak lazım bu da para ötesi bir arayıştır. Saygınlıktır'' diye konuştu. 
     Alaton, şöyle devam etti 
     ''Türk iş dünyasında bazı işadamları fren tutmayan tankerler gibi tüm hızıyla gidiyor ve çok zengin oluyorlar. Milyar dolarları dolduruyorlar ama insan karşısına çıkamıyorlar. 10-12 korumayla lokantaya gidebiliyor. İnsanlar onlarla birlikte görülmek istemiyor. Çok zenginler, neden Çünkü banka boşalttılar. Banka boşaltanlar her an aramızdalar. Dikkat ederseniz onları bu odada göremezsiniz çünkü bilirler ki suçludurlar. 
     Paradan keyif alabilmeniz için etik değerlere sahip olmanız lazım. Saygın bir imaj veresiniz ki, kazanmış olduğunuz paranın hayrını göresiniz. Saygınlığa doğru yelken açmalısınız.'' 
     
     YOLSUZLUKLA ANILAN KURUMLAR 
     TÜSİAD Başkan Yardımcısı Pekin Baran da, TÜSİAD'ın 2002 yılında yaptığı bir araştırmaya göre, kamuoyunun yolsuzluğu öncelikle bir toplumsal kirlenme daha sonra ise kamu görevlilerini ve kamu yönetiminin kirlenmesi olarak değerlendirdiğini söyledi. 
     Araştırmaya göre emniyet, gümrükler, vergi daireleri ve tapu dairelerinin halk tarafından yolsuzluğun ciddi bir şekilde kendini gösterdiği yerler olarak algılandığını ifade eden Baran, ''Bu kurumların, halkın nezdinde rüşvet ya da yolsuzlukla anılması rahatsızlık verici'' dedi. 
     Kamu kesiminde yolsuzluğun en önemli sonuçlarından birinin toplumun devlete olan güveninin ve hukukun üstünlüğüne olan inancının zedelenmesi olduğunu belirten Baran, güvenin zayıflamasının, beraberinde tüm kuralların çiğnenmesine yol açtığını kaydetti. 
     Pekin Baran, ''AB tam üyelik süreci hepimizi etik kavramını biraz daha titizlikle sorgulamaya itiyor'' dedi. 
     Etik altyapının temel ögelerinden bahsederken özellikle şeffaflık ve aktif bir sivil toplum konularına dikkati çeken Baran, şöyle dedi 
     ''Kamuda dürüstlükten bahsedince şeffaflık kavramı devletin işleyişi bakımından önem kazanıyor, çünkü, şeffaflık devletin hesapverebilirliğinin en önemli garantisi. Vatandaşın kamu kaynaklarının nasıl kullandığını bilmesi için gereken mekanizmalara sahip olması, devletin de istenin bilgi ve belgeleri verme zorunluğu içinde olması şeffaflığın önemli unsurlarıdır. Bu tarz bir yerde yolsuzluğun olması zorlaşacaktır.'' 
     
</TEXT>
</DOC>
