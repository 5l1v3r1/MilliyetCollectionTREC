<DOC>
<DOCNO> 204940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko05.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Kamu İhale Yasası yine değişeceğe benziyor 
</HEADLINE>
<TEXT>

     Bayındırlık ve İskan Bakanı Zeki Ergezen, Kamu İhale Yasası'nın yine değişeceğe benzediğini belirterek, ''Bu yasa böyle uygulanmaya devam ederse, değişmesi kaçınılmaz olur'' dedi. 
     Ergezen, A.A muhabirine 2003 yılını değerlendirdi ve 2004 yılı hedeflerini anlattı. 
     Kamu İhale Yasası'nın çıktığından beri tartışıldığını hatırlatan Ergezen, şu anda susmayı tercih ettiklerini söyledi. Kamu İhale Yasası'nın Türkiye'nin şartlarına uygun olmadığını anlatan Ergezen, AB şartlarında da böyle bir şey olmadığını ve yasanın ihtiyaca cevap vermediğini ifade etti. 
     Yasanın IMF ve Dünya Bankası gözetiminde değiştiğini vurgulayan Ergezen, şöyle devam etti 
     ''Ama bu değişim yeterli olmadı. Yapılan değişiklikler doğru ama bu yasa yine değişeceğe benziyor. Böyle uygulanmaya devam ederse, değişmesi kaçınılmaz olur. Çünkü bu yasada müteahhitler daha kolay anlaşır. Yaklaşık maliyet gizli kalmaz dedik. Nitekim gizli kalmıyor. 2 kişinin bildiği şey sır olmaktan çıkıyor. Kızılay'da bile bunun duyulması mümkün.'' 
     
     DUBLE YOL 
     2003 yılında bin 600 km'lik yol yaptıklarını belirten Bakan Ergezen, Türkiye'nin 1950'li yılların yol standardı ile 2000'li yıllara cevap vermeye kalktığını söyledi. Bakan Ergezen, şunları kaydetti 
     ''2004 yılında hedefimiz 2 bin km duble yol diyorum ama 3 bin de olabilir. 2004 yılı sonunda ümit ediyorum, Bursa'dan yola çıkan biri Kayseri'ye kadar, Antalya'dan yola çıkan biri Alanya'ya, Kemer'e kadar, Bingöl'den yola çıkan biri Malatya'ya kadar, Ankara'dan yola çıkan biri Adana'ya kadar, bölünmüş yolla gidebilsin.'' 
     
     TOKİ'DEN BOSNA-HERSEK'E KONUT 
     Hedeflerinin 1 milyon konut olduğunu hatırlatan Ergezen, ''1 milyon konut hedefi iddialı bir hedef olabilir ama doğru bir hedeftir. 700 trilyon liranın üzerinde ödeneğimiz var. Dış ülkelerde şirket kurarak, yatırım yapma şansımız var. Bosna Hersek'te konut yapılması planlanıyor. Bunlar, satılacak, geri dönüşümü olacak'' diye konuştu. 
     Şu ana kadar 20 bin konutun ihale edildiğini anlatan Ergezen, 2004 yılı hedefleri arasında 100 bin konut bulunduğunu, Esenboğa yolundaki Ankara Kuzey Kent projesinin de bu çerçevede düşünüldüğünü kaydetti. 
     Ankara Kuzey Kent projesi için yasa çıkarılması gerektiğini belirten Bakan Ergezen, ''Devlet Bakanı Tüzmen imzalayacak. Ondan sonra TBMM'ye gönderilir. Başbakanlık olaya sahip çıkıyor'' dedi. 
     
     BAKANLIK BOMBOŞ 
     Yapılan projelerin denetimi için Ankara'daki yetkililere taşraya, taşradakilere de şantiyelere gidin şeklinde talimat verdiğini anlatan Ergezen, şu anda Müsteşar ve Müsteşar Yardımcısının Antalya'da, Daire Başkanı'nın Bingöl'de, diğer Müsteşar Yardımcısının Balıkesir'de olduğunu belirtti. 
     Ergezen, ''Bakanlık bomboş, gece 12'de bile Kayseri Bölge Müdürlüğü'nden yolların denetlenmesini istedim, bana rapor veriyor. Kendi atadığımız elemanları da denetliyoruz. Kendi atadığımız elemanlardan başarısız olanları geri alıyoruz, aldıklarımız da oldu. İlkeli davranmayan müdür ve bölge müdürlerini nitekim aldık'' diye konuştu. 
     Bakan Ergezen, yolsuzlukla mücadeleye de önem verdiklerini belirterek, İller Bankası'nda 57 trilyon liralık, Yapı İşleri Genel Müdürlüğü'nde 60 trilyon liralık fazla ödeme tespit edildiğini, bunların bir kısmının teftiş raporuna bağlandığını anlattı. 
     Karayollarında da 100 trilyon liranın üzerinde bir fazla ödemenin söz konusu olabileceğini bildiren Ergezen, yolsuzlukların üzerine kararlı bir şekilde gittiklerine dikkati çekerek, ''Bizim yaptığımız her harcama, milletin parasıdır. Bunu dikkatli ve verimli kullanmalıyız'' dedi. 
     
     HARİTA BİLGİ BANKASI OLUŞTURULACAK 
     Tapu ve Kadastro Genel Müdürlüğü çalışmaları hakkında da bilgi veren Ergezen, Türkiye'nin tapu ve kadastro hizmetlerinin tamamını 3 yıl içinde bitireceklerini, bunun için 110 milyon dolarlık bir kaynağa ihtiyaç bulunduğunu, kaynak için gerekli girişimleri sürdürdüklerini belirtti. 
     Tapu işlemlerinin bilgisayar ortamına aktarmak için pilot bölge çalışmaları yapıldığını anlatan Ergezen, pilot bölge uygulamasından vazgeçeceklerini ve bütün Türkiye çapında projeyi gerçekleştirmeyi düşündüklerini ifade etti. 
     ''Almanya'daki, Ankara'daki bir vatandaş tapuda ne görmek istiyorsa, düğmeye bassın öğrensin istiyoruz'' diyen Ergezen, 2 yıl içerisinde ''Harita Bilgi Bankası'' oluşturmayı planladıklarını da sözlerine ekledi. 
     Ergezen, 2B olarak bilinen, orman vasfını yitirmiş arazilerin satışına ilişkin yapılmak istenen düzenleme ile ilgili de, Orman Genel Müdürlüğü ile görüşmeyi sürdürdüklerini söyledi. 
     
</TEXT>
</DOC>
