<DOC>
<DOCNO> 212440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur18.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Aykut Barka, ölümünün 2. yılında anıldı... 
</HEADLINE>
<TEXT>

     İstanbul Teknik Üniversitesi İTÜ Avrasya Yer Bilimleri Enstitüsü Öğretim Üyesi Prof. Dr. Aykut Barka, ölümünün 2. yılında törenle anıldı. 
     Prof. Dr. Barka'nın Zincirlikuyu Mezarlığı'ndaki kabri başında düzenlenen anma törenine, eşi Sherry, çocukları Dağcan ve İsabelle ile ailesinin yanı sıra meslektaşları, öğrencileri ve arkadaşları katıldılar. 
     Prof. Dr. Barka'nın ikiz kardeşi Günkut Barka, anma töreninde yaptığı konuşmada, ''Ani bir rahatsızlık sonucu çok erken kaybettiğimiz değerli bilimadamı ve ikiz kardeşim Aykut'un kaybını, aile olarak bir türlü içimize sindiremedik'' dedi. 
     Günkut Barka, ''Türk halkının da, kardeşinin depremle ilgili bilgi ve yorumlarına ihtiyaç duyduğunu'' kaydetti. 
     ''İstanbul'da çok önceden bildirilen ve 'her türlü tedbirin alındığının' açıklandığı ağır hava koşullarında bile çok aciz durumlarda kalındığını'' savunan Barka, ''olası bir deprem tehlikesiyle karşı karşıya olan kentte, deprem zararlarının en aza indirgenmesiyle ilgili hala önlem alınmadığını'' öne sürdü. 
     Günkut Barka, ''Bu konuda halkın ihtiyaçlarını bilen bir yönetimin devlet erkine yerleşmesi ve radikal tedbirlerin alınması en büyük dileğimiz'' diye konuştu. 
     
     DİĞER KONUŞMALAR 
     TMMOB 2. Başkanı Doç. Dr. Oğuz Gündoğdu da, Prof. Dr. Aykut Barka'nın toplumla çok iyi bir diyaloğu bulunan ve bildiği her şeyi paylaşan değerli bir bilimadamı olduğunu hatırlattı. 
     Prof. Dr. Barka'nın üniversite yıllarından arkadaşı olan Selim Çiçek de, ''Onun ürettikleri tüm insanlığa maloldu. Toprağın üstünde kaldığı sürece üretmiş ve ölümsüzlüğe kavuşmuş bir kişi oldu'' dedi. 
     Barka'nın öğrencilerinden Ersen Aksoy da, Prof. Dr. Aykut Barka'nın kendilerine hep yol gösterici olacağını belirterek, ''Bize açtığı yolda yürümeye çalışıyoruz'' diye konuştu. 
     
</TEXT>
</DOC>
