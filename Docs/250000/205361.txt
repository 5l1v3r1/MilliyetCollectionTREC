<DOC>
<DOCNO> 205361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun38.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da türban tartışması büyüyor 
</HEADLINE>
<TEXT>

     Almanya Cumhurbaşkanı Johannes Rau'nun okullarda tüm dinlere eşit davranılması gerektiğine ilişkin sözleri, ülkede tartışma konusu olmaya devam ediyor. 
     Cumhurbaşkanı Rau'nun sözcüsü Klaus Schrotthofer, Rau'nun sözlerinin yanlış anlaşılmaması gerektiğini belirterek, ''Cumhurbaşkanı Rau, okullarda türbana karşı olup olmadığını söylememiştir. Sadece gelecekte hazırlanacak yasaların anayasaya uygun olması gerektiğine dikkat çekmiştir'' dedi. 
     Schrotthofer, türbanın dini sembol olarak görülmesi ve okullarda yasaklanması durumunda, diğer dini sembollerin savunulmasının da zor olacağını belirterek, ''Devlet özellikle kamu hizmetinde tarafsız olmak zorunda'' diye konuştu. 
     Muhalefetteki Hıristiyan Demokrat Birlik Partisi CDU Genel Başkan Yardımcısı Christoph Böhr ise türbanın dini değil, politik bir sembol olduğunu ileri sürerek, türbanın diğer dini sembollerle eş değerde tutulmaması gerektiğini savundu. 
     Böhr, ''Haçlarla rahip kıyafetleri ve Yahudilerin sembolleri demokratik topluma karşı bir mücadelenin ifadesi değildir. Buna karşın türban, demokratik anayasal devlet düzenine karşı mücadelenin bir ifadesidir'' şeklinde görüş belirtti. 
     Rau'nun okullarda tüm dinlere eşit davranılması gerektiği sözlerine daha önce de çok sayıda Birlik partili CDU CSU milletvekili tepki göstermişti. 
     
</TEXT>
</DOC>
