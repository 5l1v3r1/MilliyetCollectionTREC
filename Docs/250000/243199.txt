<DOC>
<DOCNO> 243199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun04.html </URL>
<DATE> 2004/05/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kerry-McCain birlikteliği Bush-Cheney'e fark atıyor... 
</HEADLINE>
<TEXT>

     Kasım ayında yapılacak ABD başkanlık seçimlerinde adaylar arasındaki yarış her geçen gün kızışırken, yarışın kaderini belirleyecek yeni denklemler de ileri sürülüyor. 
     Yapılan bir kamuoyu yoklaması, kayıtlı seçmenler arasında yüzde 49 oranında oy alarak Cumhuriyetçi Parti adayı ABD Başkanı George W. Bush'a 8 puanlık fark atan Demokrat Parti adayı John F. Kerry'nin, başkan yardımcısı olarak Cumhuriyetçi Senatör John McCain'i göstermesi durumunda seçimlerde Bush'a atacağı farkın çok daha büyüyeceğini ortaya koydu. 
     Sık sık Kerry ile işbirliği yapması konusunda taleplerle karşılaşan McCain, böyle bir şeyle ilgilenmediğini söylese de CBS televizyonu tarafından yapılan bir anketin sonuçlarına göre, Amerikalı seçmen bu tarz bir ''iki partili'' birlikteliğe büyük ilgi gösteriyor. Anket, Kerry McCain teorik birlikteliğinin ABD Başkanı Bush ve Başkan Yardımcısı Dick Cheney ikilisine seçimlerde 14 puanlık bir fark atacağını ortaya koydu. Bu da Kerry'nin tek başına seçimlerde Bush'a atacağı farkın neredeyse iki katına çıkması anlamına geliyor. 
     Kamuoyu araştırmasının sonuçlarına göre, Bush Cheney ikilisine karşı yarışacak bir teorik Kerry McCain ikilisi, Kasım seçimlerinde seçmenlerin yüzde 'ünün desteğini almayı başarıyor. Bu durumda Bush Cheney ikilisinin ise oyları yüzde 39'da kalıyor. 
     Kerry McCain birlikteliği Demokrat oyları muhafaza ederken, Cumhuriyetçi oyların ise yüzde 15'ini kendisine çekmeyi başarıyor. Savaş gazileri arasında bugün yüzde 54 desteğe sahip Bush karşısında yüzde 41'lik oranla geri planda kalan Kerry'nin bu dezavantajının da McCain ile ittifak yapması durumunda ortadan kalkacağı ifade ediliyor. 
     Bağımsız oyların da Kerry McCain ikilisine yöneleceği belirtilirken, Bush'a karşı tek başına bağımsız oyların yüzde 51'ini alan Kerry, McCain'le birlikte hareket etmeyi başarması durumunda bu oranı yüzde 57'ye çıkarmış olacak. 
     
     BAĞIMSIZ SEÇMENLER DAHA OLUMLU BAKIYOR 
     Seçmenlerin yüzde 46'sı Senatör McCain hakkında olumlu görüşlere sahipken, olumsuz görüşe sahip olduklarını söyleyenlerin oranı sadece yüzde 9'da kalıyor. En yüksek olumlu görüş oranı bağımsız seçmenlerden gelirken, Cumhuriyetçilerin yüzde 16'sı Demokratların ise sadece yüzde 4'ü McCain hakkında olumsuz görüş beyan ediyorlar. 
     Kerry McCain beraberliğinin sağlanamaması halinde, Kerry'nin Başkan yardımcısı olarak Demokrat Parti adaylık yarışı sırasındaki rakibi Kuzey Karolayna senatörü John Edwards'ı öne çıkarması bekleniyor. 
     Kerry, bu beraberlik sayesinde de daha az oranda da olsa oylarını artırabiliyor. Anket sonuçları Kerry Edwards ikilisinin Bush Cheney ikilisine seçimlerde 10 puanlık fark atabileceğini gösteriyor. Bu durumda Demokratlar oyların yüzde 50'sini, Cumhuriyetçiler ise yüzde 40'ını alıyorlar. 
     
</TEXT>
</DOC>
