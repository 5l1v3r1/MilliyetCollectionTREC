<DOC>
<DOCNO> 215510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sonspo15.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, Real Madrid-Valencia maçındaki penaltıyı tartışıyor... 
</HEADLINE>
<TEXT>

     İspanya 1. Futbol Ligi'nde La Liga , 24. haftanın en önemli maçında Real Madrid'i Valencia karşısında yenilgiden kurtaran son saniyede gelen penaltı büyük polemiklere yol açtı. 
     La Liga'da lideri değiştirebilecek olan maçta 74. dakikada Ayala ile öne geçen Valencia, uzatmaların ilk dakikasında Raul'un ceza sahasında düşürüldüğü pozisyona hakem Oliva Tristante'nin penaltı vermesi ve Figo'nun penaltı vuruşunu gole çevirmesiyle yıkıldı. 
     İspanyol gazetelerinde, bugün yapılan yorumların büyük çoğunluğunda, Raul'un düşürüldüğü pozisyonun penaltı olmadığı savunuldu. 
     Ülkenin en yüksek tirajlı gazetesi El Pais, ''Hakem hatası, Valencia'yı durduruyor. Hakemin hayal gücü Madrid'i kurtarıyor'' başlıklarını attı. Spor gazetelerinden Marca da ''adaletsiz penaltı'' ifadesini kullanarak, Valencia takımının ''sızlanıp, isyan etmekte'' haklı olduğunu yazdı. 
     Bu arada, Valencia takımından yapılan açıklamalarda ''Santiago Bernabeu'da bu şekilde maç kazanmak imkansız'' şeklinde ifadeler kullanılması polemikleri daha da artırdı. 
     Penaltıya sebep olan Marchena, ''Maçı izleyenlerin penaltının olmadığını gördüğüne inanıyorum. Öfkeliyiz'' derken Raul, kendisinin hiç dokunmadan çekildiğini savundu. 
     Valencia'nın teknik direktörü Rafa Benitez ise ''Penaltı değildi, hemen hemen kesin eminim. Ancak 100 maçta belki bir tane böyle penaltıverilir'' dedi. 
     La Liga'nın zirvesinde alınan beraberlikle Real Madrid , Valencia 51 puana yükselirken, Osasuna'yı 2-0 yenen Deportivo zirve yarışına ortak olarak puanını 49'a çıkarttı. 
     
</TEXT>
</DOC>
