<DOC>
<DOCNO> 202610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/guncel/agun.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın devrik lideri Saddam Hüseyin, sorgusunda her şeyi ink r etti 
</HEADLINE>
<TEXT>
   Direnişi ben yönetmedim 
   Saddam Hüseyin, "Direnişçileri yöneten ben değildim. ABD ve koalisyon birliklerine düzenlenen saldırılarla ilgim yok" dedi... 
      DIŞ HABERLER SERVİSİ 
   
   ABD'de yayımlanan New York Times gazetesi, Saddam Hüseyin'in yakalandıktan birkaç saat sonra sorguya alındığını yazdı. Gazetenin ABD'li yetkililere dayandırdığı habere göre, Saddam'a ilk sorguda, ABD karşıtı direniş hakkında neler bildiğine dair sorular soruldu. Saddam, psikolojik baskıya rağmen Iraklı direnişçilerin yönetilmesiyle ilgisi olmadığını, savaşın bitiminden beri düzenlenen saldırıların planlanmasında rol oynamadığını savundu. Saddam, kitle imha silahlarıyla ilgili soruları da, "Hükümetimin kitle imha silahı yoktu" diyerek yanıtlamadı. Saddam'ın bu konudaki ifadesinin, ülkede daha önce yakalanan üst düzey Baas rejimi yetkilileriyle aynı doğrultuda olduğu belirtildi. 
   
   Çantadan ipuçları çıktı 
   Amerikan CNN televizyonuna konuşan ABD'li yetkililer ise, yakalandığı sırada Saddam'ın yanında bulunan belgelerin, devrik liderin direniş hareketiyle bağlantısını gösterdiğini belirtti. Habere göre, belgelerde, direniş hücrelerinin liderlerinin katıldığı bir toplantı, ayrıntılarıyla anlatılıyor, bu kişilerin isimleri de veriliyor. Saklandığı yerde hiçbir iletişim aracı bulunmayan Saddam'ın, kurye aracılığıyla dışarıyla bağlantı kurmuş olması ihtimali üzerinde duruluyor. Saddam'ın sorgu sırasında konuştuğunu vurgulayan yetkililere göre, devrik liderin daha yararlı bilgiler vermesi en az birkaç hafta sürecek. 
   
   Esir statüsünü kaybedebilir 
   Saddam'ın en az altı ay ABD'lilerin gözetiminde tutulması bekleniyor. Nitekim Saddam'ın, ABD tarafından atanan ve uluslararası anlaşmalara taraf olmayan Irak Geçici Yönetim Konseyi'ne teslim edilmesi söz konusu değil. Irak'ta siyasi geçiş süreci planlarında, Haziran 2004'te egemen bir Irak hükümeti kurulması öngörülüyor. Dolayısıyla Saddam, en az altı ay ABD gözetiminde kalacak. Devrik lidere Cenevre Sözleşmesi'ne bağlı kalınarak, savaş esiri statüsü çerçevesinde muamele edilecek. Ancak New York Times'a konuşan ABD'li bir yetkili, Saddam'ın bu statüsünü, Bağdat'taki BM kararg hı, Ürdün Büyükelçiliği gibi sivil hedeflere yönelik saldırılarda rolü olduğunun ortaya çıkması halinde kaybedebileceğini söyledi. 
   
   
   
   
</TEXT>
</DOC>
