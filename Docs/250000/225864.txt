<DOC>
<DOCNO> 225864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy23.html </URL>
<DATE> 2004/03/26/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ecevit seçimler için iddialı .. 
</HEADLINE>
<TEXT>

     DSP Genel Başkanı Bülent Ecevit, kamuoyu anketlerinde DSP'nin yok sayıldığını kaydederek, ''29 Mart sabahı bizim ne olduğumuzu halk gösterecek'' dedi. 
     İstanbul'da yaklaşık 8 saat süren bir seçim turu atan Ecevit, tura, ''Ak Güvercin 4'' adlı otobüsle saat 09.30'da Kadıköy'den başladı. 
     Ecevit, Genel Başkan Yardımcısı Rahşan Ecevit ve İstanbul Büyükşehir Belediye Başkan Adayı Masum Türker'in de katıldığı turda sırasıyla Üsküdar, Ümraniye, Beşiktaş, Beyoğlu, Fatih, Güngören ve Bahçelievler'i gezdi. 
     Seçim turunu saat 17.30'da Küçükçekmece'de noktalayan Ecevit, Güngören'de bir grup vatandaşın sevgi gösterisiyle karşılandı. 
     Burada kısa bir açıklama yapan Ecevit, partisindeki bölünmenin ardından ekonominin başına getirdiği Masum Türker'in mucizeler yarattığını dile getirdi. Şimdi de Türker'i Büyükşehir Belediye Başkanlığı için aday gösterdiklerini kaydeden Ecevit, Türker'e destek istedi. 
     Ecevit, gazetelerde yayınlanan seçim anketlerine de değinerek, ''Kamuoyu anketlerinde bizi yok sayıyorlar. 29 Mart sabahı bizim ne olduğumuzu halk gösterecek'' dedi. 
     Bülent Ecevit'in seçim turuna, çok sayıda partili de araçlarıyla eşlik etti. 
     
</TEXT>
</DOC>
