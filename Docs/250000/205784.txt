<DOC>
<DOCNO> 205784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy13.html </URL>
<DATE> 2004/12/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Baykal'dan "başkanlık sistemi tartışmaları"na tepki... 
</HEADLINE>
<TEXT>

     CHP Genel Başkanı Deniz Baykal, 2005 yılında Türkiye'nin içinde bulunduğu bölgedeki önemi ve değerinin daha da artacağını savunarak, başkanlık sistemi tartışmalarının böyle bir dönemde gündeme geldiğine dikkati çekti. Baykal, ''Başkanlık sistemi tartışmalarının gündeme gelmesinde Türkiye'yi uluslararası planda yönlendirmek isteyen çevrelerin bekleyişleri var'' diye konuştu. 
     Baykal, CHP Genel Merkezi'nde basın mensuplarıyla biraraya gelerek 2004 yılına ilişkin değerlendirmelerde bulundu ve 2005 yılına ilişkin öngörülerini dile getirdi. 
     Irak ve AB başta olmak üzere pek çok temel politikada CHP'nin izlediği tavrın öneminin ve doğruluğunun 2004 yılında anlaşıldığını belirten Baykal, Türkiye'nin bu yıl çözümlenemeyen sorunlarının 2005 yılında da herkesi meşgul edeceğini kaydetti. 
     Gündeme getirilen yasal düzenlemelerin bazı sorunlara yol açtığını kaydeden Baykal, ''Türkiye'nin bir yaz-boz tahtası haline getirilmesine yönelik iktidar anlayışı öyle anlaşılıyor ki 2005 yılında da kendisini hissettirecektir'' dedi. 
     Baykal, bir soru üzerine bir süreden beri gündemde olan başkanlık sistemi tartışmalarıyla ilgili olarak şunları söyledi 
     ''Türkiye'nin bölgedeki konumu, değeri 2005 yılındaki daha da artacaktır. Daha kolay bir Türkiye, daha kolay yönlendirilebilir, sevkedilebilir bir Türkiye ihtiyacı belirli çevrelerde şiddetle kendisini gösteriyor. 2004 bu ihtiyacın ne kadar önemli olduğunu ortaya koydu. Şimdi 2005'te çok daha yeni gelişmeler belki de ortaya çıkacak. Böyle bir tablo karşısında bazı çevreler istiyorlar ki daha kolayca ikna edilebilir bir Türkiye olsun. TBMM geleneğinin varlığı ve köklü bir şekilde devam ediyor olması, zaman zaman herkesi şaşırtan, hükümeti de aşan bir etkinliği sergileyebilecek konumda olması pek çok çevreyi tedirgin ediyor. O nedenle başkanlık sistemi projesinin nereden, hangi ihtiyaçtan kaynaklandığı unutulmaması gereken bir konudur. Birileri istiyorlar ki 'canım koca Meclis ile mi uğraşalım, seninle muhatap olsak ne güzel anlaşırız, gereğini birlikte yaparız. Anayasa'yı değiştirmenin bir yolu yok mu ' Bu ihtiyaç açıkça ifade edilmiştir. Türkiye'de başkanlık sistemi tartışmalarının gündeme gelmesinde Türkiye'yi uluslararası planda etkili şekilde yönlendirmek isteyen çevrelerin bekleyişleri vardır.'' 
     
     ''CHP'Yİ DEĞİŞTİRME ÇABALARI'' 
     Deniz Baykal, 2004 yılını partisi açısından değerlendirirken, ''CHP'nin kimliğinin, politikalarının değiştirilmesi doğrultusunda yapılan zorlamaların, ortaya konulan tertiplerin başarısızlığa uğradığını'' söyledi. 
     Baykal, CHP'nin önemli bir doğrultu, politika değişikliği için yapılan girişimlerin etkisiz kalmasının partiye güç verdiğini kaydetti. 
     Şişli Belediye Başkanı Mustafa Sarıgül hakkındaki iddiaların ardından partide disiplin sürecinin harekete geçirildiğini anımsatan bir gazeteci Kadıköy Belediye Başkanı Selami Öztürk ile ilgili iddialarla ilgili olarak da benzer bir çalışma yapılıp yapılmayacağını sordu. Baykal, ciddi bir yolsuzluk iddiasının ortaya çıkması durumunda kim olursa olsun gerekenlerin yapılacağından hiç kimsenin kuşku duymamasını istedi. 
     Deniz Baykal, bir başka soru üzerine ''Medyaya yönelik şikayetlerinin kişisel değil milli olduğunu'' söyledi. Deniz Baykal medya konusunda değerlendirmelerde bulunurken kişisel bir kaygı ve beklentiyle değil milli kaygılarla ve beklentilerle hareket ettiğini savundu. 
     Baykal, bir soru üzerine Milli Eğitim Bakanı Hüseyin Çelik hakkındaki soruşturma önergesini AK Parti'de gedik açmak amacıyla vermediklerini söyledi. 
     
</TEXT>
</DOC>
