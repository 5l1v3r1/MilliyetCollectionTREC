<DOC>
<DOCNO> 232518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun26.html </URL>
<DATE> 2004/04/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Berlin'de bir Türk genci bıçaklanarak öldürüldü 
</HEADLINE>
<TEXT>

     Almanya'nın başkenti Berlin'de bir Türk genci bıçaklanarak öldürüldü. 
     Berlin polisi, 22 yaşındaki Fatih adlı gencin 28 yaşındaki ağabeyiyle Kreuzberg semtindeki ''Eyyoo'' adlı kafede otururken, bir para meselesinden dolayı iki yabancıyla kavga ettiğini, yabancılardan birinin Fatih'i bıçaklayarak öldürdüğünü, ağabeyini de ağır yaraladığını bildirdi. 
     Polis, olay yerinde tıbbi müdahale yapılmasına rağmen çok fazla kan kaybeden Fatih'in kurtarılamadığını, ağabeyinin de saldırganları bir süre sokakta izlediğini, ancak daha sonra kendisinin de bayıldığını belirtti. 
     Fatih'in adı açıklanmayan ağabeyinin hayati tehlikeyi atlattığını kaydeden polis, saldırganlardan birinin daha sonra polise gelerek teslim olduğunu, diğer saldırganın arandığını açıkladı. 
     Polis, saldırganların milliyetleri hakkında bilgi vermedi. 
     
</TEXT>
</DOC>
