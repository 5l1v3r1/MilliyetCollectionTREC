<DOC>
<DOCNO> 228403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun08.html </URL>
<DATE> 2004/04/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
The Observer AIDS ilacı deneylerinde yetim çocuklar kullanıldı 
</HEADLINE>
<TEXT>

     Observer gazetesi, aralarında İngiliz ilaç firması Glaxo SmithKline'ın da bulunduğu bir grup ilaç firmasının, AIDS ilacı için yaptıkları deneylerde yetim çocukları ''laboratuvar faresi gibi'' kullandığını öne sürdü. 
     Observer tarafından ortaya atılan iddiaya göre, Glaxo'nun da aralarında bulunduğu ilaç devleri tarafından yaptırılan araştırmada, AIDS'e yol açan HIV virüsü taşıyan çocukların bakımını üstlenen New York'taki Incarnation Children's Centre'da bulunan çocuklar denek olarak kullanıldı. 
     AIDS'li annelerinin karnındayken ya da daha sonra bir şekilde HIV kapan kimsesizlerin ilaç devleri tarafından denek olarak kullanılmasının önlenemediğini yazan gazete, HIV taşıyan çocukların bakımını üstlenen kuruluşun arkasında ise Katolik vakıfların bulunduğunu öne sürdü. 
     Anne-babası AIDS'den ölen kimsesiz çocukların denek olarak kullanıldığına dair belgelerin muhabirleri tarafından ele geçirildiğini duyuran Observer gazetesi, Glaxo'nun 1995 yılından bu yana siyah ya da İspanyol kökenli çocukların denek olarak kullanıldığı en az 4 büyük araştırmanın içinde yer aldığını iddia etti. 
     Denenen ilaçların bazılarının son derece zararlı yan etkileri bulunduğunu belirten gazete, ''Normalde bir çocuğun bir deneyde kullanılabilmesi için anne-babasının iznine ihtiyaç var ama çocuklar bakım altında olduğu için bu rolü New York yöneticileri üstlendi ve izinleri verdi'' diye yazdı. 
     
</TEXT>
</DOC>
