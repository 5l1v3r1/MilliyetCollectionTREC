<DOC>
<DOCNO> 204231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur11.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık çalışanları iş bıraktı... 
</HEADLINE>
<TEXT>

     İstanbul Tabip Odası Başkanı Prof. Dr. Gencay Gürsoy, ''5 Kasım'da yaptıkları uyarı eylemine şu ana kadar hükümetten yapıcı bir diyalog çağrısı gelmediğini, ikinci eylemin nedeninin de bu olduğunu'' bildirdi. 
     Prof. Dr. Gürsoy, iş bırakma eylemine katılan sağlık çalışanlarıyla birlikte Taksim Eğitim ve Araştırma Hastanesi önünde yaptığı açıklamada, Türkiye'nin sağlık ve sağlık çalışanlarının özlük sorunlarıyla ilgili başlattıkları uyarı eylemlerinin ikincisini bugün gerçekleştirdiklerini söyledi. 
     ''5 Kasım'da yaptığımız uyarı eylemine şu ana kadar hükümetten yapıcı diyalog çağrısı gelmedi, ikinci eylemin nedeni budur'' diyen Prof. Dr. Gürsoy, ''hekim örgütlerinin bu tür eylemlerin meraklısı olmadığını'' kaydetti. 
     Ancak taleplerinin çok ciddi olduğunu vurgulayan Prof. Dr. Gürsoy, Türkiye'nin sağlık sorunlarıyla ilgili bu taleplerinin mutlaka dikkate alınması gerektiğini dile getirdi. 
     Sağlık çalışanlarının ekonomik sorunlarının artık tahammül edilebilecek boyutları aştığını anlatan Prof. Dr. Gürsoy, ''O yüzden bu eylemlere bizi zorlamamalarını, hükümetin bir an önce bir diyalog zemini oluşturmasını bekliyoruz. Aksi takdirde kararlıyız, bu eylemleri sürdüreceğiz'' dedi. 
     İstanbul Tabip Odası Yönetim Kurulu adına basın açıklaması yapan Yönetim Kurulu Üyesi Dr. Ali Çerkezoğlu da, İstanbul'daki sağlık çalışanlarının bütün hastanelerde büyük oranda işi durdurduğunu bildirdi. 
     Sağlık Bakanlığı'nın 2004 bütçesindeki payının yüzde 5'e çıkarılmasını ve sağlıkta dönüşüm programı yönündeki bütün çabaların durdurulmasını istediklerini kaydeden Çerkezoğlu, insanca çalışma koşulları ve insanca geçinecek ücret talep ettiklerini, günlük mesailerinin de 8 saate indirilmesi gerektiğini söyledi. 
     Basın açıklaması sırasında ''İnsanca yaşamak istiyoruz'', ''Herkese eşit, ücretsiz sağlık'', ''Sağlık haktır, satılamaz'' şeklinde sloganlar atan sağlık çalışanları, ''İyi ve onurlu hekimlik'', ''İnsanca çalışma koşulları, insanca yaşanacak ücret'' yazılı pankartlar taşıdılar. 
     Bu arada, eylem süresince çocuk, hamile, diyaliz, yoğun bakım ve kanserli hastaların her türlü tedavilerinin acil olmasa bile aksatılmadan sürdürüldüğü belirtildi. Acil servislerin polikliniklerde görevli hekimlerce takviye edildiği, aşılama hizmetlerinin de devam ettiği bildirildi. 
     
     ANADOLU YAKASI... 
     Öte yandan, İstanbul Tabip Odası Yönetim Kurulu Üyesi Dr. Güray Kılıç, A.A muhabirine yaptığı açıklamada, Türk Tabipleri Birliği'nin TTB yurt genelinde düzenlediği iş bırakma eyleminin Haydarpaşa Numune Hastanesi'nde de destek gördüğünü söyledi. 
     Hastanenin acil, doğumhane, çocuk servisi ve onkoloji gibi hayati önem taşıyan servislerinin hizmetlerini sürdürdüğünü anlatan Kılıç, diğer servislerden ise eyleme yüzde 60-70 oranında destek verildiğini kaydetti. 
     Başhekim Dr. Sıtkı Acar'ın bugünkü eylemle ilgili olarak bütün servislere ''Eyleme katılanlar hakkında soruşturma açılacağı'' şeklinde yazı gönderdiğini ve bu nedenle de katılımın düştüğünü öne süren Kılıç, eylemden haberi olan vatandaşların ise hastaneye gelmeyerek kendilerine destek verdiklerini bildirdi. 
     İstanbul'un Anadolu yakasındaki SSK Göztepe Hastanesi'nde tüm servisler çalışırken, bu hastanenin poliklinik hizmetlerini veren Merdivenköy'deki SSK Poliklinikleri'nde de hastalar kabul edildi. Her gün binlerce hastanın geldiği polikliniklerde eyleme katılım gözlenmezken, az sayıda hekim pasif olarak eyleme destek verdi. 
     Marmara Üniversitesi Eğitim ve Araştırma, Kartal Dr. Lütfi Kırdar Eğitim ve Araştırma ile SSK Kartal hastanelerinde de eyleme katılımın çok düşük olduğu, ancak eylemin duyurulması nedeniyle hasta yoğunluğunda azalma meydana geldiği kaydedildi. 
     
</TEXT>
</DOC>
