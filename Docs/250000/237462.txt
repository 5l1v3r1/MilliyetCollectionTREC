<DOC>
<DOCNO> 237462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun57.html </URL>
<DATE> 2004/05/05/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
KKTC'de araçlarında 200 adet G3 mermisi bulunan 2 Rum mahkemede 
</HEADLINE>
<TEXT>

     Lefkoşa'daki Metehan Sınır Kapısı'ndan 25 Nisan'da KKTC'ye geçerken arabalarında 200 adet 7.62 çapında G3 silahı mermisi bulunan Hristakis İoannou ve Stephanos Yiannokou isimli Rumlar bugün Lefkoşa'da Ağır Ceza Mahkemesi'ne çıkarıldı. 
     Başkan Taşkent Akif, üyeler Türkay Saadetoğlu ile Çetin Veziroğlu'ndan oluşan mahkeme heyeti huzurunda görülen davada, sanık iki Rum, ''İlgili makamdan patlayıcı madde izni olmaksızın, bu maddeleri ithal, taşıma ve bulundurmakla'' suçlandı. 
     Hristakis İoannou, hakkındaki suçlamayı kabul ederken, Stephanos Yiannokou suçlamaları reddetti. 
     Daha sonra söz alan Savcı Sarper Altıncık, Savcılığın ikinci sanık olan Stephanos Yiannokou hakkında takipsizlik kararı vererek, hakkındaki davaları iptal ettiğini açıkladı. Mahkeme heyeti savcılığın bu kararı üzerine Stephanos Yiannokou'nun serbest bırakılmasına karar verdi. 
     İoannou'nun avukatı Menteş Aziz, yaptığı savunmada, sanığın askerliğini bitirdikten sonra 3 ayda bir seferberliğe çağırıldığını, bu nedenle üzerine zimmetli bir G3 silahı, bir takım askeri elbise ve 200 adet mermi bulunduğunu anlatarak, ''1 hafta önce çağrıldığı seferberliğin ardından torbada bulunan silah ve elbiseleri eve koymasına rağmen bir kutu içerisinde kapalı bulunan mermileri koymayı unuttuğunu'' söyledi. 
     ''Bunun tamamen unutkanlıktan kaynaklandığını ve art niyet olmadığını, zaten sanığın yasal yollardan KKTC'ye girdiğini ve suçunu inkar etmediğini'' belirten Menteş Aziz, ''söz konusu suçun tamamen teknik açıdan işlenmiş bir suç olduğunu'' savundu. ''Sanığın 10 günden bu yana tutuklu olması nedeniyle hürriyetinden mahrum kaldığını'' ifade eden Aziz, bu nedenle mahkemeden, sanığın hürriyetini daha fazla kısıtlayıcı bir ceza vermemesini istedi. 
     Avukat Aziz, ''Hristakis İoannou'nun Kıbrıslı Türklere karşı hiçbir düşmanlığı olmadığını, işlediği suçtan pişman olduğunu ve mahkemeden özür dilediğini'' kaydetti. 
     Mahkeme Başkanı Taşkent Akif, karar için davanın 7 Mayıs Cuma gününe ertelendiğini açıkladı. 
     
     Şarjörlü Rumlar 
     Öte yandan, geçen pazar Metehan Sınır Kapısı'ndan KKTC'ye geçen EPA 483 plakalı araçta iki adet G-3 tipi askeri piyade tüfeği şarjörü ele geçirilmesiyle ilgili olarak polis tarafından gözaltına alınan 52 yaşındaki Constantinouse Papadopulos ile 51 yaşındaki Yiannakis Pittas'in 18'er milyon Türk Lirası para cezasına çarptırıldıkları ve para cezalarını ödedikten sonra serbest kaldıkları bildirildi. 
     
</TEXT>
</DOC>
