<DOC>
<DOCNO> 217855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/guncel/gun03.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçak yakalanacak, katil ortaya çıkacak 
</HEADLINE>
<TEXT>

      NEŞET KARADAĞ, FATİH KARAÇALI DHA 
   
   Adana'nın Yumurtalık ilçesi Belediye Başkanı Mehmet Çetin'i vurdurmak için AKP'li belediye başkan aday adayı Emine Koçak'ın kiraladığı iddia edilen tetikçi İsmail İşlek'i kimin öldürdüğü, cinayetin 10. gününde de aydınlığa kavuşmadı. Çukurova Üniversitesi yakınlarında 10 gün önce kafasına sıkılan tek kurşunla öldürülen İşlek'in katil zanlıları olarak Adana Cinayet Bürosu ekipleri, olayın azmettiricisi olarak Emine Koçak ile Erhan Savaş ve Bülent isimli kişileri arıyor. Bu arada, İşlek'i kimin öldürdüğü de çıkmaza girdi. Yakalanan Murtaza Ilgın'ın, "İsmail'i Ahmet Savaş öldürdü" demesi üzerine ekipler Savaş'ı aramaya başladı. 
   Alanya Yarıaçık Cezaevi'nden 10 Şubat'ta izinli çıkıp Adana'ya gelen ve 17 Şubat'ta tekrar cezaevine dönen, bu suçlama üzerine de Antalya Kapalı Cezaevi'nde ifadesi alınan Savaş ise, İşlek'in Emine Koçak'ın isteğiyle Adana'ya getirildiğini, tartışma çıkınca kardeşi Erhan'ın kafasına bir el ateş ettiğini iddia etti. Yetkililer, Koçak'ın yakalanmasıyla cinayetin nedeninin ortaya çıkacağını söyledi. 
   
   
   
</TEXT>
</DOC>
