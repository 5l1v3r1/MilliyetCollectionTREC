<DOC>
<DOCNO> 249669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy09.html </URL>
<DATE> 2004/06/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
AB, TCK Tasarısı'nı inceliyor... 
</HEADLINE>
<TEXT>

     Avrupa Konseyi ve Avrupa Komisyonu temsilcileri, TCK Tasarısı'nı görüşmek üzere TBMM Adalet Komisyonu üyeleri ile bir araya geldi. 
     TBMM Mermerli Salon'da yapılan toplantıya, AB Komisyonu Türkiye Temsilcisi Büyükelçi Hans-Joerg Kretschmer, Avrupa Konseyi ve Avrupa Komisyonu uzmanları ile TBMM Adalet Komisyonu Başkanı Köksal Toptan ile TCK Tasarısı üzerinde çalışan alt komisyon üyeleri katıldı. 
     Toptan, toplantıyı açışta yaptığı konuşmada, alt komisyonun 6 ay süren çalışması sonucu ortaya çıkan TCK Tasarısı üzerinde başta hukuk çevreleri olmak üzere toplumun her kesiminin katkısını almaya çalıştıklarını belirtti. Köksal Toptan, ortaya çıkan metni hukuk fakülteleri, barolar, Yargıtay ceza daireleri, kadın örgütleri başta olmak üzere çeşitli sivil toplum örgütlerine gönderdiklerini ve 28 Haziran'a kadar görüşlerini istediklerini anlattı. 
     TCK tasarısının, ''AB yolundaki Türkiye için çok önemli olduğunu'' vurgulayan Toptan, ''Avrupa'nın en çağdaş ceza yasasını yapmış olmanın heyecanını ve mutluluğunu yaşıyoruz. Böylesine iddialıyız'' dedi. 
     AB'nin tasarıya ilgi gösterdiğini görmenin kendileri açısından memnuniyet verici olduğunu kaydeden Toptan, AB kurumlarının tasarı üzerindeki çalışmalarının çok önceden başladığını ifade etti. 
     
     159 VE 312. MADDELER... 
     Büyükelçi Hans-Joerg Kretschmer, Avrupa Komisyonu ve Avrupa Konseyi olarak Türk Ceza Kanunu tasarısının geniş katılımla tartışılması amacıyla böyle bir toplantının düzenlenmiş olmasından memnuniyet duyduklarını dile getirdi. 
     Türkiye'nin, AB'ye tam üyelik müzakerelerinin başlaması için ön şart olan siyasi kriterleri yerine getirme çalışmaları çerçevesinde aktif ve etkin bir şekilde geri kalan mevzuatını da değiştirmeye çalıştığını kaydeden Kretschmer, Türk milletvekillerinin 1.5 yıldan bu yana mevzuat değişikliği konusundaki çabalarını takdir ettiklerini ancak hala ele alınması gereken birtakım kanunlar bulunduğunu söyledi. 
     Temel hak ve özgürlükler ile insan haklarının kendileri açısından en önemli konular olduğunu, 2003 yılı raporunda varolan eksikliklerin altını çizdiklerini belirten Kretschmer, ''TCK Tasarısı, işte bu eksiklikleri kapatmayı amaçlamaktadır. Tasarı, Avrupa standartları bakış açısından kanunun yeniden gözden geçirilmesini sağlayacaktır'' diye konuştu. 
     Kretschmer, Türkiye'nin özellikle kadın hakları ve cinsiyet eşitliği konusunda çok ciddi ilerlemeler gösterdiğini vurguladı. TCK tasarısındaki ifade özgürlüğü ile ilgili maddelerin değiştirilmesini ümit ettiklerini söyleyen Kretschmer, ''Bu toplantıda, 159 ve 312 sayılı maddeler, devlete hakaretle ilgili maddeler ve özellikle bu hükümlerle ilgili mevzuatın Avrupa bakış açısından nasıl göründüğünü anlatacağız. CMUK ve cezaların infazıyla ilgili değişiklikler de gündeme gelecek'' dedi. 
     Adalet Bakanı Cemil Çiçek'in, kendisinin de katıldığı bir televizyon programında, mahkumların gördükleri muamelenin değiştirilmesi ve sosyal haklarıyla ilgili gelişmeler olduğunu söylediğini aktaran Kretschmer, bütün bunların gerçekleşmesinin de çok büyük bir gelişme olacağını vurguladı. 
     Kretschmer, ''Adalet Komisyonu üyelerinin, uzmanlarımızın tavsiyelerini göz önüne almalarını ve birtakım maddelerin yeniden gözden geçirilmesini ümit ediyoruz. TCK, çok önemli bir mevzuat. Bu yasanın Avrupa standartlarında hazırlanması durumunda, Türkiye çok önemli bir gelişmeye daha imza attı deme fırsatımız olacaktır'' görüşünü ifade etti. 
     AB'de bazı standartların varlığına işaret eden Kretschmer, ''Türkiye'nin bu standartlara daha da yakınlaşmasını istiyoruz'' dedi. 
     
     ÖZGÜRLÜKÇÜ FELSEFE'' 
     TBMM Adalet Alt Komisyonu'nda görev alan İstanbul Üniversitesi Hukuk Fakültesi Öğretim Üyesi Doç.Dr. Adem Sözüer, TCK Tasarısı'nın ''TBMM'nin 21. yüzyılın en önemli değişim ve dönüşüm projesi'' olduğunu vurgulayarak, böyle bir çalışmanın içinde olmaktan memnuniyet duyduğunu kaydetti. 
     Tasarının sadece 9 ay süren bir çalışma sonucu oluşmadığını, bu alanda uzun yıllar süren çalışmanın eseri olduğunu anlatan Sözüer, bunu gerçekleştirme doğrultusunda siyasi iradenin olduğunu gördükleri için kendilerinin de bilimsel ve teknik destek verdiklerini belirtti. 
     TCK tasarısında felsefe değişikliği gerçekleştiğine işaret eden Sözüer, ayrıca esas alınan değerler, suç teorisi, yaptırım ve özel hükümlere ilişkin değişikliklerin de düzenlemede yer aldığını ifade etti. 
     Tasarının, ''özgürlükçe felsefeye dayalı olduğunu'' dile getiren Sözüer, şunları kaydetti 
     ''Bugüne kadar bir sorun çıktığında bunu temel yasalar yerine yan kanunlar çıkararak çözülmesi yolu benimsenmişti. Böyle olduğunda temel yasa ile yan yasalar arasında büyük çelişki ortaya çıkıyordu. Örgütlü suçlar için örgütlü suçlarla mücadele, terör suçlarına ilişkin terörle mücadele kanunu yapılmıştır. Tasarı, bu sorunu gidermeye çalıştı. Ayrıca, ceza kanunu yorumlanırken kıyas yapılıyordu. Özelikle ifade özgürlüğünde çok yapılıyordu. Fransız Ceza Kanunu'nda oluğu gibi kıyas açıkça TCK içine konmuştur.'' Toplantı, daha sonra basına kapalı olarak sürdü. 
     
</TEXT>
</DOC>
