<DOC>
<DOCNO> 229945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy02.html </URL>
<DATE> 2004/04/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Seçildiği mahallede oturmadığı için muhtarlığı iptal edildi 
</HEADLINE>
<TEXT>

     Nevşehir merkez ilçeye bağlı Uçhisar Beldesi'nde, mahalle muhtarlığına seçilen Bedrettin Tuluay, seçildiği mahallede oturmadığı gerekçesiyle muhtarlığı iptal edildi. 
     Alınan bilgilere göre, Uçhisar Beldesi'nin Aşağı Mahalle'de l0 yıldan beri mahalle muhtarlığı yapan Bedrettin Tuluay, aynı mahalledeki evinin tahrip olması nedeniyle satarak yaklaşık 2 yıl önce Yukarı Mahalle'den yeni aldığı eve yerleşti. 
     28 Mart Mahalli İdareler seçimlerinde l0 yıldan beri mahalle muhtarlığı yaptığı Aşağı Mahalle'den muhtar adayı olarak seçime katılan Tuluay, 23l oy alarak yeniden muhtarlık görevine seçildi. Ancak diğer muhtar adayı Savaş Cehreli, Bedrettin Tuluay'ın yaklaşık 2 yıldan beri Uçhisar Yukarı Mahalle'de ikamet ettiğini ileri sürerek, Nevşehir İlçe Seçim Kurulu'na itirazda bulundu. 
     Nevşehir Merkez İlçe Seçim Kurulu da Aşağı Mahalle'ye muhtar seçilen Tuluay'ın 2 yıldan beri Yukarı Mahalle'de oturduğu gerekçesiyle mazbatasını iptal etti. Uçhisar Aşağı Mahalle muhtarlığına da seçimlerde l30 oy alan Savaş Cehreli getirildi. 
     Muhtarlığı elinden alınan Bedrettin Tuluay, l0 yıldan beri muhtarlığını yaptığı Aşağı Mahalle'de oturduğu evinin hayati tehlike oluşturması üzerine Yukarı Mahalle'den ev alarak buraya yerleşmek zorunda kaldığını belirterek, şunları söyledi 
     ''Ben bu mahallede doğdum, kızımı, oğlumu burada evlendirip gelin ettim. 101 gibi önemli bir oy farkıyla muhtar seçilmeme karşın, muhtarlığım iptal edildi. Beni muhtarlığa seçen insanların tamamı, benim Yukarı Mahallede 2 yıldan beri oturduğumu biliyor. 
     Belediye başkanları, muhtarlar ve milletvekilleri halkın oyları ile seçiliyorlar. Milletvekili olmak için seçildiği ilde ikamet etme zorunluluğu yok. Sayın Başbakanımız Rizeli olmasına karşın, Siirt'ten milletvekili olarak seçilmiştir. Muhtarlara bu tür bir hak neden verilmiyor, anlamak oldukça güç. Ben farklı bir belde veya şehirde değil, muhtar seçildiğim mahalleden 200 metre uzakta ikamet ediyorum. Bu uygulamaya anlam veremedim.'' 

     
</TEXT>
</DOC>
