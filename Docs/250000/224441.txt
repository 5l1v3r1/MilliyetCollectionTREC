<DOC>
<DOCNO> 224441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun39.html </URL>
<DATE> 2004/03/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İsrail'in en önemli 3 suikastı... 
</HEADLINE>
<TEXT>

     Hamas lideri Şeyh Ahmet Yasin, İsrail'in, 1988'de Ebu Cihad'ı öldürmesinin ardından, en üst düzey suikast kurbanı oldu. 
     İsrail'in suikastla öldürdüğü en üst düzeydeki diğer 2 Filistinli, Ebu Cihad olarak bilinen Halil El Vezir ile ''mühendis'' lakaplı Yahya Ayyaş'tı. 
     EBU CİHAD Filistin Kurtuluş Örgütü'nün FKÖ 2 numaralı ismi Halil El Vezir, 16 Nisan 1988'de Tunus'taki evinde İsrail suikast timinin düzenlediği geniş çaplı harekatla öldürüldü. Ebu Cihad'ın ölümünün yarattığı tepki nedeniyle Gazze Şeridi ve Batı Şeria'da meydana gelen protesto dalgasında 1 günde 14 Filistinli hayatını kaybetti. Operasyonun, dönemin Genelkurmay Başkan Yardımcısı Ehud Barak tarafından idare edildiği öne sürüldü. 
     MÜHENDİS Hamas'ın intihar saldırılarının ardındaki beyin olduğu öne sürülen ''mühendis'' lakaplı Yahya Ayyaş, 5 Ocak 1996'da Gazze'de, cep telefonuna yerleştirilen bombanın patlaması sonucunda öldü. Filistinliler, Ayyaş'ın öldürülmesinden İsrail gizli servisi Şin Bet'i sorumlu tuttu. Hamas, ''mühendis''in öldürülmesine misilleme olarak 4 intihar saldırısı düzenledi, bu saldırılarda 59 kişi hayatını kaybetti. 
     ŞEYH YASİN Geçirdiği felç nedeniyle tekerlekli sandalyeye mahkum olan Hamas'ın kurucusu ve ruhani lideri Şeyh Ahmed Yasin, bugün Gazze'de, sabah namazının ardından camiden çıkışında İsrail askeri helikopterinin attığı 3 füzeyle hayatını kaybetti. Saldırıda Yasin'in korumaları dahil 7 kişi de öldü. Saldırı emrinin, geçen hafta toplanan İsrail kabinesinde alındığı ve bizzat Başbakan Ariel Şaron tarafından yönetildiği belirtiliyor. 
     
</TEXT>
</DOC>
