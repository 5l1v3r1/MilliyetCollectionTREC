<DOC>
<DOCNO> 207033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko17.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maddi hasarlı kazalar kaportacıları sevindirdi... 
</HEADLINE>
<TEXT>

     Kar yağışı ve don yüzünden çok sayıda maddi hasarlı trafik kazasının yaşanması, eski araçların hurdaya ayrılması nedeniyle işleri durma noktasına gelen kaportacı esnafının imdadına yetişti. 
     Konya Oto Tamircileri Odası Başkanı Ali Demirkol, ÖTV indirimi nedeniyle 20 yaş üzerindeki otomobillerin hurdaya ayrılmasının, oto tamiri işiyle uğraşan esnafı zor durumda bıraktığını söyledi. 
     Oto tamir sektörünün, tüm illerde ciddi bir istihdam sağladığını anlatan Demirkol, şunları kaydetti 
     ''Son bir yılda, eski otomobillerin hurdaya ayrılması ve yeni otomobillerin genelde tamir gerektirmemesi nedeniyle esnafımız, yanında çalışan kalfa ve çırağına harçlık bile veremez durumuna gelmişti. Ancak, kar yağışı ve soğuklarla maddi hasarlı trafik kazalarının artması, işleri durma noktasına gelen kaportacı esnafına yaradı. Herkes gibi kimsenin kaza yapıp, cebinden tamir parası vermesini istemeyiz, ancak, sebebi ne olursa olsun evine ekmek götüremeyen esnafımızın işlerinin açılması bizim için olumlu bir gelişmedir.'' Demirkol, yolda yürünmesi bile zor olan buz zeminde mümkün olduğu kadar toplu taşıma araçlarının tercih edilmesi gerektiğini belirterek, sürücüleri zincir takmadan yola çıkmamaları konusunda uyardı. 
     
</TEXT>
</DOC>
