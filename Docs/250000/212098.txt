<DOC>
<DOCNO> 212098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/spor/spo04.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Polat şaşkınlığı 
</HEADLINE>
<TEXT>

   Trabzon'un, sakatlığı gerekçesiyle son anda imzadan vazgeçtiği Gaziantepsporlu Mehmet Polat'ın, Beşiktaş maçında mükemmel oynayıp, bir de gol atması camiada tartışma yarattı 
   
   Soru işaretleri 
   BORDO - Mavili kulüpte, Türkiye Kupası'nda Diyarbakırspor galibiyeti ile gelen çeyrek finalin sevinci yaşanırken, sağlık heyetinin bel fıtığı gerekçesiyle transferine izin vermediği Mehmet Polat'ın kısa sürede sahalara dönmesi kafaları karıştırdı. Gaziantepsporlu oyuncunun, Beşiktaş ile yaptıkları kupa maçında 90 dakika boyunca başarıyla forma giyip, bir de gol atması çeşitli tartışmaları da peşinde getirdi. 
   
   'Riske giremezdik' 
   BAŞKAN Atay Aktuğ, sağlık heyetinin raporunu alarak, bu şekilde hareket ettiklerini belirtip, "Biz bilimin doğrultusunda Mehmet Polat ile anlaşmadık" dedi. Trabzonspor Başkanı, "İnşallah Mehmet Polat'ın Gaziantepspor'da başarıları sürer. Belinden sakatlığı vardı ve bu futbolcu için ücret ödeyip, bunu riske atamazdık. Van de Paar'ın durumu ortada. Sağlıklı olmayan bir futbolcuyu almayacağız" diye konuştu. 
   
   Beş yıllık hasret    TRABZONSPOR, Fenerbahçe ile Şükrü Saracoğlu Stadı'nda son beş sezonda yaptığı lig maçlarının tamamında sahadan yenilgiyle ayrıldı. 1997-98 sezonunda rakibini 3-1 mağlup eden Karadeniz ekibi, daha sonraki beş karşılaşmada aynı başarıyı gösteremedi. Başkan Atay Aktuğ, "Diyarbakır galibiyeti ilaç gibi geldi. Şimdi Fenerbahçe maçına daha güvenli bir şekilde çıkacağız. Futbolcularımızın iyi motive olduktan sonra yenemeyecekleri takım yok" dedi. 
   
   
</TEXT>
</DOC>
