<DOC>
<DOCNO> 207017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun45.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta bir İngiliz askeri öldü 
</HEADLINE>
<TEXT>

     Irak'ın Basra kenti yakınlarındaki bir eğitim kampında meydana gelen ''trajik olay'' sonucu, bir İngiliz askerinin öldüğü açıklandı. 
     İngiltere Savunma Bakanlığı sözcüsü, ''Bir asker trajik bir olay sonucu öldü. Bu olayın düşmandan kaynaklandığına dair bir gösterge yok'' dedi. 
     Kaza olduğu belirtilen ve hakkında ayrıntı verilmeyen olayla ilgili soruşturma başlatıldığı kaydedildi. 
     Amerikan-İngiliz koalisyonunun Irak savaşını başlattığı 20 Mart 2003'ten bu yana ölen İngiliz askerlerinin sayısı, son ölümle 56'ya yükseldi. Irak'ın güneyinde halen 10 bin İngiliz askeri görev yapıyor. 
     
     AMERİKAN ASKERLERİNE SUÇLAMA 
     Bu arada, Amerikan askerlerinin, Amerikan karşıtı direnişin merkezi Felluce'de bu akşam saatlerinde bir eve ateş açtıkları, olayda 5 çocuklu bir karı kocanın öldüğü bildirildi. 
     Çiftin komşuları, Amerikan askerlerinin eylemini ''insanlığa karşı suç'' olarak nitelerken, 82. Hava İndirme Tugayı'ndan yapılan açıklamada, askerlerin kendilerine ateş açılması üzerine ateş açtıkları öne sürüldü. 
     Açıklamada, daha sonra binanın arandığı, evde silaha ya da herhangi kimseye rastlanmadığı, soruşturma sonucu ölen 2 kişinin cesedinin hastaneye götürüldüğü kaydedildi. 
     Öte yandan, kuzeydeki Kerkük'te Kürdistan Sosyalist Partisi bürosuna el bombası atıldığı, olayda 1 kişinin öldüğü, büroda da hafif hasar meydana geldiği bildirildi. 
     Kerkük'te bugün bir polis aracına saldırı düzenlenmiş, 1 polis ölmüş, 2 kişi yaralanmıştı. 
     
</TEXT>
</DOC>
