<DOC>
<DOCNO> 235690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur40.html </URL>
<DATE> 2004/04/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Sivas'ın Ulaş İlçesi'ni ayılar bastı .. 
</HEADLINE>
<TEXT>

     Sivas'ın Ulaş İlçesi'nde Tecer Dağı'ndan inen 4 ayı, vatandaşlara korkulu anlar yaşattı. 
     AA muhabirinin aldığı bilgiye göre, Tecer Dağı'ndan inen 4 ayı, Ulaş Tarım İl Müdürlüğü'ne ait, Karaçayır mevkiindeki koyun ağılına girdi. Buradaki görevlilerin durumu fark etmesiyle kaçmaya başlayan ayılardan 3'ü Tecer Dağı'na kaçmayı başarırken, diğeri ilçe merkezine girdi. 
     Jandarma, polis ve belediye ekipleriyle bazı vatandaşlar, ilçeye giren ayının peşine düşerken, Mustafa Atalay isimli bir vatandaşın tandırına dalan ayı, burada sıkıştırıldı. 
     Ekiplerin, yasak olması nedeniyle canlı yakalamak istediği ayı, burada belediye personeli Kaya Seyhan'a pençe atmaya çalıştı. Seyhan, kendisini ayının pençelerinden koruyarak, yara almadan kurtuldu. 
     Daha sonra ekiplerin elinden kurtularak kaçmaya başlayan ayı, Esentepe mevkiinde izini kaybettirdi. 
     Jandarma, polis ve belediye ekiplerinin, özellikle ayının kaybolduğu Esentepe mevkiinde devriye gezerek, bölgeyi taradıkları öğrenildi. Çevre ve Orman Müdürlüğü ekipleri de ilçede arama çalışmalarına katılıyor. 
     Ayıların inmesi ilçede büyük panik yaratırken, Belediye tarafından yapılan anonslarla, vatandaşlardan koyun ağıllarını kapalı tutmaları, çocuklarını dışarı çıkarmamaları, okul müdürlerinden de okulların kapılarını kapalı tutarak öğrencileri kontrol altında tutmaları isteniyor. 
     
</TEXT>
</DOC>
