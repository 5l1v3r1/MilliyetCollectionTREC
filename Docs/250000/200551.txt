<DOC>
<DOCNO> 200551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun11.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım davası..Türk diplomatların katillerine müebbet bekleniyor 
</HEADLINE>
<TEXT>

     Yunanistan'da faaliyet gösteren terör örgütü 17 Kasım davasında yargılanan 19 sanıktan 4'ü beraat etti. 
     Atina 3 Yargıçlı Ağır Ceza Mahkemesi'nde görülen davanın bugün yapılan duruşmasında, Mahkeme Başkanı Mihalis Margaritis, sanıklar hakkında varılan hükümleri açıklamaya başladı. 
     Margaritis, örgütle bağlantılı olmakla suçlanarak tutuksuz yargılanan Yannis Serifis, İngiltere Askeri Ataşesi Stephen Saunders suikastı ve bir bombalı saldırıya katılmakla suçlanan Angeliki Sotiropulu, örgütle bağlantılı olmakla suçlanan Anestis Papanastasiu ve örgütün gerçekleştirdiği çeşitli silahlı soygun eylemlerine katılmakla suçlanan Teologos Psaradelis'in delil yetersizliğinden beraatlerine karar verildiğini açıkladı. 
     
     CEZALAR BU HAFTA AÇIKLANACAK 

     Suçlu bulunan 15 örgüt üyesinin çarptırılacağı cezaların bu hafta içinde açıklanmasının beklendiği bildirildi. 
     Atina 3 Yargıçlı Ağır Ceza Mahkemesi Başkanı Mihalis Margaritis, delil yetersizliğinden beraat ettiklerini belirttiği Yannis Serifis, Anestis Papanastasiu, Teologos Psaredelis ve tek kadın sanık Angeliki Sotiropulu'nun dışında kalan 15 sanığın, 17 Kasım'ın işlediği 23 cinayet ve yüzlerce silahlı ve bombalı saldırıyla soygun eyleminin tamamı ya da bir kısmında yer almaktan suçlu bulunduklarını açıkladı. 
     Sanıklardan, örgütün liderliğini yaptığı gerekçesiyle 17 Kasım'ın işlediği 23 cinayet dahil tüm eylemlerinden sorumlu bulunan ''Labmros'' kod adlı Aleksandros Yotopulos 59 , terör örgütünün tetikçileri ''Lukas'' kod adlı Dimitris Kufodinas 45 , '' Mihalis'' kod adlı Savas Ksiros 41 , ''Manolis'' kod adlı Hristodulos Ksiros 45 , ''Stamatis'' kod adlı Vasilis Corcatos 48 ve ''Haris'' kod adlı Iraklis Kostaris'in 37 birçok kez ömür boyu hapis cezasına çarptırılmalarının beklendiği kaydedildi. 
     
     TÜRK DİPLOMATLARIN KATİLLERİ 

     Ömür boyu hapis cezası almaları beklenen Savas Ksiros, Dimitris Kufodinas ve Vasilis Corcatos, diğer eylemlerinin yanı sıra Türkiye'nin Atina Büyükelçiliği Basın Ataşesi Çetin Görgü'nün 1991 ve Büyükelçilik Müsteşarı Haluk Sipahioğlu'nun 1994 yılında şehit oldukları saldırılar ve 1991 yılında Büyükelçilik Müsteşarı Deniz Bölükbaşı'nı hedef alan suikast girişimine katılmaktan da suçlu bulundular. 
     Bu arada, Mahkeme Başkanı Margaritis, ''Alekos'' kod adlı Patroklos Çelentis 43 , ''Markos'' kod adlı Kostas Telios 38 , ''Statis'' kod adlı Thomas Serifis 37 ve ''Aris'' kod adlı Sotiris Kondilis'in 43 , ''samimi pişmanlık'' duydukları gerekçesiyle cezalarında indirim öngörüldüğünü açıkladı. 
     Cezasında indirim yapılması öngörülen sanıklardan Kondilis'in, Sipahioğlu suikastını gerçekleştiren ekipte yardımcı olarak yer aldığı açıklanmıştı. 
     Öte yandan, Margaritis'in yalnızca terör örgütü üyesi olmaktan suçlu bulunduklarını açıkladığı ''Nikitas'' kod adlı Nikos Papanastasiu 52 ve Papanastasiu ile aynı kod adını taşıyan Pavlos Serifis'in 47 5 ila 10 yıl arasında hapis cezalarına çarptırılmalarının beklendiği kaydedildi. 
     Örgüte ve çeşitli eylemlerine katılmaktan suçlu bulunan ''Panais'' kod adlı Vasilis Ksiros 31 , ''Stelyos'' kod adlı Kostas Karaçalis 37 ve ''Aleksis'' kod adlı Dionisis Yorgiyadis'in 27 ise çeşitli ağır hapis cezalarına çarptırılmalarının söz konusu olduğu belirtildi. 
     Atina 3 yargıçlı Ağır Ceza Mahkemesi Savcısı Hristos Lambru'nun, 10 Aralık Çarşamba günü yapılacak duruşmada, sanıklar hakkında istediği cezaları açıklayacağı, mahkemenin de izleyen günlerde sanıkların çarptırıldığı cezaları ilan etmesinin beklendiği açıklandı. 
     
</TEXT>
</DOC>
