<DOC>
<DOCNO> 218015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko35.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Topluluğu'nun acı kaybı... Necati Arıkan vefat etti... 
</HEADLINE>
<TEXT>

     Koç Topluluğu'nun emekli yöneticilerinden ve Koç Emekli Yöneticiler Derneği KOÇYÖNDER Başkanı Necati Arıkan 65 , İstanbul'da tedavi gördüğü hastanede dün gece vefat etti. 
     Koç Topluluğu'na 1963 yılında giren, Aygaz, Koç Holding ve Demirdöküm'de işletme yöneticisi, planlama koordinatörü, genel müdür olarak çalışan Arıkan, Koç Holding Stratejik Planlama Grubu Başkanlığı'ndan 2000 yılında emekli olmuştu. 
     Akciğer kanseri hastalığına yakalandıktan sonra, uzun yıllar kullandığı sigaraya karşı ''Dumansız Hayat'' kampanyası başlatan Arıkan, geçen yıl binlerce kişiye elektronik mektup göndererek, sigarayı bırakmalarını istemişti. 
     Mektubunda, ''Musibet benim başıma geldi, siz de bundan ders alın. Çünkü genelde hep geç kalınır'' diyen Arıkan, sigarayı 8 yıl önce bırakmasına rağmen geçmişte içtiği sigaraların bedelini çok ağır ödediğini vurguluyordu. 
     Necati Arıkan, kendi ifadesiyle bir servete neden olan tedavisi bir yandan sürerken kendisine iki misyon edindiğini söylüyordu. 
     Arıkan, Sabah gazetesinde yayınlanan bir söyleşide, edindiği bu misyonları, ''Birincisi, Türkiye'nin Avrupa Birliği'ne girdiğini görmek istiyorum. Ama o çok uzun bir dönem. En azından müzakerelerin başladığını görmek istiyorum. Diğeri de olabildiğinde fazla insanın sigarayı bıraktığını görmek istiyorum'' diyerek açıklamıştı. 
     Necati Arıkan, yarın öğleyin Teşvikiye Camii'nde kılınacak namazdan sonra Zincirlikuyu Mezarlığı'na defnedilecek. 
     
     ÖZGEÇMİŞİ 
     İstanbul Sanayi Odası'nda uzun yıllar Yönetim Kurulu Üyeliği ve Başkan Vekilliği görevlerinde de bulunan Arıkan, 12 Temmuz 1939'da Emirdağ'da doğdu. 
     İstanbul Teknik Üniversite Makine Mühendisliği'nden mezun olan Arıkan, Columbia Üniversitesi'nde Endüstri Mühendisliği ve İş İdaresi master eğitimi aldı. 
     Necati Arıkan, İktisadi Kalkınma Vakfı'nda Yönetim Kurulu Üyeliği, SECI Güneydoğu Avrupa İşbirliği İnisiyatifi Türk-Pro Komitesi'nde Başkan Vekilliği, TÜSİAD'da Rekabet Çalışma Grubu Başkanlığı yaptı. 
     Koç Holding'den emekli olduktan sonra birikimlerini, tecrübelerini boşa gitmemesi için Türk sanayiinin hizmetine sunmak, KOBİ'lere yardımcı olmak istediğini belirten Arıkan, kurduğu danışmanlık şirketi ile strateji geliştirme ve yönetim, aile şirketlerinde kurumsal yönetim, kriz yönetimi, şirket evlilikleri, enerji gibi konularda şirketlere yardımcı oluyordu. 
     
</TEXT>
</DOC>
