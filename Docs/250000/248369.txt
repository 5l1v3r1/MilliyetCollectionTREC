<DOC>
<DOCNO> 248369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun37.html </URL>
<DATE> 2004/06/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Nesrin Can seçilemedi 
</HEADLINE>
<TEXT>

     Avrupa Parlamentosu AP seçimlerinin resmi olmayan sonuçlarına göre, Parlamento'nun siyasi gruplara koltuk dağılımında önemli farklılıklar gözükmüyor. 
     Avrupa Parlamentosu kaynakları, Hıristiyan Demokrat Grup bünyesinde bölünme beklendiğini, aşırı sağcıların da yeni bir siyasi grup oluşturacak gücü kazandıklarını belirtiyorlar. 
     Avrupa Parlamentosu'nda siyasi grup oluşturabilmek için en az 5 üye ülkeden 19 parlamenterin biraraya gelmesi gerekiyor. Aşırı sağcı parlamenterlerin yeni bir grup oluşturmaları bekleniyor. 
     Avrupa Parlamentosu'nun yeni siyasi gruplarının yapısı, 20 Temmuz'da Strasbourg'da başlayacak oturumlarda belirlenecek. 
     Avrupa Parlamentosu'nda 15 üye ülke parlamenterleri için 786 olan koltuk sayısı, genişlemeden sonra 25 üye için 732'ye indirilmişti. 
     Brüksel'de yapılan açıklamalara ve son belirlemelere göre, Hıristiyan Demokrat Grup Avrupa Halk Partisi-EPP 278 koltuk kazanıyor. Bu grubun koltuk sayısı geçen dönemde 294'tü. 
     Sosyalist Grup PES 199 koltukla ikincilik konumunu koruyor. Bu grubun koltuk sayısı geçen dönemde 232'ydi. 
     Liberal Grup ELDR 67 koltuk kazanıyor. Bu grubun koltuk sayısı geçen dönemde 67'ydi. 
     Sol Birlik Grup EUL 39 koltuğa sahip oluyor. Bu grubun koltuk sayısı geçen dönemde 55'ti. 
     Yeşiller 41 koltuk sahibi oluyor. Bu grubun koltuk sayısı geçen dönemde 47'ydi. 
     Avrupa Milletler Birliği Grubu UEN 27 koltuk elde ediyor. Bu grubun geçen dönemde koltuk sayısı 30'du. 
     Demokratlar Grubu EDD 15 koltuk elde ediyor. Bu gurubun koltuk sayısı geçen dönemde 17'ydi. 
     Yeni seçimlerin ardından henüz grubunu belirlememiş 66 parlamenter bulunuyor. 
     Öte yandan, Avrupa Parlamentosu seçimlerine katılım oranının yüzde 45,5 olduğu belirtiliyor. 
     Avrupa Parlamentosu seçimleri sonunda Almanya 99, Fransa, İtalya ve İngiltere 78, İspanya ve Polonya 54, Hollanda 27, Belçika, Çek Cumhuriyeti, Yunanistan, Macaristan ve Portekiz 24, İsveç 19, Avusturya 18, Danimarka, Slovakya ve Finlandiya 14, İrlanda ve Litvanya 13, Letonya 9, Slovenya 7, Estonya, Lüksemburg ve Kıbrıs Rum kesimi 6, Malta 5 parlamenter belirledi. 
     
     FİNLANDİYA'DA NESRİN CAN SEÇİLEMEDİ 
     Avrupa Parlamentosu seçimlerinin resmi olmayan sonuçlarına göre, Parlamento'ya 14 temsilci gönderecek Finlandiya'da Sosyal Demokrat Parti SDP 3 koltuk kazandı. Bu partinin aday listesinde ''alfabetik sıralama'' nedeniyle birinci sırada olan Türk asıllı Nesrin Can, tercih oyları çerçevesinde seçilemedi. 
     Parlamento'ya Almanya'da Sosyaldemokrat Parti'den SPD Vural Öger ve yeşillerden Cem Özdemir, Demokratik Sosyalizm Partisi'nden PDS Feleknas Uca ile Hollanda'da İşçi Partisi'nin PvdA adayı Emine Bozkurt girmeyi başardı. 
     
</TEXT>
</DOC>
