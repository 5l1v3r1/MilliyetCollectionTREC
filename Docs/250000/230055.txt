<DOC>
<DOCNO> 230055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/ekonomi/aeko.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun bakımdaki Sakıp Sabancı'ya ziyaretçi akını 
</HEADLINE>
<TEXT>

   Bir haftadır Amerikan Hastanesi'nde tedavi gören ve dün yoğun bakıma alındığı açıklanan Sakıp Sabancı'yı, iş, sanat ve siyaset dünyasından çok sayıda kişi ziyaret etti 
      ASLI ÖKTENER İstanbul 
   
   Sabancı Holding Yönetim Kurulu Başkanı Sakıp Sabancı, tedavi gördüğü Amerikan Hastanesi'nde yoğun bakıma alındı. Sabancı Holding'den yapılan açıklamada, Sabancı'nın durumunun kritik olduğu bildirildi. 
   
   Ailesiyle görüştüler 
   Sabancı Holding görevlileri, dün saat 11.30'da yaptıkları açıklamayla, Sabancı'nın tıbbi müdahalelerinin daha etkin yapılması için yoğun bakıma alındığını duyurdu. Saat 11.55'te yapılan ikinci açıklamada da, Sabancı'nın kritik sağlık durumunun devam ettiği, yoğun bakım ünitesinde bir süre daha tıbbi müdahale altında kalacağı bildirildi. 16.30'daki son açıklamada da, "Yoğun bakım servisindeki kritik durumu devam etmekte ve kendisine doktorlar tarafından tüm tıbbi müdahaleler yapılmaktadır" denildi. 
   
   Öğrenciler de oradaydı 
   Sabancı, gün boyu ziyaretçi akınına uğradı. Ancak ünlü işadamını göremeyen ziyaretçiler aileyle görüşüp bilgi aldılar. 
   Ziyaretçiler arasında Doğan Holding Yönetim Kurulu Başkanı Aydın Doğan ile eşi Sema Doğan, Doğan Medya Grup Başkanı Mehmet Ali Yalçındağ, iş dünyasından Cem - Ümit Boyner, Semahat Arsel, Tuncay Özilhan, Yılmaz Ulusoy, Kadir Has, Zeynel Abidin Erdem, Kemal Şahin sanatçılar Hülya Avşar, Adnan Şenses, Tekin Akmansoy, DİSK Genel Başkanı Süleyman Çelebi vardı. Sabancı Anadolu Meslek Lisesi'nden bir grup öğrenci de Sakıp Sabancı'yı ziyaret için Amerikan Hastanesi'ne gitti. 
   
   Ailesi çok üzgün    Aydın Doğan ziyaret çıkışında sorular üzerine, "Allah'tan ümit kesilmez, inşallah iyi olur. Bir şey olmasını hiç temenni etmem. Kendisi Türk iş aleminin önemli bir adamıdır" dedi. Zeynel Abidin Erdem ise Sabancı'nın kimseye gösterilmediğini belirterek, "Gönlümüz, ağalığımıza devam etmesinde. Böyle bir şeye dayanamıyoruz" diye konuştu. Sabancı'nın 30 yıllık dostu ve arkadaşı olduğunu belirten Tekin Akmansoy da, "Eşi 
   Türkan Hanım ve ailesi son derece üzgün. Hayat mücadelesi vermeye devam ediyor" dedi. Kadir Has ise, "Sabancı kolay kolay memlekete gelmeyecek bir insan. Allah'tan acil şifalar diliyorum" dedi. 
   
   Türk doktorlara emanet...    Sakıp Sabancı'nın kızı Sevil Sabancı, babası için Amerika'dan getirttikleri doktorun geri döndüğünü belirterek, "Sakıp Bey Türk hekimlerine emanet edilmiştir" dedi 
      İSTANBUL Milliyet 
   Dün akşam üstü Amerikan Hastanesi'nin önünde gazatecilere açıklama yapan Sevil Sabancı, Sakıp Sabancı'nın hayatta ve bilincinin açık olduğunu söyledi. Sevil Sabancı yaptığı açıklamada, "Durumu kritik de olsa yoğun bakımda. Elini tuttuğumuzda bize tepki veriyor. Bilinci açık. Yanına gittiğimizde reaksiyon veriyor" dedi. 
   Sevil Sabancı, Amerika'dan bir doktor getirttiklerini ve bu doktorun bir gün kalıp geri döndüğünü belirterek, "Esas doktorlarımız Türkiye'de. Sakıp Bey, Türk hekimlerine emanet edilmiştir" dedi. 
   
   'Rahatsızlığı karaciğerinden' 
   Sabancı Holding Sakıp Sabancı'nın sağlık durumuyla ilgili gelişmeleri gün boyunca yaptığı basın açıklamalarıyla duyurdu. Holdingden yapılan son açıklamada Sakıp Sabancı'nın 2003 yaz aylarında böbrek tümörü teşhisi ile ameliyat olduğu böbreğinin birinin alındığı hatırlatılarak, son olarak üç hafta önce ciddi bir soğuk algınlığı ile başlayan rahatsızlığı sırasında yapılan tetkiklerde atipik pnomoni tespit edilerek, hastaneye yatırıldığı kaydedildi. 
   Açıklamada, şöyle denildi "Bu arada gelişen karaciğer yetersizliği ciddi boyutlara ulaşmış ve buna böbrek yetersizliği de eklenmiştir. Bu tablo ile Sakıp Sabancı dün yoğun bakım ünitesine alınmıştır. Kritik konumunu muhafaza eden Sakıp Sabancı'ya gerekli tüm tıbbi müdahaleler burada sürdürülmektedir." 
   Sabancı'nın sağlık durumu tnn.net web sayfasında da düzenli olarak duyuruldu. 
   
   Adana ve Kayseri'de şifa duası yapıldı       OKTAY ENSARİ - DEMET ÖZTÜRK Kayseri 
   Sabancı Holding Yönetim Kurulu Başkanı Sakıp Sabancı'nın sağlığına kavuşması için doğduğu babaocağı Kayseri'nin Erciyes dağı eteklerindeki Akçakaya köyü ile uzun süre yaşadığı Adana'da dualar edildi. Talas İlçesi'ne bağlı Akçakaya Köyü'ndeki Sabancı Caddesi'nde bulunan Sakıp Sabancı'nın çocukluğunun geçtiği ancak 10 yıldır uğramadığı çifte aslanlı konak dün köylülerin akınına uğradı. Cuma namazından çıkan köy sakinleri konağa giderek, Sakıp Sabancı'nın sağlığına kavuşması için dua etti. 
   Adana'daki Sabancı Merkez Camii'nde de cuma namazı öncesi Müftü Mehmet Barış vaazını tamamlayıp dua ederken, Sakıp Sabancı için de şifa dileğinde bulundu. 
   
   Son mektubu Sarıgül'e    Şişli Belediye Başkanı Mustafa Sarıgül, Sakıp Sabancı'yı Amerikan Hastanesi'nde ziyaretinin ardından gazetecilere yaptığı açıklamada, "Aletlere bağlıydı ancak beni tanıdı" dedi. Sarıgül, Sakıp Sabancı'nın hastaneden bir mektup yazarak, kendisini seçimlerden dolayı kutladığını kaydederek, "Önceki gün aldığım mektupla 'Son mektubumu sana yazdım' dedi" diye konuştu. İşadamı Erdoğan Demirören de, tıbbın her türlü imkanlarının kullanıldığını ve zamana ihtiyaç olduğunu dile getirdi. Çok sayıda ziyaretçi arasında, işadamı Ahmet Nazif Zorlu, eski bakanlardan Cahit Aral ve Nevzat Ayaz da yer aldı. 
   
   
</TEXT>
</DOC>
