<DOC>
<DOCNO> 211843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/spor/spo03.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ligin ardından kupa trenini de kaçırdı 
</HEADLINE>
<TEXT>
   AL KARTAL'I, VUR ASLAN'A 0-5 
   Siyah-Beyazlı ekip, zorlu deplasmanda da komadan çıkamadı, Türkiye Kupası'nı çeyrek finale yükselemeden noktaladı, ev sahibi adeta şov yaptı 
   Galatasaray, Çaykur Rize önünde sezonun en ağır yenilgisini aldı. Mondragon'un kırmızı kart gördüğü maçta konuk ekibi Duro 2 , Okan 2 ve Zafer tura taşıdı 
      
   90 DAKİKA 
   ERHAN TELLİ 

   Büyük takımlar, büyük camialara, büyük başkanlara, büyük yöneticilere, büyük hocalara ve büyük futbolculara sahip oldukları için büyüktürler ve hep o büyüklük içinde hareket ederler. 
   Bu büyük takımlar, 90 dakikanın içinde her olayla ve her durumla karşı karşıya gelebileceklerini iyi bilir ve önlemlerini ona göre alırlar. 10 kişi de kalsalar, 9 kişi de oynamak durumunda olsalar, asla pes etmezler, hele hele kendilerinden üç gömlek daha zayıf bir takımdan asla 5 gol yiyip, sahada rezilleri oynamazlar. 
   Bu büyük takım oyuncuları sahada her şartta onurları için mücadele ederler, yenilseler bile yeşil sahayı başları dik bir biçimde terk ederler. Ama maalesef dün gece Rizespor'a farklı yenilerek Türkiye Kupası'na veda eden Galatasaray'da, bu özelliklerin hiçbiri yoktu. 
   Daha maçın hemen başında, birinci dakika bitmeden Rumen forvet Bratu öyle bir gol kaçırdı ki, bu soğukta maçı izlemeye gelen yaklaşık 2 bin vefalı Galatasaray taraftarının yüreği adeta cız etti. Bu pozisyon maçın kader anını oluştururken, kırılma noktası ise 14. dakikada Mondragon'un kırmızı kart görerek oyun dışında kaldığında yaşandı. Rize atağını kesmek isteyen Mondragon, ceza alanı dışına çıkıp, Okan'dan önce meşin yuvarlağa dokunup, dışarı atmak istedi. Bu sırada da yerde kaldı. Yardımcı hakeme faul beklentisiyle itiraz eden Kolombiyalı kaleci, küfür ettiği gerekçesiyle kırmızı kartla oyun dışında kaldı, Galatasaray 10 kişi devam etmek zorunda kaldı. 
   Terim zorunlu bir değişiklik yapıp, Volkan'ı oyundan alarak Mehmet Bölükbaşı'nı kaleye geçirdi. Bu dakikadan sonra 20'de Ümit Karan, 33'te Petre, 34'te Tamas ile girdiği pozisyonlardan sonuç alamayan Galatasaray, 39'da Duro'nun ayağından gelen gole engel olamadı. Arnavut yıldız, aşırtma bir vuruşla topu filelere göndererek takımını öne geçirdi 0 - 1. 
   45'te Serkan'ın sert şutu direkten dönünce ilk yarı bu skorla tamamlandı. 
   İkinci yarıda Ümit Karan'ın yerine Hakan Şükür'ü oyuna alan Fatih Terim, yine istediği oyunu yakalayamadı. Son oyuncu değişikliğini 66'da Bratu'yu çıkarıp, Ayhan'ı oyuna alarak yapan Galatasaray, 68. dakikada Batista'nın sakatlanarak oyunu terk etmesiyle 9 kişi kaldı. Bu dakikadan sonra ataklarını sıklaştıran Rizespor, 71'de Okan ile skoru ikiye taşıdı. 78'de Duro ile üçüncü golünü bulan konuk ekip, benzer pozisyonlardan girdiği ataklarla 85'te Zafer ile durumu 4-0 yaptı. 88'de de Okan'ın ayağından maçın skoruna ulaştı 5-0 
   
   'Futbolda böyle şeyler olabilir'    
   Terim'den savunma 
   GALATASARAY Teknik Direktörü Fatih Terim, Rize karşısında çok erken 10 kişi kalmalarının faturasını ödediklerini dile getirdi. Tecrübeli teknik adam, "Futbolda böyle şeyler olabilir. Netice itibarıyla elendik. Bu kadar olumsuzlukların bir arada yaşanabileceğini kimse bilemezdi. Batista çıktıktan sonra ikinci gol geldi. 70. dakikadan sonrası zaten futbol değildi" dedi. 
   
   'Takibe devam' 
   TERİM, bu mağlubiyeti unutmaya mecbur olduklarını dile getirdi. Tecrübeli hoca şunları söyledi "Başta UEFA olmak üzere kalan ne varsa onu kovalamaya devam edeceğiz. Ümit'i oynattım çünkü bizim futbolcumuz. 7 Şubat'a kadar süre tanıdım. Hakan 1.5 ay yoktu, bu yüzden Ümit'e şans verdim. Mondragon'un kırmızı nedeniyle ceza alıp almayacağını yönetim tebliğ eder." 
   
   Maçın hakemi 
   BÜLENT Uzun, Olimpiyat Stadı'nda şiddetli rüzgar ve ağır zeminde oynanan maçta, az hatalı bir yönetim gösterdi. Maçın ilk yarısında, Galatasaray kalecisi Mondragon'a kırmızı kart gösterdiği pozisyonda, yardımcısının uyarısını dinledi. Pozisyonları yakından takip eden Uzun'un, karşılaşmanın kaderini etkileyecek önemli bir hatası yoktu. 
   
   Mondi'nin isyanı 
   MONDRAGON kendisine yapılan faulün verilmemesi üzerine yan hakeme küfür edince, kırmızı kart gördü. Yan hakemin üzerine yürüyen Kolombiyalı kaleci, "Allah Allah hoca" diye bağırarak tepkisini sürdürdü. Bu arada dördüncü hakemin, Terim'e, "Mondragon'un atılma sebebi küfür" dediği öğrenildi. 
   
   Rüzg r şoku 
   OLİMPİYAT Stadı'nın açık tribününe kuzeyden esen rüzg r nedeniyle panel yaptıran yönetim, ters köşeye düştü. İstanbul'daki lodos, rüzgarın bu kez ters açıdan esmesine neden oldu ve futbolu yine olumsuz etkiledi. 
   
   Batista tehlikesi 
   ÇAYKUR Rizespor maçının 68. dakikasında sakatlanan ve takımını 9 kişi bırakan Batista'nın dün gece MR'ı çekildi. Brezilyalı oyuncunun sağ diz iç yan bağlarında yırtık tespit edildi. Ameliyat olması durumunda sezonu kapatacak olan Batista için son karar bugün verilecek. 
   
   
   
   
</TEXT>
</DOC>
