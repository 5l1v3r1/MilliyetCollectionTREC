<DOC>
<DOCNO> 206769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun31.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır Tanımayan Gazeteciler Örgütü "2003 basın için kara yıl" 
</HEADLINE>
<TEXT>

     Merkezi Paris'te bulunan Sınır Tanımayan Gazeteciler Örgütü RSF , 2003'ün basın özgürlüğü açısından ''kara bir yıl'' olduğunu bildirdi. 
     Dünyada 2003 yılında, 42 gazetecinin öldürüldüğü, 766 gazetecinin gözaltına alındığı hatırlatılan RSF açıklamasında, 1.460 gazetecinin saldırıya uğradığı veya tehdit edildiği, 501 basın yayın kuruluşununsa geçen yıl sansüre maruz kaldığı belirtildi. 
     Açıklamada, 2002 yılında ölen gazeteci sayısının 25, gözaltına alınan gazeteci sayısının 692, saldırıya uğrayan veya tehdide maruz kalan gazeteci sayısının 1.420, sansüre uğrayan basın yayın kuruluşu sayısınınsa 389 olduğu hatırlatıldı ve ''son bir yıl içinde ortaya çıkan tablonun endişe verici olduğu'' vurgulandı. 
     1995 yılından bu yana, ilk defa öldürülen gazeteci sayısının geçen yıl 42'ye çıktığına dikkat çekilen açıklamada, sansüre uğrayan basın yayın kuruluşlarının sayısının da 2003'de yine rekor seviyeye ulaştığı bildirildi. 
     Açıklamada, ''11 Eylül terör saldırılarından sonra, bazı ülkelerin terörle mücadele gerekçesiyle basın özgürlüğüne darbe vurdukları'' yorumu yapıldı. 
     
</TEXT>
</DOC>
