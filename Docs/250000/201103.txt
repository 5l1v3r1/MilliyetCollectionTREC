<DOC>
<DOCNO> 201103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun28.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuldan kaçıp suç işleyenlere hücre cezası 
</HEADLINE>
<TEXT>

     Hollanda'nın Twente bölgesinde, orta dereceli okul öğrencilerinin, okuldan kaçarak suç olaylarına karışmalarını önlemek için, bu öğrencilere kısa süreli hücre cezası verilmesi yönünde pilot uygulama başlatılacak. 
     1 Ocak 2004'den itibaren başlatılması planlanan uygulama kapsamında, okuldan kaçtığı ve bu sırada herhangi bir suça karıştığı ya da soruna yol açtığı belirlenen 12-16 yaş arasındaki öğrenciler, ıslahevlerinde birkaç haftaya kadar hücre cezasına çarptırılabilecek. 
     Almelo Savcılığı'ndan yapılan açıklamada, uygulamanın deneme olarak başlatılacağı, okuldan kaçan öğrencilerin doğrudan cezaya çarptırılmayacağı, önce uyarılacağı, birkaç haftaya kadar koşullu çalışma cezası verileceği, ancak okuldan kaçmayı sürdürmesi ve kriminal çevrelere gittiğinin görülmesi halinde, son çare olarak ıslahevlerinde hakim kararıyla hücre cezasına çarptırılacağı belirtildi. 
     Savcılığa göre, planlanan uygulama, esas olarak öğrencilere, okuldan kaçmaları durumunda başına nelerin gelebileceğini önceden göstermeyi, onlara bu konuda bir işaret vermeyi amaçlıyor. 
     Hollanda'da halen, öğrenim zorunluluğunu öngören yasa çerçevesinde, okuldan kaçtığı bildirilen öğrencilere 2,50 ile 2250 euro arasında değişen miktarda para cezası verilebiliyor. 
     
</TEXT>
</DOC>
