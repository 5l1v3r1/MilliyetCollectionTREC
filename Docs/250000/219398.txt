<DOC>
<DOCNO> 219398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yasam/ayas.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin'in kaderi yarın belli olacak 
</HEADLINE>
<TEXT>

   Polonyalı Agnieszka, Türk sevgilisinin kızları Yasemin'i kaçırdığını iddia ediyor. Baba Naci Torlak Belçika'da mahk m oldu. Şimdi gözler yarın sonuçlanacak Konya'daki davada... 
      
   Belçika'ya işçi olarak gelen Naci Torlak adlı Türk'ün Polonyalı bir kadınla yaşadığı ilişki sonucu dünyaya gelen kız çocuğunun akıbeti, Konya Sarayönü Asliye Hukuk Mahkemesi'nde yarın karara bağlanacak. 
   Belçika'nın Anvers kentine işçi olarak çalışmaya giden Naci Torlak'ın Agnieszka Pieckowka ile yaşadığı ilişki sonucu 16 Ocak 2000'de bir kız çocuğu dünyaya geldi. Daha sonra Torlak'ın Türkiye'de Zekiye Torlak ile evli olduğunu öğrenen Pieckowka, Torlak'tan ayrıldı. 
   Bunun üzerine Naci Torlak, 3 Mart 2001'de, Yasemin'i Konya'nın Sarayönü ilçesine kaçırdı. Polonyalı annenin polise başvurarak dava açması üzerine Anvers Ağır Ceza Mahkemesi, 2 Şubat 2004'te Torlak'a 'çocuk kaçırma' suçundan 5 yıl hapis ve para cezası verdi. Belçika'da hemen tutuklanması kararlaştırılan Torlak ise temyize gitti. 
   
   Başkonsolosla baskın 
   Polonya İstanbul Başkonsolosu Lech Fascza'nın çocuğunu aramasında kendisine yardımcı olduğunu belirten anne Pieckowka, "Birlikte Konya'ya giderek jandarmanın yardımıyla Naci Torlak'ın babasının evine iki kez baskın düzenledik. Yasemin'in giysisi ve çocuk arabasını bulduk. Ama Torlak Ailesi Yasemin'in Türkiye'de olmadığını iddia etti" diye konuştu. 
   Ziyaret sırasında Torlak'ın başkonsolosa saldırmaya çalıştığını belirten Pieckowka, şunları söyledi "Hiçbir şey elde edemeyince 2 Türk'ün de yardımıyla türban takıp Naci Torlak'ı uzaktan izledim ve Konya otogarında kızım Yasemin'i aracın içinde gördüm. Aramızda çıkan tartışma sonucu Naci Torlak bana saldırdı. Başımı kaldırıma çarptım ve hastaneye kaldırıldım. Çok yıprandım. Üç kez Türkiye'ye gittim." 
   
   
</TEXT>
</DOC>
