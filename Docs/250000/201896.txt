<DOC>
<DOCNO> 201896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/ekonomi/eko02.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Asgari ücrette dengeler gözetilecek 
</HEADLINE>
<TEXT>

   Bakan Babacan, asgari ücretle ilgili düzeltmenin rekabet gücü ve özel sektördeki maliyet yapısını dengede tutacak bir şekilde yapılacağını söyledi 
      ANKARA Milliyet 
   
   Devlet Bakanı Ali Babacan, yılbaşından geçerli olacak yeni asgari ücret belirlenirken, Türkiye'nin rekabet gücü ve özel sektörün maliyet yapısını dengede tutan bir anlayışla hareket edeceklerini belirtti. 
   Babacan, Türkiye Odalar ve Borsalar Birliği TOBB tarafından düzenlenen 'İrlanda mucizesi' konulu toplantıdan ayrılırken gazetecilerin sorularını yanıtladı. 
   
   'Farklı dengeler var' 
   Bir gazetecinin asgari ücret tespit komisyonu toplanmadan 350 milyon rakamının telaffuz edildiğini söylemesi üzerine Babacan, "Bu konudaki çalışmalar devam ediyor. Çalışmaların ortasında ben açıklama yapmayı doğru bulmuyorum. Burada çok farklı dengeler var" dedi. 
   Babacan, yeni yılda SSK ve Bağ - Kur emeklilerine bir zam yapılıp yapılmayacağına ilişkin soru üzerine de çalışmaların devam ettiğini kaydetti. 
   
   Kötü sürpriz yok    'İrlanda Mucizesi Efsane mi, Gerçek mi ' konulu panelin açılışında yaptığı konuşmada da hükümetin altı ay veya bir yıl sonra yatırımcıların karşısına olumsuz bir sürprizle çıkacağına yönelik endişe duyulmamasını isteyen Babacan, "Biz yerli olsun, yabancı olsun hiçbir yatırımcıyı şaşırtmayacağız" dedi. Babacan, hükümetin politikalarını şeffaflıkla ve mümkün olduğunca bütün detaylarıyla ortaya koymaya devam edeceğini söyledi. 
   
   Emekliye 50 milyon zam    Başbakan Tayyip Erdoğan'ın talimatıyla, SSK ve Bağ - Kur emeklileri maaş artışı için Başbakanlık, Çalışma ve Maliye bakanlıkları ile Hazine'nin yürüttüğü çalışmalarda 'en çok 50 milyonluk artış' formülü üzerinde duruluyor. Bunun bir kısmının zam bir kısmının iyileştirme olarak yansıtılabileceği belirtiliyor. 
   
   Kronik işsizlikte üçüncüyüz    OECD verilerine göre Türkiye'deki işsizlerin yüzde 29.6'sını 12 ay ve daha uzun süredir işsiz. Türkiye, uzun dönemli işsizlerin payında OECD ülkeleri içinde üçüncü sırada yer alıyor. Kronik işsizlerin payında İtalya, yüzde 59.2 ile başı çekiyor. Bu ülkeyi yüzde 47.9 kronik işsiz oranıyla Almanya izliyor. 
   
   
</TEXT>
</DOC>
