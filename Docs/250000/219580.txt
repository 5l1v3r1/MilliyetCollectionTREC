<DOC>
<DOCNO> 219580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur15.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüleburgaz'da 'AIDS' paniği... 
</HEADLINE>
<TEXT>

     Kırklareli'nin Lüleburgaz İlçesi'nde, jandarma tarafından fuhuş operasyonunda gözaltına alınan Moldova uyruklu iki kadından birinde AIDS ve Hepatit-C, diğerinde ise Hepatit-B virüsüne rastlandı. Kesin sonuç için kan örnekleri İstanbul'a gönderilirken, jandarma kadınlarla ilişkiye giren kişilerin tespiti için çalışma başlattı. 
     AA muhabirinin edinilen bilgiye göre, Lüleburgaz İlçe Jandarma Komutanlığı ekipleri, D-100 karayolundaki bazı tesislerde fuhuş yapıldığı ihbarı üzerine, mahkemeden alınan izinle arama yaptı. 
     Söz konusu tesislerde fuhuş yaptığı belirlenen Moldova vatandaşı İnna G. ile Svetlar D, sağlık kontrolünden geçirilmek üzere Lüleburgaz Hastanesi'ne götürüldü. Hastanede yapılan testlerde İnna G'de AIDS ve Hepatit-C, Svetlar D'de ise Hepatit-B virüsü tespit edildi. 
     Bu sonuçlar üzerine, İl Sağlık Müdürlüğü'nce, kan örnekleri İstanbul Deri ve Zührevi Hastalıklar Hastanesi'ne gönderildi. 
     Yetkililer, İstanbul'dan gelecek rapora göre kesin sonucun belirleneceğini belirterek, şunları kaydettiler 
     ''Moldovalı kadınların yakalandığı tesisler daha önce Lüleburgaz Fuhuşla Mücadele Komisyonu'nun kararıyla 45 gün kapatılmıştı. Tesisler açıldıklarından kısa süre sonra yeniden fuhuş yapıldığının belirlenmesi üzerine, buraya baskın düzenlendi. Yakalanan kadınlardan birinde hastanede yapılan tahlillerde AIDS ve Hepatit-C virüsüne rastlanıldı. Kesin tanı İstanbul'da konulacak. Sonuç gelene kadar, tesislerin kayıtları incelenerek, kadınlarla ilişki kuran erkekler belirlenmeye çalışılıyor.'' Bu arada, Moldovalı kadınların hastalık taşıdıklarının kesinleşmesi halinde fotoğraflarının basına verilerek, bu kişilerle ilişkiye giren erkeklerin sağlık kuruluşlarına başvurmalarının da sağlanacağı kaydedildi. 
     Kırklareli Valisi Ali Serindağ AA muhabirine yaptığı açıklamada, kesin tanının İstanbul'dan gelecek sonuca göre belli olacağını belirterek, ''Henüz kesinleşmiş bir şey yok. Ancak buradaki tahlillerde o sonuçlar alındı. İstanbul'dan gelecek tahlil sonuçlarına göre gerekirse açıklama yapacağız'' dedi. 
     Serindağ, hastalık taşıdıkları belirlenen kadınların İstanbul Karaköy Gümrüğü'nden sınır dışı edildiklerini de bildirdi. 
     
</TEXT>
</DOC>
