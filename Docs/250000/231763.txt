<DOC>
<DOCNO> 231763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur01.html </URL>
<DATE> 2004/04/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Polisin ''belalısı'' tutuklandı 
</HEADLINE>
<TEXT>

     İzmir'in Karşıyaka İlçesi'nde park halindeki otomobillerden hırsızlık yaparken, kendisini yakalamaya çalışan bir polisi bıçaklayan, iki polis memurunu da ''ısıran'' sabıkalı hırsız tutuklandı. 
     Alınan bilgiye göre, dün geceki olayda, Karşıyaka Bostanlı'da park halindeki otomobillerden hırsızlık yapmaya çalışan Mustafa Kemal Yılmaz 24 , kendisini yakalamak isteyen polis Şinasi Bor'u 32 sol bacağından bıçakladı. Bunun üzerine Bor, tabancayla hırsızı sağ ayağından yaraladı. 
     Karşıyaka Devlet Hastanesi'ne kaldırılan Yılmaz, sedye üzerinde Karşıyaka Devlet Hastanesi'nde görevli polis memuru Halil Yancı'yı 38 kolundan, Bostanlı Karakolu'nda görevli polis Hikmet Erdoğan'ı da parmağından ısırdı. 
     Tedavisi tamamlandıktan sonra, hakkında düzenlenen evrakla Karşıyaka Adliyesi'ne gönderilen Yılmaz, çıkartıldığı nöbetçi mahkeme tarafından tutuklanarak cezaevine konuldu. 
     Yılmaz'ın olay anında uyuşturucu hap aldığı, poliste de hırsızlık suçundan ''çok sayıda sabıkasının'' bulunduğu belirtildi. 
     
</TEXT>
</DOC>
