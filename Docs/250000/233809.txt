<DOC>
<DOCNO> 233809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko04.html </URL>
<DATE> 2004/04/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
FED Başkanı Greenspan Faizler bir noktada artacak 
</HEADLINE>
<TEXT>

     ABD Merkez Bankası Başkanı Alan Greenspan, ABD'nin ekonomik toparlanmasının iyi bir ivme yakaladığını ve bir noktada kısa vadeli faiz oranlarının artırılacağını bildirdi, ancak zaman vermedi. 
     Greenspan, konuya ilişkin Kongrede yapacağı konuşmanın medyaya dağıtılan metninde, ''İleriye baktığımızda sağlam bir ekonomik büyümenin sağlanması beklentileri iyi görünüyor. Daha önce belirttiğim gibi, enflasyonun artmasına yönelik baskıların engellenmesi için federal fon oranları, belli bir noktada artmalı'' dedi. 
     Alan Greenspan, bu sözleriyle ABD'nin gelecek dönemde faiz oranlarını arttıracağına ilişkin son günlerdeki en kesin açıklamasını yaptı. 
     Bu arada, Uluslararası Para Fonu'nun IMF yayınladığı Dünyanın Ekonomik Görünümü raporunda ABD'nin faiz oranlarını artırmadan önce, dünya piyasalarını bu gelişmeye hazırlaması istendi. 
     Raporda, ''ABD Merkez Bankası'nın faiz oranlarını artırmaya ihtiyaç duyacağı zaman yaklaşıyor olabilir. Gelecekteki böyle bir adıma karşı altyapının hazırlanmasına devam edilmeli'' denildi. 
     ABD'de bankalar arası 1 gecelik işlemlerde faiz oranları, uzun süredir 1958'den bu yana en düşük düzey olan yüzde 1 oranında seyrediyor. Ancak vergi indirimleriyle desteklenen önlemler sonucu ekonominin toparlanmaya başlamasıyla birlikte ABD Merkez Bankası'nın yaz aylarında faiz oranlarını artırabileceği yönünde son günlerde beklenti oluştu. 
     
</TEXT>
</DOC>
