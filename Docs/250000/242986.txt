<DOC>
<DOCNO> 242986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy18.html </URL>
<DATE> 2004/05/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Anayasa Mahkemesi'nden Unakıtan'a kötü haber 
</HEADLINE>
<TEXT>

     Anayasa Mahkemesi, Vergi Barışı Yasası'na yönelik başvuruyu reddetti. 
     Anayasa Mahkemesi Ankara 8. Ağır Ceza Mahkemesi'nin Vergi Barışı Yasası'na yönelik itirazını görüşmek üzere toplandı. Anayasa Mahkemesi, daha önce sahtecilik yapanların da Vergi Barışı Yasası kapsamına alınmasına yönelik itiraz başvurusunu oybirliğiyle reddetti. 
     Yerel mahkeme, Vergi Barışı Yasası'ndaki "sahte evrak düzenleme gerekçesiyle vergi affından yararlandırılmaları" düzenleyen ifadelerin iptalini istemişti. Bu talep Maliye Bakanı Kemal Unakıtan'ı da yakından ilgilendiriyordu. 
     Yargıtay 11. Ceza Dairesi, Maliye Bakanı Unakıtan'ın daha önce yöneticiliğini yaptığı Albaraka Türk'ün sahte belge kullandığı gerekçesiyle şirketin vergi affından yararlandırılamayacağını kararlaştırmıştı. 
     
     MOTORLU TAŞITLAR İÇİN MALİYE DİNLENECEK 
     CHP Grup Başkanvekilleri Ali Topuz ve Haluk Koç'un 121 milletvekili adına Anayasa Mahkemesi'ne taşıdığı 5035 Sayılı "Bazı Kanunlarda Değişiklik Yapılması hakkında Kanun"u esastan inceledi. 
     Anayasa Mahkemesi Başkanvekili Haşim Kılıç, "daha derinlemesine inceleme" yapılabilmesi için Haziran ayında başvurunun yeniden gündeme alınacağını bildirdi. Kılıç'ın verdiği bilgiye göre, Haziran ayında yasaya yönelik Maliye Bakanlığı yetkilileri de dinlenecek. CHP, söz konusu yasa ile Motorlu Taşıtlar Yasası'nın 5'inci maddesinde yapılan otomobil, kaptıkaçtı, arazi taşıtları ve benzerlerine yönelik yapılan vergi tarifesi değişikliğinin iptali ve yürürlüğünün durdurulmasını istiyor. 
     
     EVLAT EDİNDİRME 
     Anayasa Mahkemesi, Köyceğiz Asliye Hukuk Mahkemesi'nin Türk Medeni Yasası'nın evlat edinme koşullarını düzenleyen maddelerine yönelik itiraz başvurusunun ilk incelemesini tamamlayarak, esastan görüşmeye başladı. 
     Yerel mahkeme, Türk Medeni Yasası'nın eşlerin birlikte evlat edinmesini düzenleyen 306'ncı maddesine itirazda bulunuyor. Yasanın bu maddesi, eşlerin, ancak birlikte evlat edinebileceklerini, evli olmayanların birlikte evlat edinemeyeceğini düzenliyor. Yasa, ayrıca evlat edinmek isteyen eşlerin en az 5 yıldan beri evli olmaları veya 30 yaşını doldurmuş bulunmaları gerektiğine hükmediyor. Yasaya göre, eşlerden biri, en az 2 yıldan beri evli olmaları veya kendisinin 30 yaşını doldurmuş bulunması koşuluyla diğerinin çocuğunu evlat edinebiliyor. Yerel Mahkeme, Medeni Yasa'nın tek başına evlat edinme koşullarını düzenleyen 307'nci maddesine de itirazda bulundu. Yasanın bu maddesi, 30 yaşını doldurmuş olan eşin, diğer eşin ayırt etme gücünden sürekli olarak yoksunluğu veya 2 yılı aşkın süreden beri nerede olduğunun bilinmemesi ya da mahkeme kararıyla 2 yılı aşkın süreden beri eşinden ayrı yaşamakta olması yüzünden birlikte evlat edinmesinin mümkün olmadığını ispat etmesi halinde, tek başına evlat edinebileceğine hükmediyor. 
     
</TEXT>
</DOC>
