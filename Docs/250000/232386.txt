<DOC>
<DOCNO> 232386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonyas03.html </URL>
<DATE> 2004/04/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
''Terminatör'' valilikte kadrolaşıyor 
</HEADLINE>
<TEXT>

     Sinema dünyasının ''ünlü'' valisi Arnold Schwarzenegger, ''kadrolaşma'' hareketine girişti. Schwarzenegger'in California Valiliği bünyesindeki film komisyonuna iki yakın dostu Clint Eastwood ile Danny DeVito'yu getirmesi tepki çekti. 
     Internetteki ''empireonline'' sitesinin haberine göre, siyasete atılmasına rağmen hala eski günlerini unutamayan California Valisi Arnold Schwarzenegger, Hollywood hasretini gidermek için dostlarını yanına getirmeye karar verdi. 
     Valilik bünyesindeki film komisyonuna iki yakın arkadaşını atamakla işe başlayan ''emekli aktör'', ''Twins'' ve ''Junior'' filmindeki rol arkadaşı Danny DeVito ve yakın dostu Clint Eastwood'u komisyona aldı. 
     Eyalet politikacılarına film endüstrisiyle ilgili tavsiyelerde bulunan komisyona getirilen iki Hollywood ünlüsünün yanı sıra üç yeni üyenin de önümüzdeki günlerde atamasının yapılması bekleniyor. 
     Arnold Schwarzenegger'in ''Predator'' ve ''Commando'' adlı filmlerde rol aldığı Bill Duke'u da üyeliğe getirmek istediği ifade edildi. 
     Schwarzenegger, eyalet seçmeninin yüzde 48.7'sinin oyunu alarak 9 Ekim 2003'te California Valisi seçilmişti. 
     
</TEXT>
</DOC>
