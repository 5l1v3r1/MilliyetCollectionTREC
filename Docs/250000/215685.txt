<DOC>
<DOCNO> 215685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun24.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Times ''İmtiyazlı ortaklık önerisi Almanya'da kavga çıkaracak'' 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel'in Türkiye'nin AB üyeliğine karşı çıkarak ortaya attığı ''imtiyazlı ortaklık'' önerisi, İngiliz basınında da yankı buldu. 
     The Times gazetesi, ''bu önerinin Almanya'nın iç siyasetinde yeni bir kavganın başlangıcını oluşturacağı'' yorumunda bulunurken, Ankara'nın da öneriyi düşünmeden geri çevirdiğine dikkati çekti. 
     Ankara'yı tam üyelik yerine böyle bir statüye razı etmeye çalışan Merkel'e karşılık, önümüzdeki günlerde Türkiye'yi ziyaret edecek Almanya Başbakanı Gerhard Schröder'in daha cömert davranmasının beklendiğini belirten The Times, ''Almanya Başbakanı özellikle Türkiye'nin gerçekleştirdiği reformlarla ilgili takdirlerini açıkça ortaya koyacak'' diye yazdı. 
     Almanya'da seçim öncesinde Türkiye'nin AB üyeliği konusunun da önemli bir tartışma konusunu oluşturacağına dair siyasi analistlerin görüşlerine yer veren gazete, Almanya'da yaşayan Türklerin bütün seçimlerin geleceğini biçimlendirme potansiyeline sahip olduğunu kaydetti. 
     Türk seçmenin Başbakan Schröder'in göç yanlısı politikaları nedeniyle bu siyaset adamına daha sıcak baktığını belirten gazete, Başbakan'ın da Türk seçmene güvendiğini yazdı. ''Ancak ortalama Alman seçmen ise Türkiye'nin AB üyeliğine karşı ve Hıristiyan Demokratlar da bu kitleye oynuyor'' ifadesine yer veren gazete, ''Merkel eski patronu Helmut Kohl'ü takip ediyor. Hatırlanacağı gibi o da AB'yi bir Hıristiyan kulübü olarak tanımlamıştı. Ancak onun fikirleri oğlunun bir Türk bankacıyla evlenmesinden sonra değişti'' diye yazdı. 
     Bu arada, Washington'un Alman siyaseti üzerinde Türkiye'nin üyeliği konusunda olumlu bir etki yaratmaya çalıştığını öne süren The Times, özellikle Amerikan politikalarına yakınlığıyla bilinen Hıristiyan Demokratların bu etkiden büyük ölçüde pay aldıklarını kaydetti. 
     Gazete, Merkel'in önerisinin Türkiye ile AB arasında serbest ticaret alanlarının genişletilmesini içerdiğini, bunun adım adım tarım ürünlerini de kapsayabileceğini belirtirken, ''Ancak bu politika Avrupa pazarının Türk işçisine daha yavaş bir ivmeyle açılmasını öngörüyor'' hatırlatmasında bulundu. 
     The Times, Hıristiyan Demokratların özel sohbetlerde asıl kaygılarının Türkiye'nin nüfus büyüklüğü ve yoksulluğu olduğunu dile getirdiklerini öne sürdü. 
     
     ''SIRA AB'DE'' 

     Gazete, aynı sayfada İstanbul'da yapılan halk röportajlarına da yer verdi. 
     Times'a konuşan İstanbullular, Türkiye'nin her türlü fedakarlığı yaptığını, sıranın AB'de olduğunu söylediler ve ''Bizden daha ne tür bir fedakarlık bekliyorlar '' sorusunu yönelttiler. 
     Haberde, CHP Genel Başkan Yardımcısı Kemal Derviş'in görüşlerine de yer verildi. 
     Derviş de, Hıristiyan Demokrat lider Angela Merkel'in önerisinin AB-Türkiye ilişkilerinin bütün olumlu kazanımlarının AB'ye akmasına yol açacak bir öneri olduğunu bildirdi. 
     Kemal Derviş, ''Buna karşılık Türkiye ise bu ilişkinin bütün dezavantajları, sorunları ve sorumluluklarıyla baş başa kalacak ve hiçbir gücü de bulunmayacak'' dedi. 

     
</TEXT>
</DOC>
