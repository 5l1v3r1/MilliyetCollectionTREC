<DOC>
<DOCNO> 239994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko37.html </URL>
<DATE> 2004/05/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Bankalar kur riskini azalttı... 
</HEADLINE>
<TEXT>

     Döviz kurlarında, iç siyasi gerilimler, cari işlemler açığı kaygısı ile ABD Merkez Bankasının FED faiz artırma sinyali bankacılık sektörünü kur riskini azaltmaya yöneltti. Sektör, nisanın son haftasında döviz açığını 1.2 milyar dolara yakın azaltarak 649 milyon dolarla son üç ayın en düşük noktasına indirdi. 
     Bankacılık Düzenleme ve Denetleme Kurumunun, Bankalar Gözetim Sistemi geçiçi verileri döviz piyasalarında son haftalarda yaşanan dalgalanmalarda, kurlardaki yükselişten endişeye kapılan bankacılık sektörünün, hızla döviz pozisyonu kapatmaya yöneltmesinin de büyük etkisi olduğunu gösteriyor. 23 Nisan itibariyle açık pozisyonunu 1 milyar 802 milyon dolara kadar çıkararak bu yıl içerisindeki ikinci en yüksek noktaya yükselten bankalar, 23-30 Nisan haftasında 1 milyar 155 milyon dolar azalttı. 
     Bu gelişmeden sonra özel bankaların 23 Nisan'da 1 milyar 569 milyon dolara kadar yükselen döviz açığı 927 milyon dolara 
     kadar azalırken, yabancı mevduat bankaları ise 337 milyon dolar olan açıklarını 7 milyon dolar fazlaya dönüştürdüler. Kalkınma ve yatırım bankaları da 104 milyon dolarlık açıklarını kapattı ve 38 milyon dolar fazlaya döndüler. Kamu mevduat bankalarının 192 milyon dolar olan döviz fazlası 204 milyon dolara, TMSF bünyesindeki bankaların fazlası ise 15 milyon dolardan 30 milyon dolara yükseldi. Böylece sektörün döviz pozisyon açığı 649 milyon dolarla 20 Mart 2004'ten bu yanaki en düşük düzeyine geriledi. Bankaların 2000 yılı sonunda 14 milyar 5 milyon dolara kadar yükselen bilanço içi döviz pozisyon açığı, 2001 krizinde önemli bir rol oynamış ve sektördeki bir çok bankanın batışında etkili olmuştu. Bankacılık sektörünün 2001 yılında yaklaşık 10 milyar dolar zarar etmesine de yol açan söz konusu döviz açığı, 2001 sonunda 1 milyar 588 milyon dolara inmişti. Bu düşüş büyük ölçüde Hazinenin, iç borç takası sırasında bankaların sahip olduğu Türk Lirası iç borçlanma kağıtları alınarak yerine dövize endeksli iç borçlanma kağıtları verilmesiyle sağlanmış, bir ölçüde sektörün açık pozisyonunu Hazine üstlenmişti. Sektörün döviz açığı 2002 sonunda 551 milyon dolara, 2003 sonunda ise 20 milyon dolara inmişti. 2003 yılında döviz kurlarında yaşanan düşüşe ve yüksek faiz oranlarına rağmen kur riski almaktan uzak duran bankacılık sektörü bu eğilimini bu yıl başından itibaren bozmaya başlamıştı. Sektör döviz açığını ocak sonunda 409 milyon dolara, şubat sonunda 1 milyar 634 milyon dolara, mart sonunda ise 1 milyar 901 milyon dolara çıkardı. 

ANKA 
     
</TEXT>
</DOC>
