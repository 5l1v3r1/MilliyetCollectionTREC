<DOC>
<DOCNO> 237063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/magazin/amag.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özlem Tekin 'sil baştan'.. 
</HEADLINE>
<TEXT>


ABD'ye yerleşen rock müziğin çılgın kızı, başrol oynadığı Kanal D'nin yeni dizisi 'Sil Baştan'da olduğu gibi, Türkiye'de yeni bir 'hayata' başladı 

Deniz Altuntaş 

Kanal D'nin ilk bölümüyle büyük ilgi gören yeni dizisi 'Sil Baştan'da Hale Soygazi ve Ceyda Düvenci ile başrol oynayan rock müziğin 'çılgın kızı' Özlem Tekin, Türkiye'ye tatil için gelip kalmaya karar verdiğini söyledi. Tekin'le oyunculuğu, müzik çalışmalarını ve son aşkını konuştuk. 

'Sil Baştan'da bir varoş kadınını canlandırıyorsunuz. Rolü kabul ederken tereddüt ettiniz mi - Tereddüt etmedim. Zaten rockçı çılgın kız rolü oynamak istemiyordum. Bana biraz daha uzak, beni zorlayacak, başka bir kalıba sokacak rol bekliyordum. Hele Gül Oğuz, Hale Soygazi ve Ceyda Düvenci'yi duyunca direkt kabul ettim. Eli maşalı bir tip rolündeyim. Hafiften Özlem Tekin'i andıran yönleri de var. 

Kadın h kimiyetinin yaşandığı bir ekiple çalışmak nasıl bir duygu - Korkunç mutluyum. Hale Soygazi'yle çalışmak bir şeref. Ceyda şahane bir arkadaş. Bana çok yardımcı oluyorlar. 

'Neredesin Firuze' filminde okuduğunuz Karadeniz türküsü çok beğenildi... - Bestecisi Fuat Saka da beğendi. Birlikte bir şarkı yapmayı düşünüyoruz. Yeni albümüme yetiştirebilirsem bir düet yapacağız. Hiperaktif bir kişiliğim var, Karadeniz müziği de çok hareketli. Rockçı olmasam kesin Karadeniz türküsü söylerdim. 

'Kaliteli bir iş yapıyoruz' 

Kanal D'nin, 'hayatın sillesini yemiş' üç kadının öyküsünü anlatan yeni dizisi 'Sil Baştan'ın ekibi, pazar akşamı dizinin ilk bölümünü Nevizade Hisar Restaurant'ta birlikte izledi. Yönetmen Gül Oğuz sağda , ilk bölümünde büyük ilgi çeken dizi için şöyle konuştu "İddialı bir dizi yapmıyoruz. İnsanın kalbine dokunan bir dizi yapıyoruz. İddialı olan şeylerde duygu yoktur. Bizde duygu var. Hedef kitlemiz sadece kadınlar değil, bütün seyirciler. Oyuncu seçimini ben yaptım. Biz kaliteli bir iş yapıyoruz. Bundan sonrası halka kalmış." 


</TEXT>
</DOC>
