<DOC>
<DOCNO> 219545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo27.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'nin yeni teknik direktörü Cem Pamiroğlu 
</HEADLINE>
<TEXT>

     Teknik Direktör Ekrem Al ile yollarını ayıran İkinci Futbol Ligi A Kategorisi sonuncusu Göztepe, Cem Pamiroğlu ile 1.5 yıllık anlaşma imzaladı. 
     Kulüpte düzenlenen imza töreninde konuşan Göztepe Kulübü Başkanı İskender Tuğsuz, Pamiroğlu'nun, Türk futboluna futbolcu, teknik direktör ve aynı zamanda milli takımda görev yaparak uzun yıllar hizmet verdiğini söyledi. 
     Başkan Tuğsuz, ''Pamiroğlu ile 1.5 yıllık anlaşma yaptık. Bundan sonra 11 maçlık bir periyot var. Bir kurtuluş mücadelesi yapacağız ve bunu da başaracağız'' dedi. 
     Tuğsuz, Türkiye'de kendilerine verilen 7 maçlık ''rekor ceza'' ile karşılaştıklarını, 2 maç seyircisiz oynama dezavantajına karşın 7 maç evlerinde oynayacaklarını söyledi. Tuğsuz, ''Ümidimiz, inancımız var. Düşmeyi aklımızdan bile geçirmiyoruz'' diye konuştu. 
     Cem Pamiroğlu ise ''sarı-kırmızılı takımın ekol, taraftarının da sembol'' olduğunu ifade etti. 
     Pamiroğlu, ''Kariyerimden çok, Göztepe'nin ligde kalması daha önemli. Göztepe'yi arzulanan, istenen ve özlenen yere getireceğime inanıyorum'' diye konuştu. 
     Sezon sonuna kadar mevcut yardımcı ekiple devam edeceğini belirten Cem Pamiroğlu, ''Zorluklar olduğunu biliyorum. Ama bu başarmamıza engel değildir. Yönetime ve taraftara güveniyorum. Takımın yapısını biliyorum. Bu nedenlerle görevi tereddütsüz kabul ettim'' dedi. 
     Pamiroğlu, sözleşme imzaladıktan sonra Gürsel Aksel Stadı'na giderek futbolcularla tanıştı. 
     
</TEXT>
</DOC>
