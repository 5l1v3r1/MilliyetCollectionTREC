<DOC>
<DOCNO> 211156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/spor/spo02.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, üç puanı mucize eseri kurtardı 0-1 
</HEADLINE>
<TEXT>

   Sarı-Lacivertli takım Luciano ile gole çabuk ulaştı, ardından durdu. İkinci yarı adeta k bustu. Yüzde yüzlük pozisyonlar kaleci Volkan'da son buldu 
      
   90 dakika    MEHMET DEMİRKOL 

   Ligin en keyifsiz maçlarından biri, en adrenalini yüksek, tartışmalı finallerinden birine sahne oldu. 90 artı 3'te Ümit'in ceza sahası içinde ayağını fazla kaldırıp Pini Balili'nin yüzüne vurduğu pozisyonda açık bir faul vardı. Ama ne hikmetse Cüneyt Çakır, penaltı yerine çift vuruşa hükmetti. Kaleye 11 metre mesafeden, dağılan Fenerbahçe barajının içinden Boliç'in yaptığı vuruş Volkan'dan döndü. Kalenin bir metre önünden üflese girecek pozisyonda Uche topu üstten auta dikti. Meşin yuvarlak dışarı çıktığı anda hakem de maçı bitirdi. Gerçekten dramatik bir son oldu. Bundan altı dakika kadar önce Pini Balili'nin bire birde Volkan'a takılışı da maçın bir diğer kader anıydı. Böylece kötü, keyifsiz bir maç muhteşem bir finalle noktalandı. Ya da bir başka deyişle Fenerbahçe'ye piyango vurdu. 
   Başa dönelim. Balili ve Mehmet Yozgatlı'yı dışarıda bırakan Fahrettin Ömerli, Fenerbahçe'yi ilk yarıda tutup, ikinci kırk beş dakikada vurmayı planlamıştı. Halbuki bu iki oyuncuya ihtiyaç duyduğu bölüm, Fenerbahçe öne geçene kadarki zamandı. Sarı - Lacivertliler 12'de Petkov'un kornerinde Luciano'nun kafasıyla öne geçtikten sonra savunmada daha garanti oynamaya başladı ve ev sahibi, ligin ilk yarısındaki maçta çok iyi kullandığı büyük avantajını elinin tersiyle itmiş oldu. Gerçi gol sonrası pozisyon üstünlüğü İstanbulspor lehine gibi gözüktü, ama 37'de Selçuk'un büyük bir hatayla kaptırdığı topun Alex tarafından dışarı atılması dışındaki tüm pozisyonları uzaktan şutlardı. Böyle bir maçta Mehmet Yozgatlı'yı dışarıda bırakarak sahaya çıkmak, 82 dakika onu kulübede oturtmak gerçekten akıl dışı. Bu ekonomik durumdaki bir takıma Süper Lig lisansı verirseniz bu tip transfer abukluklarına katlanmak zorunda kalırsınız. Artık nasıl yorumlarsanız. 
   4 - 1 - 3 - 2 ile oynayan Fenerbahçe'nin orta dörtlüsünün gol sonrası kötü oyunu, Sarı - Lacivertliler'i de üretkenlikten uzak tuttu. Nobre - Van Hooijdonk ikilisinin olumlu birlikteliklerinin, Tuncay, Ali Güneş ve Aurelio tarafından desteklenmeyişi, onları pozisyonsuzluğa mahkum etti. Çaresiz bir sıkıcılık... İstanbulspor ise kapanan rakibini yazının başında bahsettiğim iki pozisyona kadar zorlamaktan uzaktı. 66'da Balili'nin, Fatih'ten kurtulup vurduğu şut dışında birşey üretemediler. Fenerbahçe savunmasında Daum'un göbekte Fatih'i, sağ kanatta Ümit'i tercih edişi büyük ihtimalle kaptanın ortalarının daha iyi oluşundandı. Ama Fatih'in göbekte kullanılmasından kaynaklanabilecek tehlikeler, beklenenin çok altında kaldı. Ancak yine de 66'da İsrailli o golü yapabilseydi pozisyondaki baş hatalı Fatih'in orada oynatılması, herhalde bugünkü eleştirilerin temelini oluşturacaktı. Sonuç itibarıyla başta da söylediğimiz gibi Fenerbahçe'ye büyük bir piyango vurdu. 
   
   Servet'e soğuk duş    Tomas'ın cezası nedeniyle ilk 11'de forma bekleyen genç oyuncu, yedek kaldığını öğrenince şoke oldu. Güçlükle kulübeye oturdu 
   Hayalleri suya düştü 
   FENERBAHÇE Teknik Direktörü Christoph Daum'un farklı bir savunma düzeniyle sahaya çıkması, krize neden oldu. Defansta yer alan Tomas'ın cezalı olması nedeniyle ilk 11 umudu taşıyan Servet, yedek kaldığını öğrenince şoke oldu. Alman teknik adama tavır koyan genç futbolcuyu, İdari Koordinatör Volkan Ballı yatıştırdı. Soyunma odasına zorlukla giden Servet, yedek kulübesine de nazlanarak çıktı. 
   
   Fatih 50. maçında 
   DAUM, Fatih'i stopere çekerken, bir süredir ön libero olarak görev yapan Ümit Özat ise sağ bekte yer buldu. Fatih, Sarı - Lacivertli formayı 50. kez giyerken, Tomas'ın boşluğunu doldurmak için gayret gösterdi. Alman çalıştırıcı, Servet'in tepkisinin bir profesyonel olarak normal olduğunu söyleyerek, "Fatih'in tecrübesinden faydalanmak istedim. Servet ile ayrıntılı konuşacağım" dedi. 
   
   Maçın hakemi 
   Bravo Çakır 
   CÜNEYT Çakır, belki de sezonun en iyi yönetimlerinden birini gösterdi. İki takıma da adil davranan ve pozisyonları yakından izleyerek, faul düdüğü yanlışı yapmayan Çakır kartlarını da yerinde kullandı. Son saniyede, Fenerbahçe ceza alanı içinde Ümit Özat'ın, Balili'ye yaptığı tehlikeli harekete çaldığı düdük de doğruydu. Çakır genç hakemler adına büyük umut verdi. 
   
   Titreyerek bitti    Daum, İstanbulspor karşısında çok zorlandıklarını belirtti, "Şans yanımızdaydı. İkinci golü bulamayınca sıkıntı yaşadık. Bundan sonra daha fazla çalışmalıyız" diye konuştu 
   'Büyük baskı vardı' 
   FENERBAHÇE Teknik Direktörü Christoph Daum, İstanbulspor karşısında şansın yanlarında olduğunu savundu. Maçın ertelenmesi nedeniyle konsantrasyon kaybına uğradıklarını belirten Alman hoca, "Rakibimiz üzerimizde büyük baskı kurduğundan ikinci golü bir türlü bulamadık. Açıkçası maçı titreyerek bitirdik. Ancak ihtiyacımız olan puanları almasını bildik" dedi. 
   
   Luce'ye gönderme 
   KISA bir hazırlık devresi geçirdikten sonra mücadele azminin yeterli düzeye çıkamayacağını belirten Daum, "Bundan sonra kazanmak için daha fazlasını yapmamız gerektiğinin bilincindeyiz" diye konuştu. Lucescu'nun eleştirilerine bir anlam veremediğini de sözlerine ekleyen Alman teknik adam, "Biz ortamın gerilmemesine çalışıyoruz. Sadece işimizi yapıyoruz" ifadelerini kullandı. 
   
   Yozgatlı'da geri sayım    İSTANBULSPOR Başkanı Adnan Sezgin, Mehmet Yozgatlı'nın Fenerbahçe'ye transferinin son aşamaya geldiğini söyledi. Sezgin, dünkü karşılaşmada yedek soyunan ve son bölümlerde oyuna giren genç oyuncu konusunda "Bazı prosedür işleri var. Bunlar da gelecek hafta çözülür sanırım. Mehmet için bu transfer iyi olur umarım. Fenerbahçe'ye katkı sağlar" dedi. Adnan Sezgin, hem federasyonun, hem de Devlet Bakanı Mehmet Ali Şahin'in kendilerine yardım eli uzattığını, kısa sürede sorunların çözüleceğine inandığını belirtti. 
   
   Maçtan notlar 
   Serhat'a operasyon 
   AĞRILARININ geçmemesi nedeniyle bugün İsviçre'ye gidecek olan Fenerbahçeli Serhat, küçük bir operasyon geçirecek. Sarı - Lacivertli futbolcunun Samsunspor ve Trabzonspor karşılaşmalarında yer almasının zor olduğu belirtildi. 
   
   Revivo'dan teklif 
   HAİM Revivo, İspanya'nın Santander takımında forma giyen 22 yaşındaki orta saha oyuncusu Benayum'u Fenerbahçe'ye teklif etti. Sarı - Lacivertliler'in eski futbolcusu ayrıca İsrail'in Aşdod kentinde yaptırdığı alışveriş merkezinde Fenerium mağazası açabileceğini bildirdi. 
   
   Gizlice izledi 
   İSTANBULSPOR'UN eski çalıştırıcısı Aykut Kocaman da dünkü karşılaşmayı izleyenler arasındaydı. Ancak Kocaman uzun yıllar hizmet verdiği İstanbulspor ile Fenerbahçe'nin mücadelesini gözlerden uzak bir yerde tek başına seyretti. Genç teknik adam maç bitiminde de sessiz sedasız evinin yolunu tuttu. 
   
   Her zaman her yerde 
   FENERBAHÇE taraftarı fedakarlığını bir kez daha gösterdi, soğuk havaya rağmen Yahya Baş Stadı'nın yolunu tuttu. Sarı - Lacivertliler, stadın küçük olması nedeniyle, yer bulabilmek için erken saatlerde Güngören'e akın etti. 
   
   Göze çarpanlar 
   Volkan Fenerbahçe'nin genç kalecisi dünkü maçın kader adamı oldu. Son on dakikalık bölümde iki net pozisyonu çıkardı, üç puanı kurtardı. 
   Nobre Brezilyalı gol atamadı ama çalışkanlığı ve istekli oyunuyla tam puan aldı. Takıma büyük katkı sağlayacağını bir kez daha kanıtladı. 
   Tuncay Genç yıldızdaki düşüş devam ediyor. İlk yarı çok koşup, pozisyon üretmeye çalışsa da pek başarılı olamadı, ikinci yarı oyundan alındı. 
   Faruk Transferin gözde ismi İstanbulspor'un sol kanadını savundu, ayrıca etkili bindirmelerle ofansa da katkı sağlamaya çalıştı. 
   Boliç Eski takımına karşı forma giyen Boliç, Fenerbahçe ceza sahası içinde sürekli kaleyi düşündü, pozisyonlar üretti, ancak son vuruşları yetersizdi. 
   
   Alçak direkler    Karşılaşma öncesi kale direklerinin kısa olduğunu farkeden Hooijdonk'un uyarısını hakem Cüneyt Çakır dikkate aldı, uzun çalışmalar sonrası nizami ölçüler sağlandı 
   4. hakemi gönderdi 
   SARI - Lacivertli takımın golcü oyuncusu Van Hooijdonk karşılaşma öncesi sahayı gezerken kale direklerinin kısa olduğunu farketti. Hollandalı yıldız yanındaki kaleci Oğuz'a, "Bu direkler 10 santim alçak. Eğer frikiğim direkten dönerse itiraz ederim" diye takıldı. Ardından durum hakem Cüneyt Çakır'a iletildi. Çakır'ın isteğiyle kaleleri kontrol eden 4. hakem Metin Aydoğan beş santim kısa bulduğu direklerin düzeltilmesini talep etti. Bunun üzerine görevliler kazma ve küreklerle kaleyi 2.44 metreye ayarladılar. 
   
   Ortega kızgın    Yıldız oyuncu, Fenerbahçe'yi sözünde durmamakla suçladı, "İşi hep yokuşa sürdüler" diye eleştirdi 
   MEHMET ÇİFTÇİ 

   FENERBAHÇE ile problemlerini bir türlü çözemeyen Ariel Ortega, Arjantin basınına yaptığı açıklamada, Sarı - Lacivertli kulübün futbol oynamaması için her gün yeni bir şartla gelerek işi yokuşa sürdüğünü iddia etti. Fenerbahçeli yöneticileri sözünü tutmamakla suçlayan Arjantinli yıldız, uzlaşmacı bir tavırla soruna çare bulunması halinde yeniden masaya oturmaya hazır olduğunu söyledi. 
   ORTEGA, "Yaptığımız görüşmeler sonunda ben bir yıl Fenerbahçe'de futbol oynayacak, üzerine bir miktar da para vererek bonservisimi alacaktım. Böyle anlaşmıştık. Madrid'e gittim ve el sıkıştık. Tam İstanbul'a dönecektim, benden üç milyon dolar peşin para istediler. 'Bunu ödeyemem' deyince onlar da bana 'O zaman Türkiye'ye gelemezsin. Anlaşmayı bozduk' yanıtını verdiler" diyerek dert yandı. 
   
   
   
</TEXT>
</DOC>
