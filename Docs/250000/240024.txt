<DOC>
<DOCNO> 240024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy21.html </URL>
<DATE> 2004/05/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Hacettepe Üniversitesi'nde YÖK yasası protestosu... 
</HEADLINE>
<TEXT>

     Hacettepe Üniversitesi H.Ü Tıp Fakültesi öğretim üyeleri, YÖK Yasası'nı protesto ettiler. 
     Öğretim üyeleri, öğleden sonra cüppelerini giyerek, Tıp Fakültesi Kampusu'ndaki Atatürk anıtı önünde toplandılar. 
     Tıp Fakültesi öğretim üyeleri ve H.Ü Öğretim Üyeleri Derneği adına Dr. İlhan Tezcan tarafından burada yapılan basın açıklamasında, toplumun itici gücü ve toplumla çağdaş uygarlık arasında köprü olan üniversitelerin, bu işlevlerini ancak özerk ve özgür bir ortamda yerine getirebilecekleri belirtildi. 
     Üniversitelerin, dogmalardan uzak, aklı ve bilimi önceleyen, serbest tartışmaya açık yapısının bu işlevi olanaklı kıldığı ifade edilen açıklamada, YÖK Yasası ile evrensel ölçütlerin zedelenmek ve hatta yok edilmek istendiği kaydedildi. 
     Açıklamada, ''Evrensel normlara ulaşmak amacını her fırsatta tekrarlayan, batı dünyasının bir üyesi olma isteğini belirten ve bu yolda gayret gösterdiğini iddia edenlerin, bununla tamamen çelişen eylemlerde bulunması düşündürücü ve şaşkınlık vericidir'' denildi. 
     Cumhuriyet'in temel ilkelerinden ''eğitim birliği''nin zedelendiği savunulan açıklamada, meslek liseleri ve özellikle imam hatip liselerinin, kuruluş amacının dışına çıktığının daha net görüldüğü iddia edildi. 
     Açıklamada, YÖK Yasası ve Yükseköğretim Personel Kanunu'nda Değişiklik Yapılması Hakkındaki Kanun'a karşı olduklarını, Atatürk'ün kurduğu Cumhuriyet'in temel ilkelerinden ödün vermeyeceklerini belirten H.Ü Tıp Fakültesi öğretim üyeleri, yasayı alkışlarla protesto ettiler. 
     
</TEXT>
</DOC>
