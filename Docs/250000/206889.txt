<DOC>
<DOCNO> 206889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur41.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ile Esad'dan ortak basın açıklaması... 
</HEADLINE>
<TEXT>

     Cumhurbaşkanı Ahmet Necdet Sezer ve Suriye Devlet Başkanı Beşşar Esad, Çankaya Köşkü'nde yapılan baş başa ve heyetler arası görüşmelerin ardından, ortak basın açıklaması yaptılar. 
     Cumhurbaşkanı Sezer, açıklamasında, Esad'ın ziyaretinin bir Suriye cumhurbaşkanının Türkiye'ye yaptığı ilk ziyaret olması açısından tarihsel bir nitelik taşıdığını, iki ülke arasında geçmişte yaşanan sıkıntılı dönemlerin geride bırakılmasının her iki ülke için de yeni ufuklar açtığını belirtti. 
     Suriye Devlet Başkanı Esad da, iki ülke heyetleri arasında ele alınan tüm konularda görüş birliği sağladıklarını kaydetti. Esad, Irak konusunda da Türkiye ile tam bir mutabakat içinde olduklarını, Irak'ın toprak bütünlüğünü tehlikeye atacak yaklaşımları kınadıklarını bildirdi. 
     İki liderin basına hitaplarının ardından, Türkiye ile Suriye arasında çifte vergilendirmenin önlenmesi, yatırımların karşılıklı teşviki ve korunması ile turizm anlaşması 6. dönem yürütme programına ilişkin anlaşmalara imza atıldı. 
     Çifte vergilendirmenin önlenmesine ilişkin anlaşmaya Maliye Bakanı Kemal Unakıtan, yatırımların karşılıklı teşviki ve korunmasına ilişkin anlaşmaya Devlet Bakanı Kürşat Tüzmen ve turizm anlaşması 6. dönem yürütme programına ilişkin anlaşmaya da Kültür ve Turizm Bakanı Erkan Mumcu imza attı. 
     Anlaşmalara Suriye adına Turizm Bakanı Sadullah A. Alkala imza koydu. 
     
</TEXT>
</DOC>
