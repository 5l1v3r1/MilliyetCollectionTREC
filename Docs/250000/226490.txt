<DOC>
<DOCNO> 226490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/yasam/ayas.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremler fayı tetikledi mi .. 
</HEADLINE>
<TEXT>

   5.3 büyüklüğündeki depremle sarsılan Erzurum'da 10 köy yerle bir oldu. Uzmanlara göre, bu depremler 6.9 büyüklüğündeki bir sarsıntının habercisi 
      CEM BAKIRCI, TURGAY İPEK, YAŞAR ŞENKOĞLU, ORHAN BOZKURT, ONUR SAĞSÖZ Erzurum DHA 
   
   25 Mart'ta 5.1 büyüklüğündeki depremde dokuz kişinin öldüğü Erzurum'da dün sabah bir sarsıntı daha yaşandı. Aşkale İlçesi'nde dün 06.51'de meydana gelen 5.3 büyüklüğündeki deprem 10 köyü yerle bir etti. 
   Atatürk Üniversitesi Deprem Araştırma Merkez Müdürlüğü'nün merkez üssünü Aşkale ile Kandilli arası olarak saptadığı deprem yaklaşık 14 saniye sürdü. Deprem sırasında balkonlardan atlayanlar ve merdivenlerden düşenler oldu. 
   Tüm doğu illerinde hissedilen depremde yıkılan binaların enkazı altından yaralı çıkarılan 37 kişi Erzurum'daki hastanelere kaldırıldı. Perşembe günkü deprem nedeniyle vatandaşların büyük bölümünün çadırlarda yaşaması can kaybını önledi. 
   Erzurum'da oy kullanan Sağlık Bakanı Recep Akdağ, Ortabahçe köyünü eşiyle ziyareti sırasında "Hasar gören yöreleri afet bölgesi ilan ediyoruz" dedi. 
   
   Yüzlerce ev yıkıldı 
   Aşkale'nin Çay, Tazegül, Gökçebük, Ortabahçe, Karabıyık, Büyükgeçit, Ilıca'nın Ömertepe, Alaca, Sakalıkesik köyleri ve Kandilli'de yüzlerce ev yıkıldı. İlk depremde hasar gören bazı evler çöktü. Kandilli yakınlarındaki demiryolu köprüsünde hasar meydana gelirken, heyelan nedeniyle Erzurum - Kandilli karayolu ulaşıma kapandı. 
   İlk depremin ardından çadırlara yerleşen köylülerden bazıları, sabah hayvanlarına bakmak ve ihtiyaçlarını karşılamak için hasarlı evlerine girdiği sırada meydana gelen depremde göçük altında kaldı. Göçük altında kalan 37 kişiyi yaralı kurtarıldı. Yıkılan hasarlı ahırlarda yüzlerce büyük ve küçükbaş hayvan telef oldu. Depremin ardından 46 artçı sarsıntı daha meydana geldi. 
   
   Uzmanlar anlaşamadı    Erzurum depreminin ardından uzmanlar yine birbiriyle çelişen açıklamalar yaptı. Türkiye Jeofizik Mühendisleri Odası Başkanı Prof. Dr. Ahmet Ercan, sarsıntıların, Doğu Anadolu fay hattı üzerinde gerçekleştiğini belirterek, "Buna Doğu Anadolu kırığı diyorum. Zon hareket geçti. Bu da bölgede gerilim yüklenmesi olduğunu gösteriyor" dedi. Ercan, bundan sonra olası depremde beklenen büyüklüğün 6.9 olacağını düşündüklerini belirtti. 
   Boğaziçi Üniversitesi Öğretim Üyesi Prof. Dr. Niyazi Türkelli ise, "Sarsıntılar kendi içinde bağımsız olarak da kalabilir, bölgede başka depremlere yol açarsa sürpriz olmaz" dedi. 
   Atatürk Üniversitesi Deprem Araştırma Merkezi uzmanı Mükerrem Yılmaz ise, Erzurum'da yaşanan depremlerin yöresel deprem olduğunu, sarsıntıların en fazla büyüklüğünün 5.5 olabileceğini kaydetti. 
   
   Oy sandığı bahçede    Deprem nedeniyle binaları terkeden sandık kurulu görevlileri daha sonra okullara dönerek, vatandaşların oy kullanmasını bekledi. Aşkale ilçe merkezi ve Kandilli'de kamu binalarına girmek istemeyen sandık görevlileri ise, seçmenlere bahçede oy kullandırdı. 499 seçmeni bulunan Ortabahçe Köyü'nde çadırkent yaşayanlar oy kullanmayınca seçim sandıkları boş kaldı. 
   
   Kaçak kriz merkezi    Erzurum Valiliği'nin üçüncü katındaki Kriz Merkezi'nin çalışanları, artçı depremler nedeniyle korku dolu anlar yaşıyor. Erzurum Valiliği'nin Aziziye Parkı içinde yaptırılan tek katlı kriz merkezinin imara aykırı olması ve hakkında yıkım kararı verilmesi nedeniyle üçüncü katta çalışan görevliler, "Kaçmayı bile düşünemiyoruz. Her artçıda yerimizden fırlıyoruz" diye konuştu. 
   
   Çadırlar kurtardı    Aşkale'ye bağlı 65 haneli Tazegül Köyü'nde kurulan 75 çadırda yaşamlarını sürdüren depremzedelerden Taner Alkan, deprem sırasında çadırda olduklarını söyledi. Alkan, "Çadırlar hayatımızı kurtardı. Önceki depremde ağır hasar gören evlerimiz bu depremde tamamen yıkıldı. Çadırlarda yaşamamız can kaybını önledi. Sadece ahırlardaki hayvanlarımız telef oldu" dedi. 
   
   
</TEXT>
</DOC>
