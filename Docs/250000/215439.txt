<DOC>
<DOCNO> 215439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun19.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer "Kaynağı islam olan bir anayasayı veto ederim" 
</HEADLINE>
<TEXT>

     ABD'nin Irak'taki sivil yöneticisi Paul Bremer, kaynağı İslam olan herhangi bir geçici anayasayı veto edeceğini söyledi. 
     Irak'ın güneyindeki Kerbela kentinde bir kadın lokalinde yapılan törende konuşan Bremer, anayasa taslağının Irak'ın resmi dininin İslam olduğunu kabul edeceğini ve İslam'dan esinleneceğini, ancak İslam'ın ana kaynak olmasına karşı olduğunu ifade etti. 
     Bremer, ''Iraklı liderlerin anayasanın şeriat yasaları ilke alınarak hazırlanmasını istemeleri durumunda ne olacağı'' sorusuna ''Veto yetkisine sahibim. Bizim tutumumuz açık'' yanıtını verdi. 
     ''Iraklı kadınların eski yönetim döneminde elde ettikleri hakları ABD'nin gözetiminde hazırlanan yeni anayasa taslağında kaybetmeleri korkusu'' ile ilgili olarak da Bremer, tüm siyasi organlarda kadınların temsil edilmesinin önemine dikkati çekti, savaşlar ve Saddam Hüseyin dönemindeki katliamlar nedeniyle Irak'ın nüfusunun yarısından fazlasını kadınların oluşturduğunu söyledi. 
     Bremer, 2004 yılında Irak'ta yönetim süreciyle ilgili olarak da, ''Burada haziran ayına kadar egemen bir hükümet olacak. Ardından Iraklılar kendi ülkelerinin sorumluluklarını üstlenecekler. Bu ülkede demokrasi için gerçekten açlık var. Belki Amerikan tipi bir demokrasi değil, ama gerçek bir açlık var ve biz bu isteğe destek veriyoruz'' dedi. 
     Amerikan Kongresi üyeleri Beyaz Saray'dan yeni Irak anayasasında kadınlara İslami kısıtlamalar getirilmesini engellemesini istiyor. 
     Irak'taki 25 üyeli Geçici Yönetim Konseyi'nin çıkardığı yasaların resmi hale gelmesi için Bremer'in imzası gerekiyor. Iraklı Şii mollalarsa yasalar ya da kararların seçilmiş bir yasama meclisi tarafından onaylanmasını istiyor. 
     ABD'nin planlarına göre, 2005 yılına kadar Irak'ta kalıcı bir anayasa yazılmayacak ve oylanmayacak. 
     Geçici Yönetim Konseyi'nin GYK dönem başkanı ve aynı zamanda geçici anayasa taslağını hazırlayan komitenin üyesi Muhsin Abdülhamid, şeriat yasalarının yeni taslakta temel ilke olarak alınmasını önermişti. 
     
</TEXT>
</DOC>
