<DOC>
<DOCNO> 246398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/siyaset/siy20.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



Bila'nın kitabı DGM'lik oldu 

ANKARA Milliyet 

Ümit Yayıncılık tarafından Kasım 2003'te çıkarılan gazetemiz Ankara Temsilcisi Fikret Bila'nın "Sivil Darbe Girişimi ve Ankara'da Irak Savaşları" adlı kitabı hakkında Ankara 1 No'lu DGM'de dava açıldı. Ankara DGM Başsavcılığı, kitabın "müsadere" edilmesini de istedi. Yazar Fikret Bila ve Yayımcı Ümit Gürtuna hakkında MİT ve Türk ceza yasalarına aykırı hareket ve devlet gizliliğini ihlal suçlamasıyla açılan davanın ilk duruşması yarın saat 09.20'de 1 Nolu DGM'de yapılacak. 

Almanlardan AB için destek 

İSTANBUL DHA 

Almanya'nın önde gelen haftalık haber dergilerinden Stern'in Türkiye'nin AB üyeliği konusunda yaptırdığı anketten yüzde 45 oranında "evet" ve yüzde 20 oranında "hayır" çıktı. Almanların yüzde 34'ü de Türkiye'nin "ayrıcalıklı ortak" olması gerektiğini dile getirdi. Stern dergisi, Forsa Kamuoyu Araştırma Şirketi'ne 24 - 25 Mayıs 2004 arasında yaptırdığı anketin sonuçlarını açıkladı. 1005 kişinin katıldığı anketteki soruları yanıtlayan Almanların yüzde 45'i Türkiye'nin AB üyesi olmasını istediğini bildirdi. Ankete katılanların yüzde 20'lik bölümü, Türkiye'nin AB üyeliğine karşı olduğunu belirtti. 

Schröder askeri kızdırdı 

GÜRSEL KÖKSAL Frankfurt 

Normandiya Çıkarması'nın 60. yıldönümüne katılan Federal Almanya Başbakanı Gerhard Schröder, ülke dışında övgüler alırken, ülke içinde muhalefet partileri ve emekli generallerin eleştirileriyle karşılaştı. Emekli Orgeneral Klaus Naumann, Normandiya'da ağırlıkla müttefik askerlerinin gömülü olduğu askeri mezarlığa çelenk koyan Schröder'in, aynı bölgede 21 bin Alman askerinin yattığı diğer mezarlığı ziyaret etmemesini topa tuttu. 

Şarman'a hapis yolu göründü 

ANKARA Milliyet 

Yargıtay Ceza Genel Kurulu, eski Batman Valisi Salih Şarman'a, otopark ihalesi karşılığı rüşvet olarak Mercedes otomobil aldığı gerekçesiyle verilen 6 yıl 3 ay ağır hapis ve ömür boyu memuriyetten men cezasını onadı. Halen merkez valisi olan Şarman'ın temyiz istemini görüşen Kurul, Yargıtay 5. Ceza Dairesi'nin kararını oybirliğiyle uygun buldu. Şarman'ın "karar düzeltme" isteme hakkı bulunuyor. Ancak, Yargıtay Başsavcılığı'nın istemi yerinde bulması gerekiyor. 

Org. Özkök'ün bilinmeyen sitemi 

HABER MERKEZİ 

Genelkurmay Başkanı Org. Hilmi Özkök'ün, Süleymaniye baskının ardından ABD'yi, "Olay bizi çok incitti. Bizim stratejik ortağımız 'ben ne yaptım' demedi" diye eleştirdiği ortaya çıktı. Radikal gazetesi yazarı Mehmet Ali Kışlalı, dünkü makalesinde, Özkök'le röportajının basına yansımayan bir bölümünü kaleme aldı. "Torba Tepkisi" başlıklı makalede, Özkök'ün şu sözlerine yer verildi "Olay hepimizi çok üzdü. Bunun en çok acısını çekenler de bizleriz... Bizi çok incitmiştir. Bu şekilde hareket edilmesi incinmemizi artırmıştır... 'Benim stratejik ortağım. Ben ne yaptım' demiyor. Olayı bir kriz yönetimi şeklinde olması gereken yerde tutmaya çalıştık." 


</TEXT>
</DOC>
