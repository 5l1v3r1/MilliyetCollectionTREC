<DOC>
<DOCNO> 202698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun26.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu Milli hükümet bir alternatif 
</HEADLINE>
<TEXT>

     KKTC Ulusal Birlik Partisi UBP Genel Başkanı ve Başbakan Derviş Eroğlu, her zaman halkın iradesine saygılı olduklarını ve halkın iradesinin de sandığa yansıdığını belirterek, Kıbrıs'ta, Kıbrıs Türk halkının kazanımlarını götürmeyecek bir anlaşmadan yana olduklarını söyledi. 
     Eroğlu, Cumhurbaşkanı Rauf Denktaş ile görüşmesinin ardından yaptığı açıklamada, Cumhurbaşkanı'na seçimler ve diğer konularda partisinin görüşlerini aktardıklarını kaydetti. 
     Partisinin yetkili organlarının yeni bir hükümet modeline imkan vermek için toplantılar yapmaya başladığını ifade eden Eroğlu, Kıbrıs Türk halkının 1963 yılından bu yana verdiği mücadeleler sonucu kazandığı haklar olduğunu belirterek, Kıbrıs Türkünün kazandığı hakları koruyarak bir anlaşmaya varmanın ana prensipleri olduğunu vurguladı. 
     Kıbrıs'ta yaşayabilir bir anlaşmaya varabilmek için görüşmelerin devamından yana olduklarını her zaman söylediklerini anımsatan Eroğlu, önlerinde yeni bir hükümet oluşumu olduğunu, yeni bir hükümetle Kıbrıs Türklerinin haklarını götürmeyecek bir anlaşma için üzerlerine düşeni yapacaklarını söyledi. Eroğlu, hedefin Avrupa Birliği olduğunu kaydetti. 
     Hükümet konusunda henüz ortaya bir model çıkmadığını belirten Eroğlu, partilerin kendi aralarında görüşmeleriyle bir modelin çıkıp çıkmayacağının belli olacağını söyledi. 
     Eroğlu, bir anlaşma için Kıbrıs Rum tarafının da aynı yaklaşımı göstermesi gerektiğini vurguladı. 
     Eroğlu, ''Cumhuriyetçi Türk Partisi ile koalisyona sıcak bakıyor musunuz '' sorusu üzerine, hükümet modellerinin partisinin yetkili kurullarında görüşüldüğünü, milli hükümet olasılığının da bir alternatif olduğunu belirtti. Derviş Eroğlu, anayasaya göre görüşmecilik görevinin başbakanda olup olmadığının sorulması üzerine, anayasada, ''görüşmeciliği başbakan yürütür'' diye bir yetkinin olmadığını, kendilerinin önüne ise böyle bir konunun gelmediğini kaydetti. Eroğlu, görüşmecilik konusunu değerlendirecek mercilerin olduğunu belirtti. 
     Eroğlu, bir Rum gazetecinin ''Denktaş, hükümeti kurma görevini pazartesi size verecekmiş, doğru mu '' sorusu üzerine, ''Hayır'' yanıtını verdi. 
     
     CUMHURBAŞKANI DENKTAŞ, SERDAR DENKTAŞ'I KABUL ETTİ 
     Bu arada, Cumhurbaşkanı Denktaş, siyasi parti liderleriyle yaptığı görüşmeler çerçevesinde Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş'ı kabul etti. 
     Cumhurbaşkanı Denktaş, partilere, milli hükümet kurulması yönünde çalışmaları çağrısını yineledi. 
     Cumhurbaşkanı Denktaş, siyasilerle görüşmesini tamamlayınca bir açıklama yapacak. 
     
</TEXT>
</DOC>
