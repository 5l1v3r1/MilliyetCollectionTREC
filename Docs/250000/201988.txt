<DOC>
<DOCNO> 201988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun16.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin'in hayatı... 
</HEADLINE>
<TEXT>

     Irak'ta 24 yıl iktidarda kaldıktan sonra Mart ayında ABD'nin müdahalesinin ardından, 9 Nisan'da Amerikan askerlerinin başkent Bağdat'a girmesiyle iktidarı devrilen Saddam Hüseyin, Irak'ın kuzeyindeki Tikrit'te 28 Nisan 1937'de dünyaya geldi. 
     Baas Partisi'ne 1957'de giren Saddam Hüseyin, Irak Başbakanı Abdülkerim Kasım'a yönelik başarısız suikast girişimine katıldı. Yaralanan Saddam Hüseyin, önce Suriye'ye, daha sonra da Mısır'a kaçtı. 
     Mısır'ın başkenti Kahire'de 1962'de hukuk eğitimine başlayan Saddam Hüseyin, 1963'te Baasçıların iktidarı ele geçirmesinin ardından geldiği Bağdat'ta eğitimini sürdürdü. Ancak aynı yıl Baasçıların devrilmesi üzerine tutuklanarak cezaevine gönderildi. Birkaç yıl kaldığı cezaevinden kaçmayı başaran Saddam Hüseyin, Baas Partisi liderlerinden biri oldu. 
     Partinin 1968'te iktidara gelmesiyle sonuçlanan darbede önemli rol oynayan Saddam Hüseyin, Devlet Başkanı Ahmed Hasan El Bekir'e en yakın kişi olarak, ülke yönetiminde büyük ağırlık kazandı. Irak petrollerinin 1972'de millileştirilmesiyle ilgili çalışmaları yürüttü. Partideki gücüne dayanarak 1976'da Ahmed Hasan'ın birçok yetkisini kullanmaya başlayan Saddam Hüseyin, 1979'da El Bekir'in yerine geçti. 
     Devlet Başkanlığı görevinin yanı sıra Devrim Komuta Konseyi Başkanlığı ve başbakanlık görevlerini üstlenen Saddam Hüseyin, petrol gelirlerine dayanarak geniş çaplı bir kalkınma programı başlattı. 
     Arap dünyasında Mısır'ın önderliğini elinden almaya ve Basra Körfezi'nde egemenlik kurmaya yönelik bir dış politika izlemeye başlayan Saddam Hüseyin, Hürmüz Boğazı'nın denetimini geçirmek amacıyla 1980'de İran'a saldırdı. Uzun süren savaşın maliyeti ve petrol ihracatının durması, başlatmış olduğu ekonomik kalkınma programını önemli ölçüde aksattı. 
     Irak, 2 Ağustos 1990'da, Saddam Hüseyin'in emriyle Kuveyt'i işgal etti. BM ise 6 Ağustos'ta Irak'a ambargo ilan etti ve 25 Ağustos'ta da Irak'a güç kullanımına izin verdi. 
     Saddam Hüseyin iktidarına yönelik, ABD önderliğindeki Çöl Tilkisi operasyonu, 17 Ocak 1991'de başladı. 28 Şubat'ta Bağdat'ın ateşkesi kabul etmesinin ardından müttefikler, kuzey ve güneyde uçuşa yasak bölge oluşturdu ve kuzeydeki Iraklı muhalifleri Saddam Hüseyin'e karşı korumaya ve yardıma yönelik ''Huzur Operasyonu''nu başlattı. 
     Saddam Hüseyin yönetimi, 12 yıl süren BM ambargosunn ardından, Mart ayında bu kez yalnızca ABD ve İngiltere tarafından oluşturulan koalisyonun başlattığı operasyonun ardından 9 Nisan 2003'te devrildi. 
     Operasyonun başlamasıyla ortadan kaybolan Saddam Hüseyin'in nerede saklandığı bilinmiyordu. 
     -AİLESİ- Saddam Hüseyin'in yönetim kademesinden önemli görevlere sahip oğulları Uday ve Kusay, bir istihbarat üzerine Amerikan kuvvetlerinin 22 Temmuz'da düzenlediği bir operasyonda Musul'da bir evde öldürüldü. 
     Ürdün, Saddam Hüseyin'in kızları Raghad ve Rana'ya insani sebeplerle sığınma hakkı verdi. 
     Raghad ve Rana'nın eşleri, iki kardeş olan General Hüseyin Kamil ve Saddam Kamil 1995'te Ürdün'e iltica etmişler ve Saddam Hüseyin'i devirme planları yapmışlardı. Hüseyin Kamil, 10 yıl boyunca Irak'ın biyolojik, kimyasal ve nükleer programlarının başkanlığını yapmıştı. Irak'ın silahları konusunda batıya bilgi vermekle suçlanan iki kardeş, 1996'da Irak'a döndüklerinde idam edilmişlerdi. 
     Saddam Hüseyin'in eşi Sacide ile üçüncü ve en sevdiği kızı Hala'nın nerede bulunduğu bilinmiyor. Hala'nın kocası Cemal Mustafa Tikriti, savaştan sonra yakalandı. 
     
</TEXT>
</DOC>
