<DOC>
<DOCNO> 221091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/dunya/adun.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar 'evet'i unuttu 
</HEADLINE>
<TEXT>

   Masaya koydukları belgeyle Denktaş'ın tüm önerilerini reddeden Rumlar, Türkiye'nin AB üyeliğine endekslenen düzenlemelere de 'Türkiye'nin üyeliği meçhuldür' diyerek karşı çıktı 
      BARKIN ŞIK Ankara 

   
   Kıbrıs Rum Yönetimi lideri Tasos Papadopulos, Türk tarafının önerilerine, "İki halk kavramı, yeni icat edilmiş bir Türk kavramıdır. Taraflar Ada'nın ortak sahibi değildir. Derogasyonların bağlandığı Türkiye'nin Avrupa Birliği'ne AB üyeliği de meçhuldür" yanıtını verdi. Türk tarafının, Annan Planı'nda değişikliğe gidilmesini istediği ve Rum tarafına da sunduğu öneriler Papadopulos tarafından sert bir dille geri çevrildi. Rum tarafının, al - ver sürecinde yol haritasını da oluşturacak Türk tarafının önerilerine verdiği yazılı yanıtın satırbaşları şöyle 
   Denktaş tarafından tasarlanan değişiklikler BM Genel Sekreteri'nin mektubu ve Annan Planı parametreleri dışındadır. Türk pozisyonunu teşkil eden k ğıt, AB'nin temelini teşkil eden ilkelere aykırıdır. 
   Annan Planı uyarınca Kuzey'e dönmesi öngörülen Rumların sayısı bakımından tavanın daha da düşük tutulması ve bu tavana Karpaz Rumları ile 65 yaş üstü Rumların da dahil edilmesi kabul edilemez. 
   Global mal takası yapılması, Rumlara sınırlı mal iadesi ve tazminatla yetinilmesi kabul edilemez. 
   Avrupa İnsan Hakları Sözleşmesi'nin birinci protokolünün Birleşik Kıbrıs Cumhuriyeti'ni bağlayıcı olmaması kabul edilemez. Kıbrıs AB'ye girmiştir. 
   Denktaş, federal düzeyde ve federe düzeyde Kıbrıslı Türklerle Kıbrıslı Rumların kendi oluşturucu devletlerinde siyasal haklarını kullanmasını önermekle bunu etnik bir temele oturtmaktadır. "İki halk" kavramı yeni icat edilmiş bir Türk kavramıdır. Kıbrıs'ta iki toplumdan oluşan tek halk vardır. 
   Taraflar Ada'nın ortak sahipleri değildir. Egemenlik halen Kıbrıs Cumhuriyeti'ne aittir. 
   Türkiye'nin AB'ye girişine kadar sürmesi istenen derogasyonlar, sonu olmayan bir kuraldır. Çünkü, Türkiye'nin AB'ye üye olma tarihi meçhuldür. 
   Kıbrıs'ta haddinden fazla kalmış olan Türk askerinin varlığının daha da uzatılması kabul edilemez. Denktaş'ın önerdiği gibi planın kabul edilmesinden 45 ay sonra değil, 29 ay sonra 6 bin askeri personel dışındaki bütün birlikler buradan çıkarılmalıdır. Yabancı asker sayısının indirilmesine ilişkin zaman cetveli ve iki tarafın silahsızlandırılmasının Türk ordusunun kontrolünde gerçekleştirilmesi kabul edilemez. 
   Bu belge toptan kabul edilemezdir. Denktaş, teklifleriyle, uzlaşma sağlayarak 1 Mayıs'ta birleşik olarak AB'ye girmeyi açıkça reddetmektedir. 
   
   
   
   
</TEXT>
</DOC>
