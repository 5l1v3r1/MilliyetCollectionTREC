<DOC>
<DOCNO> 247500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/yasam/ayas.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisi küçük ama 'yüreği' çok büyük... 
</HEADLINE>
<TEXT>


Kanserden ölümü bekleyen küçük Alex, "Benim gibi hastalar kurtulsun" diyerek, limonata kulübeleri kurdu. Ve tıbbi araştırmalarda kullanılmak üzere yüz binlerce dolar topladı 

DIŞ HABERLER SERVİSİ 

Benzerine ancak Hollywood melodramlarında rastlanabilecek bir olay, ABD'de tamamen gerçek oldu. Pennsylvania eyaletinin Wynnewood kasabasında yaşayan 8 yaşındaki minik kız Alexandra Scott, çok ender görülen bir kanser türüne karşı verdiği inanılmaz mücadeleyle, milyonların sempatisini kazandı. 
İlk doğum gününü kutlamaya hazırlanırken 'nöroblastom' denilen ve sinir hücrelerini etkileyen 'saldırgan' bir kanser türüne yakalandığını öğrenen Alex, kurtuluş umudu kalmamasına rağmen, bu hastalığa yakalanan talihsiz akranlarının tedavisini sağlayabilecek yeni buluşlar ve araştırmalar yapılması amacıyla, 'limonata satarak 1 milyon dolar kazanma' kampanyası başlattı. 

Destek 'çığ' gibi artıyor 
4 yıl önce başlattığı kampanyası için önce tek başına Pennsylvania'da stand kuran Alex, bir günde buz gibi limonatalar satarak 2 bin dolar kazandı. Ardından 'Alex'in Limonata Günü' diğer eyaletlere yayıldı, arkadaşları, gönüllüler kampanya için limonata sattı. Böylece 200 bin dolar toplayan Alex, kampanyasını internet üzerinden duyurarak 50 eyalete yaymayı umuyor. Şimdiye kadar 5 eyalette hastane ve araştırma kuruluşlarına 150 bin dolar bağış yapan Alex'in amacı, 1000 limonata standı ile tam 1 milyon dolar toplamak... 

'Pes etmeyi bilmez' 

Küçük Alex'in hastalığında hayatta kalma şansı sadece yüzde 40. Doktorları ise Alex için bu kadar bile umutlu değil. Anne Liz Scott, "Pek çok arkadaşının bu hastalıktan öldüğünü biliyor ama pes etmek nedir bilmiyor" diyor küçük kızının mücadelesi için. Ve bu mücadeleyi, kitabıyla, birçok eyalette adına kurulan 'limonata standları'yla binlerce gönüllü destekliyor... 






</TEXT>
</DOC>
