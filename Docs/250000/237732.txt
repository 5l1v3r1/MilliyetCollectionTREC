<DOC>
<DOCNO> 237732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun15.html </URL>
<DATE> 2004/05/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Karamanlis Erdoğan'ı Atina'ya sevinçle bekliyorum... 
</HEADLINE>
<TEXT>

     Yunanistan Başbakanı Kostas Karamanlis, Başbakan Recep Tayyip Erdoğan'ın Atina ziyaretini ''sevinçle beklediğini'' bildirdi. 
     Karamanlis, Başbakan Erdoğan'ın Yunanistan'a bugün başlayacak 3 günlük ziyaretine ilişkin olarak Anadolu Ajansı'na özel bir yazılı açıklama yaptı. 
     Yunanistan hükümetinin Erdoğan'ı Atina'da ağırlayacak olmaktan ''büyük sevinç duyduğunu'' vurgulayan Karamanlis, ''Erdoğan ile göreve başladığından bu yana karşılıklı güven temeli üzerine bina edilmiş bir işbirliği ilişkisi kurmuş olduklarını'' kaydetti. 
     Karamanlis, ''Bilindiği gibi, Türkiye'nin Avrupa Birliği yönelimini destekliyoruz. İlişkilerimizde yeni bir sayfa açmak istiyoruz. AB çerçevesinde, Avrupa ilke ve değerleri temelinde bir dostluk, iyi komşuluk ve işbirliği ilişkisi kurmayı ve kalıcı kılmayı arzuluyoruz'' dedi. 
     ''Arzularının bölgeyi değiştirmek ve Türk ve Yunan halkları için bir barış, istikrar ve güvenlik vahası yapmak olduğunu'' belirten Karamanlis, ''Sayın Erdoğan'ın yapacağı ziyaretin bu yönde bir adım daha atılmasını sağlayacağına inanıyorum'' ifadesini kullandı. 
     
</TEXT>
</DOC>
