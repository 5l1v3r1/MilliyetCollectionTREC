<DOC>
<DOCNO> 239432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo29.html </URL>
<DATE> 2004/05/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İtalya'da şike iddiaları manşetlerde... 
</HEADLINE>
<TEXT>

     Napoli Mafyayla Mücadele Savcılığı'nın açtığı bir dava çerçevesinde dün İtalya genelinde düzenlenen operasyonlarla gündeme gelen futbol maçlarında şike skandalının boyutlarının genişlemesinden korkuluyor. Skandal, İtalya'daki tüm spor gazeteleri tarafından bugün manşetten verildi. 
     La Gazzetta dello Sport, İtalya'da şike kabusunun tekrar hortladığını belirterek, ''Yine aynı sorun'' diye manşet attı. 
     Corriere dello Sport gazetesi, dün 12 kulüpte arama yapıldığını belirterek, ''Futbolda bahisler, şok telefon görüşmeleri'' başlığını kullandı. Tuttosport gazetesi ise bugün ''Bahis skandalı 12 kulüp hakkında soruşturma'' manşetiyle çıktı. 
     İtalyan basınındaki haberlere göre skandalın ortaya çıkması, tamamen bir tesadüf sonucunda gerçekleşti. 
     Napoli ve civarında hüküm süren mafya teşkilatı ''Camorra'' ile bağlantılı sabıkalı kişilerin telefonlarının dinlenmesi sırasında, kimi oyuncuların bahis oyunları çerçevesinde oynanacak maç sonuçlarını önceden konuştuklarının saptanması, savcılığı harekete geçirdi. 
     Kayıtlardaki telefon görüşmelerinde kullanılan ifadeler, kimi maçların şikeli olduğunu düşündürecek nitelikte. Şike skandalında rol oynadıkları gerekçesiyle haklarında mahkemeye celp kağıdı çıkarılmış olan oyuncu sayısı şu an itibarıyla sadece beş kişi 
     Generoso Rossi Nisan ayına kadar AC Siena kalecisiydi , Roberto D'Aversa AC Siena , Nicola Ventola AC Siena , Salvatore Ambrosino Catanzaro'nun eski oyuncusu, Ocak'tan itibaren Grosseto'da ve eski futbolcu Vincenzo Onorato. 
     Kuşku ve suçlamalar, daha ziyade Rossi üzerinde yoğunlaşmakta. Rossi'nin 23 Mart'ta yaptığı bir telefon görüşmesinde, bahis oyunu açısından maçın belirlenen şekilde bitmesinin önemine değinerek, ''Bu işten 30-40 bin euro kazanacağız'' şeklinde konuşmuş olduğu belirtildi. 
     Haklarında mahkemeye celp kağıdı çıkarılmış toplam 13 kişi arasında oyuncular dışındaki isimler ise ''Camorra'' bünyesindeki mafya elemanları ile Napoli'deki bazı işadamlarından oluşmakta. Şike davasına adları karışan takımlar arasında ise Serie A'dan 4 AC Chievo Verona, US Lecce, Reggina, AC Siena , Serie B'den 2 Ascoli, Piacenza , Serie C'den 6 takım Catanzaro, Crotone, Fermana, Lumezzane, Sassari Torres, Taranto bulunuyor. 
     AC Siena Kulübü, soruşturmaya adı karışan D'Aversa ve Ventola'nın dava sonuçlanana dek açığa alındıklarını açıkladı. 
     Dava çerçevesinde şikeli olduğundan kuşkulanılan Serie A karşılaşmaları ise 7 Mart'taki US Lecce-AC Siena 0-0 , 21 Mart'taki AC Chievo Verona-AC Siena 1-1 , 28 Mart'taki AC Siena-Udinese 1-0 , 18 Nisan'daki AC Chievo Verona-Reggina 0-0 maçları olarak sıralandı. 
     
     İDDİALARIN DOĞRULUĞU KANITLANIRSA KİM NE CEZA ALACAK 
     Haklarında soruşturma açılan oyuncuların, şike skandalına gerçekten karıştıklarının ortaya çıkması durumunda, Futbol Federasyonu Disiplin Kurulu tarafından asgari 3 yıl boyunca sahalardan uzaklaştırılmaları gerekiyor. 
     İtalya'da bir kulüple sözleşmesi bulunan futbolcuların, bahis oyunu oynamaları yasak. Futbolcunun bahis oyununa katıldığının saptanması durumunda ise 3 ila 6 ay arasında sahalardan uzaklaştırma cezası öngörülüyor. 
     Şike olayına karıştıkları saptanan kulüpler hakkında verilecek cezalar ise puan silmekten küme düşürmeye kadar uzanabiliyor. Verilecek ceza kulübün şike olayından ne denli sorumlu olduğuna bağlı olarak değişebiliyor. 
     Skandala karıştıkları saptanan oyuncular hakkında normal hukuk ise ''müsabakalara hile karıştırma suçlaması'' nedeniyle, 1 yıl hapis öngörüyor. 
     Ancak Napoli Mafyayla Mücadele Savcılığı tarafından açılan davada, işin içinde ''örgütlü suç teşekkülü'' de bulunduğu için bu cezanın, 4 yıl hapis biçiminde gerçekleşmesi de mümkün. 
     İtalya'da maçlarda şike gerekçesiyle soruşturma açılması yeni değil. 1980'den bu yana açılan davaların bazısı oyuncu ve kulüplerin cezalandırılmasıyla noktalanırken, kimi davalar ise sanıkların beraatıyla sonuçlanmıştı. 
     1980-1981 sezonunda ortaya çıkan ilk skandal AC Milan ve SS Lazio'nun ikinci lige düşürülmesini Avellino, Bologna ve Perugia'nın ise bir sonraki sezon 5'er puanlarının silinmesini beraberinde getirmişti. 
     
</TEXT>
</DOC>
