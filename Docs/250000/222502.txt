<DOC>
<DOCNO> 222502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy03.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum Belediye Başkanlığı yarışında ''yaş'' tartışması... 
</HEADLINE>
<TEXT>

     Erzurum'da, AK Parti'nin 34 yaşındaki Türkiye'nin en genç Büyükşehir Belediye Başkan adayı olan Ahmet Küçükler ile MHP'nin mevcut belediye başkanı ve adayı olan Mahmut Uykusuz arasında ilginç ''yaş'' tartışması yaşanıyor. 
     ''Erzurumlu bir seçtiğini bir daha seçmez'' iddiasını ortadan kaldırmak için tekrar belediye başkanlığına aday olduğunu açıklayan Uykusuz, AA muhabirine yaptığı açıklamada, yeniden göreve seçilerek, yarım kalan projelerini tamamlayacağını söyledi. 
     Erzurum'un Türkiye'de önemli bir kent olduğunu ifade eden Uykusuz, bu kentin yönetimine talip olanların ''tecrübeli ve yaşça kemale ermiş'' olmaları gerektiğini söyleyerek, AK Parti'nin 34 yaşındaki adayı olan Ahmet Küçükler'in Erzurum için yetersiz bir aday olduğunu ileri sürdü. 
     ''Erzurum'a 40 yaşından küçük, 55 yaşından büyük belediye başkanı olmaz'' diyen Uykusuz, Küçükler'in Erzurum'un mevcut sorunları karşısında yaşının tecrübesizliğinden dolayı yetersiz kalacağını savundu. 
     Uykusuz, ''40 yaş kemal yaşıdır. Peygamber Efendimize bile peygamberlik görevi 40 yaşında gelmiştir'' diyerek, tarihte önemli görevlere yaşça olgun insanların getirildiğini ve bu insanların da çoğunluğunun tecrübelerinden dolayı bu görevlerini büyük bir başarıyla yerine getirdiklerini söyledi. Kendisinin 44 yaşında Belediye Başkanı, şu anda ise 49 yaşında olduğunu söyleyen Uykusuz, şunları söyledi 
     ''Bütün Erzurum halkı benim yaptığım hizmetleri görmektedir. Erzurum'un belediyecilik yönünden yıllardır birikmiş sorunlarını çözdüm. Belediye'yi bir kurum haline getirip, halkımıza en güzel hizmetleri sundum. Başarılarımda yaş faktörüm çok önemlidir. Ancak 55 yaşından sonra bu göreve talip olmam. Halkımızın yaptığım çalışmaları göz önünde bulundurarak iktidara değil istikrara oy vereceğini biliyorum.'' Uykusuz, ayrıca Küçükler'in Belediye Başkanı adayı olmasına rağmen Başbakan Erdoğan'ın gölgesinde çalışma yürüttüğünü iddia ederek, ''Bunu kent merkezinde bulunan bilboardlardan anlayabiliriz. Kendi resimlerini asmak yerine Başbakanımızın resimlerini asıp halktan oy istiyor.'' Erzurum'un MHP'li alt kademe Yenişehir Belediye Başkanı ve adayı olan İsmail Hakkı Asiltürk de, belediyecilikte yaşın önemli bir faktör olduğunu savunarak, ''Başbakanımız Erzurum'daki seçim mitinginde Büyükşehir Belediye Başkanı'nı tanıtırken Ahmet gel buraya ifadesini kullandı. Erzurum'u kimsenin bu duruma düşürmeye hakkı yoktur. Ancak Büyükşehir adayı yaşça olgun olsaydı, Başbakan bu ifadeyi kullanmazdı'' diye konuştu. 
     
     ''GENÇLİĞİ ELEŞTİRENLER, GENÇLİĞİN TOKADINI YİYECEKLER' 

     AK Parti'nin Türkiye'deki en genç Büyükşehir Belediye Başkan adayı olan Küçükler ise, kendisinin 34 yaşında olmasının Erzurum için kayıp olmadığını, aksine kazanç olduğunu söyledi. 
     Küçükler, 34 yaşında olmasına rağmen Hukuk ve İlahiyat olmak üzere 2 fakülte bitirdiğini belirterek, ''Gençliğimden gurur duyuyorum. Çünkü kendimde hizmet yapacak güç ve enerji bulmaktayım'' diye konuştu. 
     Kendisinin İlahiyatçı olduğunu da anımsatan Küçükler, Peygamber Efendimize peygamberliğin 40 yaşında geldiğini doğrulayarak, şöyle devam etti 
     ''Ancak Hazreti İsa 33, Hazreti Süleyman ise 23 yaşında peygamber olmuştur. Dini siyasete alet etmemek gerekir. Peygamberlik ayrı, Belediye Başkanlığı ayrı iştir. Mukayese edilmesi doğru değildir.'' ''Gençliği eleştirenler, eleştirdiği gençliğin tokadını yiyeceklerdir'' diyen Küçükler, Türkiye'de görevlerin gençler tarafından yürütülmesi halinde daha başarılı sonuçlar alındığını ifade etti. 
     Fatih Sultan Mehmet'in 21 yaşında İstanbul'u fethettiğinin unutulmaması gerektiğini söyleyen Küçükler, kendisinin yaşına yönelik yapılan eleştirileri kamuoyunun takdirine bıraktığını kaydetti. 
     Başbakan Erdoğan'ın seçim otobüsünde Ahmet buraya gel diye ifadesini de değerlendiren Küçükler, ''Kişiye isimle hitap etmek bir samimiyetin göstergesidir. Bu bizim ve Erzurum için bir kazançtır. Başbakanımızın bize gösterdiği yakınlık ifadesidir'' şeklinde açıkladı. 
     Küçükler, mevcut Belediye Başkanı Uykusuz'un görevde bulunduğu süre içerisinde yaptığı en iyi hizmetin, kendinden önce yapılan projeleri çöpe atmamak olduğunu belirterek, şimdi o projeleri kendilerinin hayata geçireceğini belirtti. 
     Erzurum'da afet olmamasına rağmen Büyükşehir Belediyesi'nin MHP iktidarı döneminde afet kapsamına alınarak 10 kat fazla para aldığını savunan Küçükler, ''Ancak buna rağmen istenilen hizmetler yapılamamıştır. Bu da mevcut belediyenin iyi iş yapamadığını gözler önüne seriyor'' dedi. 
     
</TEXT>
</DOC>
