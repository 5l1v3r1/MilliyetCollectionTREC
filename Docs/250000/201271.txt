<DOC>
<DOCNO> 201271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy08.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses'e DEHAP sahip çıktı 
</HEADLINE>
<TEXT>

   Kürtçe şarkı söylediği için ülkücülerin protestosuna hedef olan İbrahim Tatlıses'e İHD ve DEHAP'tan destek... 
      BARIŞ DURAK DHA 

   
   Kürtçe şarkı söylediği için ülkücülerin sert eleştirileriyle karşılaşan türkücü İbrahim Tatlıses'e İnsan Hakları Günü'nde memleketi Şanlıurfa'dan destek geldi. İHD Şanlıurfa Şube Başkanı Gülay Koca, "Kürtçe türkü söylediği için asılmakla tehdit edilen Tatlıses'in insan haklarına tecavüz ediliyor" dedi. DEHAP İl Başkanı Ahmet Dağtekin de "Yapılanlar Kürt diline karşı tahammülsüzlüğün bir göstergesidir" diye konuştu. 
   Koca, Tatlıses'in Kürtçe türkü söylemesinin ardından bu olaylarla karşılaşması nedeniyle üzgün olduklarını ve bu olayın AB'ye girme sürecinde Türkiye açısından kötü bir gelişme olduğunu belirtti. Koca, şöyle konuştu 
   "Kürtçe serbest olarak söyleniyorsa başka sanatçılar tarafından klipler çekiliyorsa, başka yerlerde Kürtçe kurslara izin veriliyorsa bu anlamsız bir tepkidir. Burada insan hakları ihlali yapılıyor. Biz İHD olarak bu olayın takipçisiyiz. 'Kürtçe türkü' söyledi diye insanlar asılamaz." 
   
   
   
</TEXT>
</DOC>
