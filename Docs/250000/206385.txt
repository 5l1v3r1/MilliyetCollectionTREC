<DOC>
<DOCNO> 206385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/soneko09.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamsi fiyatları el yakıyor... 
</HEADLINE>
<TEXT>

     Kasım ayında sezona bereketli başlayan hamsinin fiyatı, deniz suyu sıcaklığının mevsim normallerinin üzerinde seyretmesi nedeniyle 6 milyon liraya kadar çıktı. 
     Sezona umutla başlayan balıkçılar, deniz suyu sıcaklığının mevsim normallerinin üzerinde seyretmesi nedeniyle hamsinin bölgeyi terk etmesi sonucu hayal kırıklığı yaşarken, daha önce kilosu 500 bin liraya kadar düşen hamsi, tezgahlarda 6 milyon liradan satılıyor. 
     Karadeniz Balıkçısı Seyfi Bulut, sezondan umutlu olduklarını belirterek, ''Şu an fiyat el yakıyor. Ancak, suyun soğumasıyla hamsi avı artacak ve vatandaşlarımız ucuz hamsi yeme imkanı bulacaktır'' dedi. 
     Vatandaşların diğer balıklara yöneldiğini kaydeden Bulut, şu an tezgahta bol bulunan tirsi ve mezgitin 4 milyon lira, barbunun 10 milyon lira, kalkanın ise kilosunu 25 milyon liradan sattıklarını söyledi. 
     
</TEXT>
</DOC>
