<DOC>
<DOCNO> 234109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun29.html </URL>
<DATE> 2004/04/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Son durum... Rumlar 'hayır' demeye hazırlanıyor... 
</HEADLINE>
<TEXT>

     Adnan Çağlayan bildiriyor 

BM Genel Sekreteri Kofi Annan'ın sunduğu çözüm planını kabul veya ret için yarın sandık başına gidecek olan Kıbrıslı Rumların ''hayır'' demelerine kesin gözüyle bakılıyor. 
     Rum kesimindeki siyasi gözlemciler, en büyük Rum partisi AKEL'in Genel Sekreteri Dimitris Hristofyas'ın dün yaptığı, ''Uluslararası toplum talep ettiğimiz garantileri sağlamadı, oyumuz hayır'' şeklindeki açıklamanın ''evet'' cephesinin son umudunu da söndürdüğü yorumunu yaptılar. 
     Lefkoşa'nın Rum kesiminde duvarlara, mağazaların vitrinlerine, direklere yapıştırılmış ya da asılmış ''Ohi'' Hayır pankart ve afişleri kentte hakim havayı yansıtıyor. 
     Rum basını, evetçilerin, hayır taraftarlarınca tehdit edildiklerine ve ortamın gerginleştiğine dikkati çekiyor. 
     Sokaktaki Rum ise büyük oranda Rum yönetimi lideri Tasos Papadopulos'un ret gerekçelerini benimsemiş görünüyor. 
     Rumlar BM, ABD ve AB'den gelen baskıların normal ikna etme çabasını aştığını, bundan büyük rahatsızlık ve tepki duyduklarını da gizlemiyorlar. 
     Bu çerçevede, başta Glafkos Klerides ve Yorgo Vasiliu gibi eski Rum yönetimi liderleri olmak üzere DİSİ partisi ve bazı küçük siyasi hareketlerin desteklediği evet cephesinin sesi duyulmuyor. 
     Siyasi gözlemciler, yarınki referandumdan evet çıkması bir yana, hayır oylarının yüzde 60'ın altına düşmesinin dahi mucize anlamına geleceği yorumunu yapıyorlar. 
     
     ANNAN PLANI ÖLMEDİ 
     Bu arada, Rum siyasi çevreleri, şimdiden referandumun ertesi gününe hazırlandıkları mesajını verdiler. 
     Papadapulos, dün akşam Rum televizyonunda, Annan planının ölmediğini ve müzakerelere tekrar başlamak için derhal hazırlıklara koyulacaklarını açıkladı. 
     AKEL ile farklı gerekçelerle Annan planına hayır dediklerini ama referandumdan hemen sonra bu partinin temsilcileriyle bir araya geleceğini belirten Papadopolus'un, 27 Nisan Salı günü de Atina'ya gitmesinin beklendiği bildirildi. 
     Annan planının reddedilmesinden sonraki stratejisine, ''Türkiye AB'ye yaklaştıkça birliğin prensiplerini daha iyi anlayacak ve Kıbrıs Türklerinin hakkını kısıtlamayacak, belli değişiklikleri kabul edecektir'' sözleriyle açıklık getiren Papadopulos, referandumun yenilenmesine ise soğuk baktığını net biçimde ortaya koydu. 
     Uluslararası toplumun Kıbrıs sorununun çözümüne ilgisini yitirmeyeceğinden emin görünen Papadopulos, bu alanda AKEL'den de destek gördü. 
     Hristofyas, uluslararası toplumun soruna ek güvencelerle tekrar yaklaşacağı kanısında olduğunu ve bu çerçevede ikinci bir referandumun da yapılabileceğini söyledi. 
     
     OY VERME İŞLEMİ 
     Rum kesiminde sonucun halk daha sandık başına gitmeden belli olduğu belirtilen referandumda oy verme işlemi, yarın sabah 07.00'da başlayacak. 
     Toplam 479 bin 551 seçmenin oy kullanacağı referandumda sandıklar saat 17.00'da kapanacak. 
     Oy sayım işlemi KKTC ile eş zamanlı olarak saat 18.00'da başlatılacak. 
     Rum seçim kurulunun yaptığı açıklamaya göre, sayım 2 saatten az bir sürede tamamlanacak ve gayrı resmi kesin sonuçlar saat 19.00 ile 20.00 arası kamuoyuna açıklanacak. 
     Rum kesiminde yaşayan yaklaşık 1500 Kıbrıslı Türk, yarınki referandumlarda oy veremeyecek. 
     Rum yönetimi İçişleri Bakanlığı, güneydeki Kıbrıslı Türklerin kuzeyde oy vermeleri için girişimde bulunduklarını, ancak KKTC'den yanıt alamadıklarını savundu. 
     Bakanlık, referandumun her toplumun kendi bireylerinin oy vereceği bir uygulama olması nedeniyle söz konusu Türklerin Rum kesiminde oy vermelerinin mümkün olmadığını kaydetti. 
     
</TEXT>
</DOC>
