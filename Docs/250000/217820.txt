<DOC>
<DOCNO> 217820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur36.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova'da milletvekili seçimi mağlupları başkanlık için yarışacak 
</HEADLINE>
<TEXT>

     3 Kasım seçimlerinde milletvekili adayı olan ancak seçilemeyen eski Çalışma ve Sosyal Güvenlik Bakanı Yaşar Okuyan ile ve DSP eski Yalova milletvekili Hasan Suna şimdi Yalova Belediye Başkanlığı için yarışacak. 
     MHP adayı olarak 3 Kasım'da girdiği milletvekilliği seçimlerini kaybeden Okuyan, DYP'den Belediye Başkanı adayı olurken, Okuyan'la birlikte TBMM'nin 21'inci döneminde Yalova milletvekilliği yapan Hasan Suna da DSP'den belediye başkanı adayı oldu. 
     Okuyan, AA muhabirine yaptığı açıklamada, Yalovalıların daveti üzerine belediye başkanlığına aday olduğunu belirterek, ''Benim için koltuk değil, hizmet önemli. Yalova için çok güzel projelerimiz var. Seçildiğimde yalnızca Yalova merkezinde yaşayanlara değil, Yalova'nın doğusundan en batısına kadar her yerine hizmet götüreceğim'' dedi. 
     Yalova DSP Belediye Başkan adayı Hasan Suna ise seçilmesi halinde öncelikli hedefinin Yalova'yı bir üniversite ve turizm kenti haline getirmek olduğunu söyledi. Yalova'nın çağdaş bir kent olmasına katkıda bulunacak, ekonomik, sosyal ve kültürel yaşamını canlandıracak alt yapıları oluşturacağını dile getiren Suna, deprem sonrasında kaybedilen turizm kaynaklarını da geliştireceğini kaydetti. 
     
</TEXT>
</DOC>
