<DOC>
<DOCNO> 226030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/spor/spo02.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'u endişe sardı 
</HEADLINE>
<TEXT>

   Adanaspor'un ligdeki konumunun oyuncular üzerinde rahatlık yaratmasından korkan Fenerbahçe'nin teknik patronu, motivasyon için Kaptan Ümit Özat'ı devreye soktu 
      YUSUF KOBAL 

   
   Baskıdan çekiniyor 
   FENERBAHÇE Teknik Direktörü Christoph Daum, bugünkü Adanaspor maçı öncesi takımda yoğun bir şekilde motivasyona ağırlık verdi. Ligde prestij maçlarını oynayan rakiplerinin durumunun futbolcularına rahatlık vermesinden endişe duyan Alman hoca, her fırsatta çok dikkatli olmaları gerektiğinin altını çiziyor. Gevşememeleri gerektiğini vurgulayan Daum, takım üzerinde oluşan fark beklentilerinin baskı yaratıp, puan kaybetmelerine yol açmasından çekiniyor. 
   
   Gençlere uyarı 
   TECRÜBELİ teknik adam, Adana seyahati öncesi Samandıra Tesisleri'nde yapılan son çalışmadan sonra futbolcuları ile yemekte bir araya geldi. Rakibin ligdeki durumunun özellikle gençleri rahatlığa itebileceğini kaydeden Daum bir dizi uyarılarda bulundu. Bu düşüncenin kendilerine pahalıya patlayabileceğini hatırlatan Christoph Daum, motivasyonun artırılması konusunda Kaptan Ümit'ten de yardım istedi. Daum, "Arkadaşlarını sürekli maça şartlandır" dedi. 
   
   Tuncay'dan destek    GOLCÜ futbolcu, cezalı olmasına rağmen dün takımla birlikte Adana'ya götürüldü. Tuncay arkadaşlarına destek olması amacıyla kafilede yer aldı. Öte yandan Daum, sol kanattaki boşluğu Ali Güneş ve Mahmut Hanefi ile doldurmayı planlıyor. Aurelio'yu kesmeyi düşünmeyen Daum, Petkov'u kadroya almazken, Rebrov'u kulübede tutacak. 
   
   Rezervasyon yapıldı    ASBAŞKAN Nihat Özbağı, UEFA'nın kendi başvuruları olmadan Şükrü Saracoğlu'nu önemli bir final maçı oynatılabilecek statlar listesine eklediğini açıkladı. Fenerbahçeli yönetici, UEFA yetkililerinin Olimpiyat Stadı'nı inceledikleri sırada Kadıköy'e de geldiklerini ve Şükrü Saracoğlu'na tam puan verdiklerini söyledi. Özbağı, "Bir an önce inşaatı bitirmemizi bekliyorlar. Çalışmalarımıza hız verdik" diye konuştu. 
   
   Bu ne sevgi ah    Sarı - Lacivertliler, dün yaptıkları idmanın ardından öğleden sonra özel uçakla Adana'ya gitti. Buradaki dernek yöneticileri kafileyi çiçeklerle karşılarken, taraftarlar da takımı sevgi çemberine aldı. Özellikle fotoğraf çektirip imza almak için Daum ve Van Hooijdonk'un etrafı sarıldı. Fenerbahçe kafilesi otele de taraftarların oluşturduğu konvoy eşliğinde gitti. 
   
   
</TEXT>
</DOC>
