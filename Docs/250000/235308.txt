<DOC>
<DOCNO> 235308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo37.html </URL>
<DATE> 2004/04/27/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Beşiktaş, potada taraftar desteği bekliyor... 
</HEADLINE>
<TEXT>

     Türkiye Basketbol Ligi'nde başarılı bir sezon geçiren ve play-off çeyrek final serisinde Darüşşafaka ile karşılaşacak olan Beşiktaş, taraftarlarından destek bekliyor. 
     Beşiktaş Kulübü'nün resmi internet sitesinde açıklamalarda bulunan siyah-beyazlı takımın menajeri Zeki Can, taraftarların desteğiyle hedeflerine ulaşmayı amaçladıklarını söyledi. 
     Can, hedeflerinin ligde 2. şampiyonluğa ulaşmak olduğunu vurgulayarak, şunları kaydetti 
     ''Bütün oyuncularımızın performansı üst seviyede ve moralimiz çok iyi. Bugüne kadar sadece 1 kez şampiyon olduk. Ligi ilk 3'te bitirerek, ilk amacımızı gerçekleştirdik. Takımımız, ligi 6. sırada bitiren Darüşşafaka önünde oldukça şanslı. Gidebildiğimiz en üst noktaya kadar gitmek amacındayız. Şampiyonluk uzak değil. Taraftarlarımız da bize bu yönde destek versin.'' Uzun süredir sakat olan Ufuk Sarıca'nın da antrenmanlara başladığını ve performansının her geçen gün iyiye gittiğini ifade eden Can, ancak bu oyuncunun Darüşşafaka ile yapılacak ilk maçta forma giymeyeceğini dile getirdi. 
     Beşiktaş ile Darüşşafaka arasında yapılacak karşılaşma 30 Nisan Cuma günü Süleyman Seba Spor Salonu'nda yapılacak. İki takım da normal sezonda birbirlerini yendikleri için seri 1-1 beraberlikle başlayacak. 
     
</TEXT>
</DOC>
