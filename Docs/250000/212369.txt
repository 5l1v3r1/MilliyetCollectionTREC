<DOC>
<DOCNO> 212369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sondun01.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Annan'ın şartlarının kabul edilmesi için çalışacağız 
</HEADLINE>
<TEXT>

     ABD Dışişleri Bakanlığı, Kıbrıs'ta çözüm yönünde görüşmelerin başlayabilmesi için BM Genel Sekreteri Kofi Annan'ın koyduğu ön şartları tarafların kabul etmesi yönünde Washington'ın elinden gelen çabayı göstereceğini bildirdi. 
     ABD Dışişleri Bakanlığı Sözcüsü Richard Boucher, Dışişleri Bakanı Colin Powell'ın Perşembe günü BM Genel Sekreteri Kofi Annan ile Kıbrıs konusunda bir telefon görüşmesi yaptığını hatırlatarak, ''Powell, Annan'a tam destek verdi. Görüşmelerin başlayabilmesi için öngörülen Annan'ın koşullarının taraflarca kabulü ve bu meselede hızla ilerlenmesi için elimizden geleni yapacağımıza söz verdik'' dedi. 
     Boucher sözlerine, ''Bakanımız Powell, bu konuyu Türk ve Yunan liderleri ve dışişleri bakanlarıyla sık sık görüştü. Kıbrıs için yoğun bir çaba göstermeye devam edeceğiz. Powell, kendisinin de bu konuda şahsen aktif alacağına söz verdi'' diyerek devam etti. 
     Annan'ın, görüşmelere başlanılması için tarafların kabul etmesini istediği koşullar, Annan planı temelinde masaya oturulması, uzlaşma için çalışılması, uzlaşma sağlanamayan noktaların Annan tarafından doldurulması ve bu metnin Kıbrıs'ta iki tarafta referanduma götürülmesinden oluşuyor. 
     Türk tarafı, Rum ve Yunan tarafının bu koşulları kabul etmesi durumunda kendisinin de aynı şekilde davranacağını belirtiyor. 
     Başbakan Recep Tayyip Erdoğan ilk olarak bu konuda geçen hafta Davos'ta, ''şartlar üzerinde mutabakat sağlanırsa Türk tarafının referandumu kabul edeceğini'' bildirmişti. 
     Rum ve Yunan taraflarıysa henüz Annan'ın ön koşullarını kabule yanaşmıyor. 
     
</TEXT>
</DOC>
