<DOC>
<DOCNO> 230162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun20.html </URL>
<DATE> 2004/04/10/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
"Irak'taki gelişmelerden dolayı sorumluluk BM'ye devredilmeli" 
</HEADLINE>
<TEXT>

     Alman Birlik 90 Yeşiller Partisi Eşbaşkanı Angelika Beer, Irak'ta gittikçe kötüleşen gelişmelerden dolayı ABD'nin sorumluluğu BM'ye devretmesi gerektiğini savundu. 
     Beer, Berlin-Brandenburg Inforadio'ya yaptığı açıklamada, ''Irak'taki gelişmelerden dolayı sorumluluk BM'ye devredilmeli. BM'nin, yönetimi tümü ile ele almasına ve Amerikalıların işgal statüsüne son vermelerine karşı başka seçenek yok. Ancak bu sayede uluslararası bir mevcudiyet sağlanır'' dedi. 
     Amerikalıların Irak'taki tutumundan dolayı uluslararası terörizmin daha da ''beslendiğini'' öne süren Beer, ''ABD'nin Irak'taki askeri tutumundan dolayı Afganistan'daki misyon bile daha da zorlaştı'' şeklinde görüş belirtti. 
     Beer, öncelikle BM sayesinde insani yardımın sürdürülmesi, daha sonra da Irak'taki tüm dini gruplarla birlikte ülkenin siyasi geleceğinin belirlenmesi gerektiğini kaydetti. 
     
</TEXT>
</DOC>
