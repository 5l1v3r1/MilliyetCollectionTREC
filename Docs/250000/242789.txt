<DOC>
<DOCNO> 242789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonyas08.html </URL>
<DATE> 2004/05/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Genç kızlar ninelerinin çeyizleriyle evleniyor 
</HEADLINE>
<TEXT>

     Yıllarca ninelerin sandıklarında bekleyen ve kıymeti artan el işi ürünler, küçük değişikliklerle gençlere çeyiz oluyor. 
     Konya'da çeyiz işleri ile ilgili işyeri bulunan Mine Durmaz, çeyiz hazırlama geleneğinin günümüzde de devam ettiğini ve annelerin, kız çocukları için daha küçük yaştan itibaren çeyiz hazırlamaya başladıklarını söyledi. 
     Geçmiş yıllarda kızların kendi çeyizlerini kendilerinin hazırladığını ifade eden Durmaz, şöyle konuştu 
     ''Artık kızlar ya okuyor ya da çalışıyor. El işi yapma ve çeyiz hazırlama konusunda bilgi sahibi değiller. Bu nedenle iş annelerine düşüyor. Anneler, kızlarının çeyizlerini kendi zevklerine göre veya piyasadan hazır olarak temin ediyor. Yatak örtüsü, pike, nevresim ve mutfak takımları bir gelinin çeyizinde olmazsa olmazlar arasında yer alıyor.'' Çeyizlerin kullanılmayarak, sandıklara kaldırıldığını belirten Durmaz, ''Bu çeyizlerin çoğu sandıklarda yıllar geçtikçe ya demode oluyor ya da haşereler tarafından zarar görüyordu. Artık bunlar sandıklardan çıkarılarak bize getiriliyor. Biz, uygun renk ve türde kumaşlar bulup, bunları yeniliyoruz. Örneğin, duvarlara çakılan el işi çeyizleri, bugün kullanılmak üzere güzel bir nevresim takımına çevirebiliyoruz'' diye konuştu. 
     Durmaz, ortalama bir çeyiz takımının fiyatının 1.5 milyar liradan başladığını sözlerine ekledi. 
     
</TEXT>
</DOC>
