<DOC>
<DOCNO> 216970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo15.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Söylemesi acı ama Nihat'sız hiçbir şey yapılmıyor 
</HEADLINE>
<TEXT>

     İspanya Birinci Futbol Ligi'nin La Liga 25. haftasında, deplasmanda Sevilla'ya 1-0 yenilen Real Sociedad'ta, Nihat Kahveci'nin yokluğu hissedildi. 
     La Liga'da 31 puanla 12. sıraya düşen Real Sociedad'da, teknik direktör Raynald Denoueix'ün 25 Şubat Çarşamba günü Olympique Lyon'a karşı yapacakları Avrupa Şampiyonlar Ligi 2. tur ilk maçını düşünerek, Türk Milli Takımı'ndan yorgun gelen Nihat Kahveci'yi Sevilla karşısında oynatmadığı bildirildi. 
     Bask Bölgesi'nin gazetelerinden Diariovasco'da yapılan yorumda, ''Söylemek acı ama Nihat ve De Pedro'suz Real Sociedad'da hiçbirşey yapılmıyor'' denildi. Nihat için ''Futbol dünyasının üst klasında yer alan bir futbolcu. Oynadığı zaman gol atmasa bile rakip takımın savunmasını oldukça yıpratıyor'' ifadelerini kullanan gazete, Nihat ve De Pedro'nun, Real Sociedad'ın kadrosundaki en iyi futbolcular olduğunu savundu. 
     İspanyol gazetelerindeki diğer değerlerdirmelerde ise Real Sociedad'ın bu sezonki tek hedefi olarak kalan Avrupa Şampiyonlar Ligi'ni düşündüğünden bu hafta ligi adeta ''boşladığı'' kaydedildi. 
     Öte yandan haftanın en önemli maçında FC Barcelona'nın deplasmanda Beşiktaş'ın UEFA Kupası 3. turundaki rakibi Valencia'yı 1-0 yenmesi spor gazetelerinde manşete taşınarak, şampiyonluk yarışında Real Madrid'in Valencia ile olan puan farkını 5'e çıkardığı ifade edildi. 
     
</TEXT>
</DOC>
