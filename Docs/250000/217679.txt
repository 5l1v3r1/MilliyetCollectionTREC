<DOC>
<DOCNO> 217679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun38.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler'e "barbar" dilen Yunan başpsikoposu hakkında soruşturma 
</HEADLINE>
<TEXT>

     Atina Asliye Hukuk Mahkemesi Savcılığı'nın Yunanistan Kilisesi Başpiskoposu Hristodulos hakkında Türkiye ve Türkler aleyhindeki açıklamalarında suç unsuru bulunup bulunmadığını belirlemek için soruşturma açtığı bildirildi. 
     Yunan basını, soruşturmanın Sivil Toplum İnisiyatifi Derneği Başkanı Dimitri Yorgokopulos'un ''Başpiskoposun yetkilerinin siyasi değil dini konularla sınırlı olduğu'' gerekçesiyle Savcılığa şikayette bulunması sonucu açıldığını duyurdu. 
     Radyolar ve gazetelerde yer alan haberlerde, Yorgokopulos'un şikayet dilekçesinde ''Başpiskopos Hristodulos'un açıklamalarının, Yunan devletini veya toplumunu misilleme tehlikesiyle karşı karşıya bırakan ve başka ülkelerle ilişkilerinde gerginlik yaratacak şekilde girişimlerde bulunan vatandaşlara uygulanan ve 3 aydan 3 yıla kadar hapis cezası öngören, ceza kanununun ilgili maddesine aykırı olduğunu da'' vurguladığı belirtildi. 
     Başpiskopos Hristodulos, geçen Aralık ayında Atina'nın Patisia semtindeki Agia Varvara kilisesinde yaptığı konuşmada, ''Türklerin Hıristiyan ailesine kesinlikle katılmaması gereken barbarlar olduğunu ve Türkiye'nin kesinlikle AB'ye girmemesi gerektiğini'' söylemişti. 
     Başpiskoposun konuşmasının ardından Yunanistan Hükümet Sözcüsü Hristos Protopapas, Atina'nın Türkiye'nin AB üyeliğini desteklediğini açıklamış ayrıca birçok siyasetçi ve medya kuruluşu Hristodulos'u eleştirmişti. 
     Başpiskopos Hristodulos, geçen Pazar günü yaptığı konuşmada da Annan planını eleştirmiş ve '' Kıbrıslı Rumların aleyhindeki bu plana dayalı olarak bulunacak çözümün Türk-Yunan ilişkileri açısından kötü örnek olacağını ve Trakya ile Ege'nin geleceğini olumsuz yönde etkileyeceğini'' söylemişti. 
     
</TEXT>
</DOC>
