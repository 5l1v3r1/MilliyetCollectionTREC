<DOC>
<DOCNO> 247850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur01.html </URL>
<DATE> 2004/06/14/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yozgat... Vali Konağı kapısına konulan çanta korkuttu... 
</HEADLINE>
<TEXT>

     Yozgat'ta çöpe atılan iki Jamesbond tipi çantadan birisinin Lise Caddesi'ndeki Vali Konağı'nın giriş kapısına bırakılması, polisi harekete geçirdi. 
     Polis, saat 23.00 sularında Lise Caddesi'ndeki Vali Konağı'nın giriş kapısına Jamesbond tipi bir çantanın bırakıldığı ihbarı üzerine harekete geçti. 
     Çevrede geniş güvenlik önlemleri alan polis, caddeyi trafiğe kapatarak, bomba imha ekibini olay yerine çağırdı. 
     Caddedeki kalabalığı gören Cengiz Atakan isimli vatandaş, çantanın kendisine ait olduğunu olay yerinde bulunan İl Emniyet Müdür Vekili Nevzat Arabacı'ya bildirdi. Cengiz Atakan, ''Çantalar, eski ve kullanılmayacak durumda olduğu için çöpe attık. Her iki çantanın içerisi de boş'' dedi. 
     Çanta sahibinin verdiği bilgi üzerine polis, diğer çantayı da, Atakan'ın gösterdiği Vali Konağı'nın yaklaşık 100 metre ilerisindeki çöpte buldu. 
     Polis buna rağmen ihtimalleri gözönünde bulundurarak, Vali Konağı bahçesi giriş kapısındaki çantayı fünye ile patlattı. 
     Yaklaşık bir saat süren çanta operasyonu sırasında, Yozgat Valisi Gökhan Sözer, evinden dışarıya çıkmadı ve telefonla gelişmeler hakkında bilgi aldı. 
     
</TEXT>
</DOC>
