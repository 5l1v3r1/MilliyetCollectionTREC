<DOC>
<DOCNO> 209192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun03.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot kayıp 
</HEADLINE>
<TEXT>
   'İt dalaşı' eğitimi F - 16'yı düşürdü 
   Balıkesir 9. Ana Jet Üssü'nden eğitim uçuşu için havalanan F - 16C tipi savaş uçağı Kütahya'da çakıldı 
      KÜTAHYA DHA 
   
   Manisa'da beş gün önce yere çakılan F-4E tipi savaş uçağında iki pilotun şehit olmasının ardından dün de Balıkesir 9. Ana Jet Üssü'nden eğitim uçuşu için havalanan F-16C tipi savaş uçağı, Kütahya'da düştü. Hava Pilot Üsteğmen Mehmet Karakuzulu'nun uçaktan atlayıp atlamadığı belirlenemezken, arama kurtarma timleri pilotun izine rastlamadı. 
   Balıkesir'deki 191. Kobra Filosu'ndan dün öğlen eğitim uçuşu için havalanan iki F-16C Savaşan Şahin , Eskişehir 1. Ana Jet Üssü 112. Filo'dan kalkan F-4E Phantom tipi iki uçakla Kütahya semalarında buluştu. 
   
   Koltuktan sinyal geldi 
   Hazırlanan programa göre dört uçak, havacılıkta "İt Dalaşı" Dog Fight olarak adlandırılan savaş eğitimi yaparken, Karakuzulu'nun uçağı saat 11.00'da İnegöl - Tavşanlı arasında radardan kayboldu. Kütahya'daki "Çini" kodlu askeri radar merkezi, durumu Balıkesir ve Eskişehir'deki üs komutanlıklarıyla eğitime katılan diğer pilotlara bildirdi. İlk aşamada üç uçakla başlatılan arama çalışması sırasında açılan paraşüte rastlanmazken, enkaz Tavşanlı'da bir dağın yamacında görüldü. 
   Şenlik köyü Yaylacık mevkiinde büyük bir patlama sesi duyduğunu belirten köylüler jandarmaya haber verirken, uçağın fırlatma koltuğundan da sinyal alındı. Ancak, çarpma etkisiyle de sinyal gönderebilen fırlatma koltuğu nedeniyle pilotun uçaktan atlayıp atlamadığı belirlenemedi. Sivil ve Jandarma kurtarma timlerinin gittiği bölgede helikopterler de arama çalışmasına katıldı. Karlı kaplı ormanlık alanda güçlükle sürdürülen arama çalışmaları gece geç saatlere kadar sürdü. 
   Bu arada Karakuzulu'nun Gaziantep'teki baba ocağına acı haber dün akşam saatlerinde ulaştı. Bek r olan pilotun babası İbrahim Karakuzulu, "Umutla oğlumuzun sağlık haberini bekliyoruz" dedi. 
   
   
</TEXT>
</DOC>
