<DOC>
<DOCNO> 206941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/spor/spo03.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın çekilmeden asla 
</HEADLINE>
<TEXT>

      ERHAN TELLİ 

   
   Dürüst'çe yaklaşım 
   MART ayında yapılacak olan kongrede aday olması için baskı yapılan Galatasaray 2. Başkanı Ali Dürüst, bu konudaki tavrını açık açık belirtti. Camianın örf, adet ve ananelerine uyacağını söyleyen Dürüst'ün, Galatasaray Lisesi'ndeki arkadaşlarına, "Özhan Canaydın kendi isteğiyle kenara çekilmeden asla başkanlık için adaylığımı koymam" dediği öğrenildi. 
   
   'Aynı yönetimdeyim' 
   DÜRÜST'ÜN, geçmişte Faruk Süren'e karşı çıkarak adaylığını koyan Mehmet Cansun gibi davranmak istemediği ve Galatasaray camiasını ikiye bölmekten korktuğu için aday olmayacağı kaydedildi. Sarı - Kırmızılı idarecinin, "Aynı yönetimde görev yapan bir yönetici olarak rakip olmam sözkonusu olamaz" diyerek görevi reddettiği vurgulandı. 
   
   Hasan'ın durumu ciddi    BOZHAN MEMİŞ 

   Gençler izin yaptı 
   GALATASARAY'DA, 28 Aralık'ta çalışmalara başlayan genç futbolcular dün izin yaptı, diğerleri ise sahanın karla kaplı olması nedeniyle salonda çalıştı. Geçen haftayı günde iki antrenman yaparak geçiren Sarı - Kırmızılılar'da idman sayısı bire inerken, Teknik Direktör Fatih Terim'in tempo düşürdüğü gözlendi. Cim - Bom'un dün yaptığı antrenman sırasında yaklaşık bir dakikalık elektrik kesintisi oldu. Kısa bir aranın ardından çalışma devam etti. 
   
   Efes Cup'ta oynamayacak 
   YILBAŞI sonrasında düz koşu yaparken sağ dizinden sakatlanan Hasan Şaş'ın durumunun ciddi olduğu gözlendi. MR'ı çekilen futbolcunun Antalya'daki Efes Cup'ta oynayamayacağı belirtildi. Kulüp doktoru Bülent Bayraktar, "Hasan Şaş, bu turnuvaya kadar iyileşecek. Ancak fiziki açıdan ligin ikinci yarısına yetişemeyebilir" dedi. Öte yandan Galatasaray'ın eski futbolcusu Suat, altyapıda antrenör olarak görev yapacak. 
   
   'Hayatımın hatası'    ERHAN TELLİ 

   Oynamak için... 
   SEZON başında Galatasaray'ı bırakıp, Gençlerbirliği ile başlayan, Çaykur Rizespor ile devam eden serüvenin içine giren kaleci Kerem, bunu hayatının hatası olarak tanımladı. "Hocama ve Galatasaray camiasına çok büyük bir yanlış yaptım" diyen genç kaleci, "Para için gitmemiştim. Tek amacım oynamaktı. Ama resmen kandırıldım ve kulübümden koparıldım" ifadesini kullandı. 
   
   'Uykularım kaçıyor' 
   KEREM, şimdi çok pişman olduğunu belirterek, "Kesinlikle Galatasaray'dan ayrılmamalıydım" diye konuştu. Genç file bekçisi şöyle devam etti "Şimdiki aklım o zaman olsa, çıkıp hocamın kapısını çalar ve ben 10 yıllık ömür boyu sözleşme imzalamak istiyorum derdim. Terim beni kapıdan kovsa, ben yine de uğraşıp bacadan girmeliydim." 
   
   Yıldızlara kanca    SARI - Kırmızılı takımda kendilerine ikinci yarıda şans verilmeyeceği bildirilen Arif ve Hakan Ünsal'a Katar'dan teklif geldi. Menajer Saffet Sancaklı'nın aracılık yaptığı ve iki oyuncuya iletilen teklife yıldız futbolcuların sıcak baktığı bildirildi. Sancaklı'nın cumartesi günü daha ayrıntılı görüşmek üzere Katar'a gideceği, durumun bundan sonra netlik kazanacağı öğrenildi. 
   
   
</TEXT>
</DOC>
