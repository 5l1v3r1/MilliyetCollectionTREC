<DOC>
<DOCNO> 245776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy08.html </URL>
<DATE> 2004/06/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Erbakan'ın TV'si kabloda Erdoğan'a takıldı... 
</HEADLINE>
<TEXT>

     SP'nin yasaklı lideri Necmettin Erbakan'ın kanalı TV 5, Başbakan Recep Tayyip Erdoğan onay vermediği için kablolu yayına geçemedi. 
     Necmettin Erbakan'ın talimatıyla geçtiğimiz yıl satın alınan ve SP'lilerin yönetiminde yayınlarına başlayan TV 5, yayınlarının daha fazla izlenmesine yönelik çalışmalar başlattı. Erbakan'ın, "Siyaset televizyonsuz yürümez" sözü doğrultusunda TV 5, uydudan süren yayınların belli bölgelerde izlenememesi nedeniyle kablolu yayına geçmek için girişim başlattı. TV 5 yetkilileri, kabloda çok sayıda aktif yayın halinde bulunmayan televizyon kanalı bulunduğu gerekçesiyle, bunların yerine girmek için Ulaştırma Bakanlığı'na başvuruda bulundu. Bakanlıktan bir sonuç alınamaması üzerine konu bizzat Bakan Binali Yıldırım'a iletildi. Ancak Bakan Yıldırım'dan da TV 5 için olumlu bir yanıt gelmedi. Yıldırım, TV 5'in kabloya alınmaması konusunda teknik nedenler yerine Başbakan Erdoğan'dan onayının olmamasını gerekçe gösterdi. 
     Bakan Yıldırım, TV 5'in kabloya girmesi için "Başbakan Erdoğan'ın onayı gerektiğini", onay gelmediği sürece kablolu yayına giremeyeceğini söyledi. TV 5 yetkililerinin önümüzdeki günlerde kablolu yayın izni almak için doğrudan Erbakan adına Başbakan Erdoğan'a başvuracakları öğrenildi. Erdoğan ve AKP'nin TV 5'e, hükümete yönelik sert muhalefeti nedeniyle soğuk baktığı belirtiliyor. TV 5, Kıbrıs, Irak, YÖK, türban gibi kritik konularda AKP ve bizzat Başbakan Erdoğan'a yönelik ağır eleştiriler yöneltiyor. 

ANKA 

     
</TEXT>
</DOC>
