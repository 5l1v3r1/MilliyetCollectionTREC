<DOC>
<DOCNO> 232640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/ekonomi/eko06.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi borçları taşınmazla ödenecek 
</HEADLINE>
<TEXT>

   ANKARA ANKA 
   
   Maliye Bakanlığı "çok zor duruma düşen mükellefin" devlete olan vergi ve benzeri borçlarına karşılık olarak gayrimenkullerini verebileceğini açıkladı. Mükellefler bu tür talepleri için vergi dairelerine başvuracak. Maliye Bakanlığı'nın belirlediği esaslara göre mükellefler, borçlarına karşılık önerdikleri taşınmazların tapu senetlerinin bir örneği ile taşınmazı tanıtıcı dökümanları bağlı olduğu vergi dairesine verecek. 
   
   Tescil Hazine'ye 
   Vergi dairesi de mükellefin borcunu tespit ederek önerilen taşınmazlara ihtiyaç duyulup duyulmadığının tespiti için konuyu Milli Emlak Müdürlüğü'ne aktaracak. Taşınmaza ihtiyaç varsa vergi daireleri, mükellefin borçlarını ödemede "çok zor duruma" düşüp düşmediğinin tespit edilmesi amacıyla dosyayı incelemeye sevkedecek. Mükellefin çok zor durumda olduğu ortaya çıkarsa taşınmazların değeri belirlenecek ve ardından Hazine adına tescil yapılacak. Uygulamadan belediyeler, kamu kurum ve kuruluşları da yararlanacak. 
   
   
</TEXT>
</DOC>
