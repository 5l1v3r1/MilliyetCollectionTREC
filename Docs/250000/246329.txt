<DOC>
<DOCNO> 246329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonyas05.html </URL>
<DATE> 2004/06/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Trabzon'un turizmde gözbebeği Uzungöl... 
</HEADLINE>
<TEXT>

     Türkiye'nin ve Trabzon'un en önemli turizm merkezlerinden olan Uzungöl'de bulunan tesislerde yaz aylarında doluluk oranı yüzde 100'lere ulaşıyor. 
     Trabzon Kültür ve Turizm İl Müdürü Mehmet Öncel Koç, Uzungöl'ün Türkiye'nin en önemli turizm alanlarından olduğunu ve hem ile hem de bölgeye ekonomik olarak önemli girdiler sağladığını kaydetti. 
     Koç, beldede 33 tesis, 58 bungalov ev ve 13 pansiyon bulunduğunu hatırlatarak, ''Bu konaklama alanlarında toplam yatak sayısı 951'dir. Yaz aylarında bu yataklar tamamen doluyor'' dedi. 
     Bölgeye özellikle İsrail ve Arap turistlerin büyük ilgisinin olduğunu da vurgulayan Koç, ''Yöreyi hem yerli hem de yabancı on binlerce turist ziyaret ediyor. Ayrıca sadece konaklama için değil, günübirlik turlarla da Uzungöl sürekli olarak hareket halinde'' diye konuştu. 
     Trabzon'a 99 kilometre uzaklıkta ve Çaykara İlçesi'ne 19 kilometre mesafede bulunan Uzungöl, deniz seviyesinden 1090 metre yükseklikte bulunuyor. 
     Dik yamaçların ve muhteşem orman örtüsünün ile vadinin ortasında bulunan ve yamaçlardan düşen kayaların Haldizen deresinin önünü kapatmasıyla oluşmuş ''Uzungöl''ün etrafı, eski ahşap evlerle donanmış durumda. 
     Yerli ve yabancı turistlerin büyük ilgisini çeken Uzungöl, sahip olduğu turistik potansiyeli bakımından oldukça zengin yapıya sahip. 
     Uzungöl'ün çevresinde trekking, kuş gözlem, botanik amaçlı turların yanı sıra daha yükseklerdeki dağların arasındaki göllere veya yakınlarındaki Şekersu, Demirkapı, Yaylaönü gibi diğer yaylalara geziler düzenleme olanağı bulunuyor. 
     Yaban hayatı bakımından Uzungöl, çevresindeki dağlarda ayı, kurt, yaban keçisi, tilki, Kafkas dağ horozu gibi hayvan türleri de barındırıyor. 
     
</TEXT>
</DOC>
