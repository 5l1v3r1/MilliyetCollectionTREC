<DOC>
<DOCNO> 245817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sontur15.html </URL>
<DATE> 2004/06/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Şahin Amerikalıların başlarına çuval geçirilmesi sözkonusu değil 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Türk askerlerinin, Amerikalı askerlerin başına çuval geçirmesi söz konusu değil'' dedi. 
     Abant'ta düzenlenen, AK Parti İstanbul İl Teşkilatı Değerlendirme Toplantısı'nın ardından, toplantıya katılanlara Abant Palas Otel'in bahçesinde yemek verildi. 
     Bakan Şahin, burada basın mensuplarının sorularını yanıtladı. Bir gazetecinin, ''Türk askerlerinin, sınırı geçen Amerikan askerlerinin başına çuval geçirdiği yönünde basında yer alan haberler doğru mu '' sorusu üzerine Bakan Şahin, yaşananları kendisinin de basından öğrendiğini belirterek, şunları söyledi 
     ''Türk askerlerinin Amerikan askerlerinin başına çuval geçirmesi söz konusu değil. Ayrıca Genelkurmay bu tür haberleri yalanladı. Genelkurmay, bölgede yaşanan gelişmelere karşı hassas... ABD ile ilişkilerimizde herhangi bir gerginlik söz konusu değil. ABD Büyükelçiliği de haberleri yalanladı.'' Temmuz ayında gerçekleştirilecek Kamu Personeli Seçme Sınavı'na da değinen Bakan Şahin, yapılacak sınavla 20 bin yeni atamanın olacağını söyledi. Bakan Şahin, ''Tahsis edilen 40 bin kişilik kadrodan 20 bini öğretmen açığı için kullanılmıştı. Sınavda yüksek puan almasına rağmen bir işe yerleşemeyen adayların büyük bölümü herhangi bir meslek sahibi değiller bu yüzden yerleştirilmemişler. Atamalarda torpil ve adam kayırma söz konusu değil'' diye konuştu. 
     Bakan Şahin daha sonra otelin bahçesinde aşçılarla birlikte bir süre mangal hazırladı. Yemekte, toplantıya katılan İçişleri Bakanı Abdülkadir Aksu da bulundu. 
     
</TEXT>
</DOC>
