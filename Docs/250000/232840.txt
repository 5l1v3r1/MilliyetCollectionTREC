<DOC>
<DOCNO> 232840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy10.html </URL>
<DATE> 2004/04/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Talat "Kıbrıs sorunu Türkiye'nin önündeki en büyük engel" 
</HEADLINE>
<TEXT>

     KKTC Başbakanı Mehmet Ali Talat, Annan planının gerçek anlamda ilk kez Burgenstock'ta müzakere edildiğini söyleyerek, planı olabilecek en iyi noktaya getirdiklerini ve gönül rahatlığı içinde ''evet'' denilebilecek bir plan haline geldiğini kaydetti. 
     Türkiye Odalar ve Borsalar Birliği TOBB tarafından düzenlenen ''Annan Planının İktisadi Yönü'' toplantısında konuşan Talat, mal-mülk değişimi konusunda bugüne kadarki planlarda global bir değişim programı üzerinde durulduğunu belirterek, planın ancak KKTC ve Türkiye'deki iki gelişmenin üst üste çakışmasıyla müzakere edildiğini kaydetti. Bu gelişmelerden birinin Kıbrıs Türk halkının çözüm yönünde yaptığı mücadele olduğunu söyleyen Talat, ikinci olarak da Türkiye'de, Türk halkının önemli bir siyasi devrim yaparak vizyonu AB olan bir iktidarı seçmesi olduğunu bildirdi. Talat, bu iki unsurun birbiriyle bütünleşmesiyle ortaya yeni bir vizyon çıktığını ve Annan planının ilk kez böylelikle müzakere edildiğini kaydetti. Talat, Burgenstock'ta yapılan müzakereler sonucu, gerek Türk gerekse Rum tarafının kazanımlarının olduğunu söyleyerek, Kıbrıs Türk halkının planın bu son haliyle siyasi eşitliğini kazandığını, mülkiyet rejiminin daha netleştiğini ve garantilerin de daha sağlamlaştığını belirtti. Talat, ''Dolayısıyla biz Annan planını olabilecek en iyi noktaya getirdik. Bu gönül rahatlığı içinde evet denilebilecek bir plan'' diye konuştu. 
     Kıbrıs'taki referandumlardan iki taraftan da ''evet'' çıkmasının en hayırlı çözüm olacağını söyleyen Talat, Rumların ''hayır'' demesi durumunda, Kıbrıs Türk halkının cezalandırılmaması gerektiğini de vurguladı. 
     
     ''KIBRIS SORUNU TÜRKİYE'NİN ÖNÜNDEKİ EN BÜYÜK ENGEL'' 
     Kıbrıs sorununa bakarken hangi noktadan hareket edildiğinin çok önemli olduğunu söyleyen Talat, mevcut durumun veri alınması durumunda Annan planının bir kayıp olarak değerlendirilebileceğini, ancak yasal açıdan mevcut durumun dünya tarafından kabul edilmediğini belirtti. Şu andaki durumu ''çözümsüzlük'' olarak nitelendiren Talat, bunun uluslararası hukuk torbasına sığmayan bir durum olduğunu ve bu nedenle yeni bir durum yaratılması gerektiğini kaydetti. Talat, bazı marjinal grupların mevcut durumu, sanki kabul edilmiş bir durum gibi esas aldığını söyleyerek, gerek kendisinin gerekse Kıbrıs Türk halkının genel yaklaşımının böyle olmadığını ifade etti. 
     Talat, Kıbrıs sorununun Türkiye'nin önündeki en büyük engel olduğu noktasının artık herkes tarafından kabul edildiğini de belirterek, muhalefetteyken Türk medyasında yer alabilmek için bir ''takla atmadıklarının kaldığını'', ancak şimdi son süreçte kendilerinin görüşlerine de yer verildiğini söyledi. 
     Kıbrıs konusuna hamasetle yaklaşımın ve ''gittik, aldık, zaptettik'' görüşlerinin artık eskide kaldığını kaydeden Talat, Kıbrıs sorununun çözümünün ardından Türkiye'nin diğer sorunlarını da çözmekle mükellef olduğuna ilişkin bir anlayışın hakim olacağını belirtti. 
     Talat, Kıbrıs sorununun çözülmesi durumunda, Türkiye'nin artık çözemeyeceği sorunu kalmayacağını da bildirdi. Başbakan Talat, ''Kıbrıs sorunu çözülmeden KKTC ekonomisinin gelişmesinin hiçbir şekilde mümkün olmadığını da belirterek'', bunda sadece Türk hükümetleri ve iş adamlarının hatalı olduğunu söylemenin doğru olmadığını belirtti. 
     
     EKONOMİNİN GELİŞMESİ 
     Siyasi zeminin sağlam olmayan bir ekonominin gelişemeyeceğini belirten Talat, bunun için ''Samana kazık çakmak'' tabirini kullandı. 
     Referandumlarda Rum tarafından ''hayır'', Türk tarafından ''evet'' çıkması durumunda KKTC için Tayvan modelinin uygulanabileceğine ilişkin haberleri hatırlatan Talat, Tayvan'ın eskiden BM Güvenlik Konseyi üyesi olduğunu, yerini Çin'e bıraktığını ve ABD'nin koruması altında herhangi bir tanınma olmadan, ekonomik ilişki kurduğuna dikkati çekti. 
     Talat, böyle bir hayale kapılmamak gerektiğini söyleyerek, ekonominin düzelmesi için Kıbrıs sorununun mutlaka çözülmesi gerektiğini kaydetti. 
     Türkiye'nin KKTC'de yol ve havaalanı yapabileceğini ve nitekim bunları yaptığını söyleyen Talat, bununla birlikte KKTC vatandaşlarının Brüksel'e gitmek için İstanbul'a gelmek zorunda olduğu bir ortamda, ekonominin gelişemeyeceğini belirtti. Talat, ''Burada siyaset ekonominin önüne geçiyor'' diye konuştu. 
     
     İŞ GARANTİSİ 
     Talat, Annan planının uygulamaya konulması durumunda Kıbrıs Türklerinin iş garantisinin olup olmayacağının sorulması üzerine, ''Şu anda kimin iş garantisi var, insanlarımız işsizlikten kırılıyor'' diye konuştu. Talat'ın ''Şu anda İngiltere'de KKTC'dekinden daha fazla Kıbrıslı Türk var'' demesi üzerine, aynı toplantıda bulunan Başbakan Yardımcısı Serdar Denktaş da, ''Rum kesiminden fazla da Kıbrıslı Rum var'' dedi. 
     Talat, bunun üzerine, Kıbrıslı Türklerin Rumlardan farklı şekilde kalifiyesiz işçi olarak İngiltere'ye gittiğine dikkati çekerek, KKTC'de ne kadar çok insanın kendilerinden torpil istediğini en iyi Serdar Denktaş'ın bileceğini belirtti. Denktaş da bunun üzerine, KKTC'de insanların devlet kapısında iş istemek gibi bir alışkanlıkları olduğunu söyledi. 
     Mal-mülk değişimine ilişkin bir soru üzerine de Talat, Rumların mallarının üçte birini geri alacaklarını hatırlatarak, böylelikle mülkiyet rejimini uluslararası hukuku torbasına yerleştirebileceklerini kaydetti. 
     Talat, bir diğer soru üzerine de, Annan planının daha önceden müzakere edilerek, Kopenhag zirvesi döneminde kabul edilmesi durumunda, bugün birincil ya da ikincil hukuk tartışmalarının olmayacağını ve Rumların ''hayır'' demesi durumunda AB'ye giremeyeceklerini savundu. 
     Talat, planın o dönemde kabulü halinde geçiş döneminin de şimdiki 45 günden daha fazla olarak 30 ay olacağına dikkati çekerek, Annan planının sunulmasından hemen sonra değerlendirilmesi durumunda, daha iyi noktaya gelinmiş olacağını kaydetti. 
     KKTC Başbakanı Talat, referandumda Rum kesiminden ''hayır'' çıkması durumunda, KKTC ekonomisinin gelişmesi için büyük bir seferberlik başlatacaklarını da belirtti. 
     
</TEXT>
</DOC>
