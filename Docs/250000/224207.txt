<DOC>
<DOCNO> 224207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko01.html </URL>
<DATE> 2004/03/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Güler 50 ile doğalgaz götüreceğiz... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, 50 ile doğalgaz götüreceklerini belirterek, ''Türkiye'de 17 yılda 5 bin kilometre çelik boru döşenmiş. Bizim hedefimiz 1.5 yılda 4 bin kilometre'' dedi. 
     Enerji ve Tabii Kaynaklar Bakanı Hilmi Güler, AA muhabirine yaptığı açıklamada, doğalgaz konusunda yapılan çalışmaların aralıksız devam ettiğini anlatarak, şöyle dedi 
     ''50 ile doğalgaz götüreceğiz. Doğalgaz konusunda çok büyük bir hamle içindeyiz. Türkiye'de 17 yılda 5 bin kilometre çelik boru döşenmiş, bizim hedefimiz 1.5 yılda 4 bin kilometre çelik boru döşemek. Doğalgaz'ın götürüleceği 50 il arasında Bolu'da yer alıyor. 2005 yılında Bolu'ya da doğalgaz gelecek.'' İran'dan alınan doğalgazın pahalı olduğuna da dikkat çeken Güler, doğalgaz konusunda İran'la sıkı bir pazarlık içinde olduklarını ifade ederek, ''Bu çalışmalarda bizi en çok yoran eskiden yapılan hataları düzeltmek. Yeni bir şey yapmak kolay, eskiyi onarmak, düzeltmek ise zor oluyor. Ayrıca bu konuda Mısır'la bir çerçeve anlaşması imzaladık'' diye konuştu. 
     Güler, barajlarda su tutulmasının 450 trilyonluk bir tasarruf sağladığını hatırlatarak, ''Bu gelişmelerin tamamının yaşantımıza yansıması olumlu olacak. Elektriğe 16 aydır zam yapmıyoruz. Doğalgaz ve LPG'de de aynı durum söz konusu. Enerji maliyetlerini düşürmek için aralıksız çalışıyoruz.'' dedi. 
     
     ''28 MART YEREL SEÇİMLERİ'' 
     AK Parti Bolu Milletvekili Mehmet Güner ve AK Parti Bolu İl Teşkilatı ile görüşen Güner, partilerine vatandaşların duyduğu güvenin sürekli arttığını anlatarak, şunları kaydetti 
     ''28 Mart yerel seçimlerinde AK Parti seçimlerden başarıyla çıkacak. Bizim için yerel yönetimler çok önemli, yeni çıkartacağımız yasa ile yerel yönetimlerin yetkileri artırılıyor. Bu yüzden vatandaşlarımız 28 Mart'ta sandıkta oy verirken doğru karar vermeliler.'' 
     
</TEXT>
</DOC>
