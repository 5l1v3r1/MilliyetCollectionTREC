<DOC>
<DOCNO> 237119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun13.html </URL>
<DATE> 2004/05/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türkiye 'Nato sınavı'nda... 
</HEADLINE>
<TEXT>

     NATO Zirvesi'ni bombalamayı planladığı gerekçesiyle bir örgüt üyelerinin gözaltına alınması, Batı basınında geniş yer aldı. Financial Times, NATO Zirvesinin başarılı geçmesinin Türkiye için taşıdığı kritik önemi vurgularken "Türk hükümetinin zirveyi modern, demokratik ve ılımlı 70 milyonluk Müslüman bir ülkenin tanıtımı için kullanmayı umduğu" yorumunu yaptı. 
     
     ZİRVENİN OLAYSIZ GEÇMESİ TÜRKİYE İÇİN KRİTİK 

     Prestijli ekonomik gazete Financial Times, Bursa ve İstanbul'da düzenlenen operasyonları değerlendirirken Türkiye'nin zirve sırasında güvenliği sağlamak için ayrıntılı planlar yaptığını belirterek "Türk hükümeti zirveyi, modern, demokratik ve ılımlı 70 milyonluk Müslüman bir ülkenin tanıtımı için kullanmayı umuyor" yorumunu yaptı. 
     Diplomatların, zirvenin olaysız geçmesinin Türkiye için kritik önem taşıdığını belirtiklerini kaydeden gazete, "ABD'den sonra NATO'ya en büyük ikinci kuvvet katkısını yapan Türkiye, şimdi AB'ye katılımı için baskı yaparak askeri ve bölgesel güç statüsünü güçlendirmeyi amaçlıyor" diye yazdı. 
     
     İNDEPENDENTE 

     İngiliz The İndependent gazetesi, Haziran'da İstanbul'ta yapılacak NATO Zirvesi'nin AB'nin genişlemesinden sonra ilk zirve olacağına dikkat çekti. 
     Türkiye yetkililerinin geçen ay Türkiye ve birkaç Avrupa ülkesinde düzenlenen eş zamanlı operasyonlar sırasında çok sayıda DHKP-C üyesini göz altına aldığını anımsatan gazete, operasyonların NATO zirvesi ve Atina Olimpiyatları öncesi sıkılaştırılan uluslararası güvenlik işbirliğinin bir kanıtı olduğunu belirtti. 
     
     THE GUARDİAN TÜRK POLİSİ YAKIN TAKİPTE 

     "Türkiye NATO Zirvesi'ne yönelik saldırıyı engelledi" başlıklı haberini yayınlanan The Guardian gazetesi de gelecek aydaki zirvenin, İstanbul'da son yıllarda düzenlenen en büyük uluslararası etkinliklerden biri olduğunu belirtti. 
     Kasım ayında İstanbul'da gerçekleştirilen saldırıların ardından Türk polisinin radikal İslamcı grupları daha yakından takip ettiği kaydedilen haberde zirve sırasında 30 bin polis ve güvenlik elemanının görev yapacağına dikkat çekilerek "Komşu Yunanistan'da gibi, Türk polisi, görüşmeleri altüst edebileceği korkusuyla savaş karşıtı, globalizasyon karşıtı ve solcu grupları izliyor" diye yazdı. 
     
     BBC KASIM SALDIRILARI KORKULARI ARTIRDI 

     İngiliz yayıncılık kurumu BBC de, Nato Zirvesi'ne ABD Başkanı George W. Bush dahil olmak üzere 50 kadar dünya liderinin NATO Zirvesi'ne katılmasının öngörüldüğüne işaret ederek saldırı korkularının, geçen Kasım ayında İstanbul'da gerçekleştirilen dört intihar saldırısından sonra arttığını yazdı. Buna karşın BBC, İstanbul Valisi Muammer Güler'in kentin güvenli olduğunu, zirvenin etkilenmeyeceği yolundaki sözlerine de yer verdi. 
     
</TEXT>
</DOC>
