<DOC>
<DOCNO> 246691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/guncel/axgun02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kürtçe zenginliğimiz' 
</HEADLINE>
<TEXT>


Türkiye'de 'Kürtçe tabusu' dün TRT'nin 'Kültürel Zenginliğimiz' adlı programında kırıldı. Özel televizyon bulamayan 'Kardeş Türküler' klibi de ilk tez TRT'de gösterildi 

ANKARA Milliyet 

Türkiye, yıllardır "tabu" olan Kürtçe konusunda dün bir ilki yaşadı. Türkçeden farklı dil ve lehçelerde yayına başlayan TRT ekranlarında, dün "Kırmanci" lehçesinde Kürtçe yayın yapıldı. Devlet televizyonu TRT bir de sürpriz yaparak, klibini yayımlayacak özel televizyon bulamayan "Kardeş Türküler"e de yer verdi. 
TRT, anadilde üçüncü yayınını Boşnakça ve Arapçanın ardından Kırmanci Kürtçe lehçesinde yaptı. Kırmanci yayın, önce Radyo 1'den 06.10 - 06.45, TRT - 3'ten de 10.30 - 11.00 arasında yapıldı. Radyo 1'de Türkçe tercüme, TRT 3'te de Türkçe altyazı verildi. Türkiye'nin merakla beklediği TRT 3'teki Kürtçe yayın 30 dakika sürdü. İlk iki yayında olduğu gibi spiker Yasemin Pamukçu'nun anonsuyla başlayan "Kültürel Zenginliğimiz" programının adı, "Zenginiya Çanda Me" olarak tercüme edildi. Programda, önceki bültenlerdeki haberlerin yanı sıra Goran Bregoviç, Leman Sam ve Anadolu Ateşi'nin sahne aldığı Diyarbakır Kültür ve Sanat Festivali'ne yer verildi. Önceki yayınlardan farklı diğer bir haber de Erzurum'daki şelaleler oldu. 
TRT 3'te bir diğer sürpriz yayının müzik bölümünde yaşandı. Kardeş Türküler, grubunun "Mirkut - Tokmak" adlı klibi sunuldu. Kalan Müzik şirketinin yapımcısı Hasan Saltık, "Mirkut" adlı klip için gazetelere ilan verip yayımlayacak televizyon aradıklarını duyurmuştu. 

Yönetmelik ihlali 
RTÜK'ün anadilde yayın yönetmeliği şartları arasında altyazı maddesi bulunmasına rağmen, Kardeş Türküler klibi de, Boşnakça ve Arapçada olduğu gibi altyazısız verildi. Müzik bölümünde ayrıca, sanatçının isminin belirtilmediği ve Güneydoğu görüntüleri üzerine seslendirilen bir türküyle sadece Adıyaman yöresi halk oyunlarına ait görüntüler yer aldı. Bugün Çerkezce yayın yapacak olan TRT, yarın Zazaca yayın gerçekleştirecek. 

Gül Eleştiriler kıskançlıktan 

ANKARA Milliyet 
DIŞİŞLERİ Bakanı Abdullah Gül, anadilde yayın konusunda CHP Genel Başkanı Deniz Baykal'ın "göstermelik yayın" eleştirilerini çelişkili gördüğünü belirterek, yapılan şeyleri küçültmeye kimsenin hakkı olmadığını söyledi. Gül, yayınların "kıskançlıktan" eleştirildiğini de savundu. Gül, hükümetin yayın konusunda samimi olduğunu kaydetti. 

Bahçeli TRT maşa olarak kullanıldı 

ANKARA Milliyet 
MHP Genel Başkanı Devlet Bahçeli, Kürtçe yayının PKK'nın öncelikli talebi olduğunu söyledi. Bahçeli, "Türkiye için tehlikeli politikaların uygulanmasında maşa olmayı kabul eden TRT'nin durumu, AKP zihniyetinin, devletin köklü kurumlarını nasıl tahrip ettiğinin çarpıcı örneği olmuştur" dedi. DYP Genel Başkanı Mehmet Ağar da, Kırmançi lehçesiyle yayını kültürel değerlerin demokratik açılımı olarak değerlendirdi. 

BBC yorumu Eski tarz ama önemli 

DIŞ HABERLER SERVİSİ 
TRT'den ilk kez Kürtçe yayın yapılması, dünya medyasının da ilgisini çekti. Reuters, AP, AFP gibi uluslararası haber ajansları, yayını dünyaya "urgent" acil modunda duyururken, BBC gelişmeyi İstanbul'daki muhabirinin ağzından izleyicilerine bildirdi. TRT'de Kürtçe yayını "sembolik olarak çok önemli" diye tanımlayan Dymond, yine de yayını "eski moda" diye nitelendirdi. 


</TEXT>
</DOC>
