<DOC>
<DOCNO> 213926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur09.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil Savunma Müdürü Yapılan çalışmanın doğru olduğunu gösterdik 
</HEADLINE>
<TEXT>

     Sivil Savunma Genel Müdürü Atilla Özdemir, ağır iş makinelerinin kullanılmasını ''bazılarının endişeyle izlediğini'' belirterek, ''131 saat sonra birini canlı olarak kurtardıysak yapılan çalışmanın ne kadar doğru olduğunu gösterdik'' dedi. 
     Özdemir, uzun süren ümitli çalışmaların sonucunda bir canlı çıkarılmasının kendilerini sevince boğduğunu kaydetti. 
     Bugüne kadar sürdürdükleri doğru tekniklerle çalışmaya devam edeceklerini söyleyen Özdemir, şunları kaydetti 
     ''3-4 dakika makinenin çalıştırılması speküle edildi. Ağır iş makinelerinin kullanılmasını bazıları endişeyle izliyordu. Makineleri, enkazın kenarına yığılanları toplamak için kullandık. Eğer, 131 saat sonra birini canlı olarak kurtardıysak, yapılan çalışmanın ne kadar doğru olduğunu gösterdik. Başından bu yana arama-kurtarma çalışmalarına katılan herkesi tebrik ediyorum. Canlı çıkarılması mükemmel şekilde yürütülen ortak bir çalışmanın başarısıdır.'' Özdemir, teknik elemanların olayın nasıl gerçekleştirildiğini daha sonra anlatacaklarını ifade ederek, ''Bundan sonra eğer varsa hayat üçgenlerinde yaşama şansı bulanları, hızla ulaşıp kurtarmaya çalışacağız. Tekniklerimizin doğru olduğu ortadadır'' dedi. 
     Konya İl Sağlık Müdürü Fatih Kara ise Muhammet Kalem'in ilk kontrollerinin yapıldığını ve genel vücut fonksiyonları bakımından herhangi bir probleminin olmadığının anlaşıldığını söyledi. 
     6. güne girildiğinde enkazdan birinin canlı kurtarılmasının hem kendilerinin hem de ekiplerin şevkini artırdığını anlatan Kara, ''İnşallah umudumuz bu tür yeni vakaların çıkması. İlk günden beri söylüyoruz, biz umudumuzu yitirmedik son güne kadar bu umudumuzu taşıyacağız. Yeni mucizeler görmeye hazırız. Bizi en çok sevindiren çocuğumuzun hiçbir sağlık sorunun olmaması'' dedi. 
     Kara, her ihtimale karşı Muhammet Kalem'in yoğun bakım şartlarında tutulduğunu kaydetti. 
     
</TEXT>
</DOC>
