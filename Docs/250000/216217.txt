<DOC>
<DOCNO> 216217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun33.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Verheugen, Annan Planı'nın AB'ye aykırı olmadığını söyledi" 
</HEADLINE>
<TEXT>

     KKTC Başbakanı Mehmet Ali Talat, AB Komisyonu'nun genişlemeden sorumlu üyesi Günter Verheugen'in bugün açık olarak ''Annan planının öngörülerinin AB kurallarına aykırı olmadığını'' ifade ettiğini söyledi. 
     Türk heyeti olarak Verheugen ile görüşmelerinin ardından basın mensuplarının sorularını yanıtlayan Talat, derogasyonlar konusuna açıklık getirdi. 
     Rum tarafının çok uzun zamandır Annan planının AB kurallarına uygun olup olmadığını sorgulamaya çalıştığını belirten Talat, bazen de ''planın AB müktesabatına uydurulması gerektiği'' yönünde iddialar ortaya attıklarını bildirdi. 
     Talat, Verheugen'in bugün açık olarak ''Annan planı hazırlanışı sırasında AB ile görüşülmüştür, müzakere edilmiştir ve planın öngörüleri AB kurallarına aykırı değildir'' sözlerini ifade ettiğini kaydetti. Talat, sözlerini şöyle sürdürdü 
     ''Rum tarafı AB müktesabatının arkasına saklanarak orada Kıbrıslı Türkler için öngörülen ayrıcalıklı uygulamaları ortadan kaldırmaya çalışmamalıdır. Bunu süreç içinde gündeme getireceğiz.'' AB'nin bu konuda yazılı bir güvence verip vermediğinin sorulması üzerine de Talat, yazılı güvence de verildiğini, açıklama da yapıldığını bildirdi. Talat, bu güvenceyi Türk uzmanlarının incelemesi geretiğini de kaydetti. 
     
</TEXT>
</DOC>
