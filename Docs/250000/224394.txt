<DOC>
<DOCNO> 224394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/yazar/congar.html </URL>
<DATE> 2004/03/22/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
'Ilımlı İslam' tartışması 
</HEADLINE>
<TEXT>

   
   Kavram kargaşası üzerine bir yazı bu. ABD'nin bizi "ılımlı İslam devleti modeli" olarak gördüğü fikrinin temelinde kavram karmaşasının yattığını savunan bir yazı. 
   Ama söze, konuyla uzaktan ilgili bir başka kargaşadan gireceğim bu kargaşanın kurbanları, "demokrasi", "cumhuriyet" ve "laiklik" kavramları. 
   Son dönemde, Türkiye'den ABD'ye gelen yetkililer, nasıl oluyorsa oluyor, herhalde ulusal gururdan kaynaklı bir dil sürçmesi ile, Türkiye Cumhuriyeti'nin "laik ve demokratik" bir devlet olarak kurulduğunu söyleyiveriyorlar. 
   Örneğin, Diyanet İşleri Başkanı Ali Bardakoğlu, geçen ay Utah'ta ve New York'ta yaptığı konuşmalarda, "Türkiye'nin 80 yıllık demokrasisinden" dem vurmuştu. Genelkurmay İkinci Başkanı Orgeneral İlker Başbuğ da, geçen hafta Washington'da, "1923'ten beri laik, demokratik sosyal hukuk devleti" olduğumuzdan söz etti. 
   Oysa tabii, hepimiz biliyoruz ki Türkiye'de demokrasinin tarihi, İkinci Dünya Savaşı'nın ertesine uzanır. "Milli Şef" İsmet İnönü'nün Kasım 1945'te Meclis'i açarken "başka bir siyasi partinin de kurulabileceğinden" söz etmesi, o partinin 7 Ocak 1946'da kurulması, aynı yıl yapılan seçimlerle DP'nin parlamentoya girmesi ve dolayısıyla çok partili siyasi hayatın başlaması ile, darbelerle sarsıla sarsıla çok sancılı bir gençlik geçirecek olan Türk demokrasisi doğar. 
   1923'te kurulan Türk devleti kendisini "demokrasi" olarak tanımlamamıştı. Zira "Tek Parti, Tek Millet, Tek Lider" sloganıyla, muhalefetsiz bir parti hükümetinin ülkeyi yönettiği sistem cumhuriyet olsa bile, demokrasi olamazdı. 
   Öte yandan, Türkiye Cumhuriyeti "laik" bir devlet olarak da kurulmadı. 1924 Anayasası'nda, İslam "devlet dini" olarak tanımlanmıştı. Bu madde, 1928'de anayasadan çıkarıldı, ancak laikliğin anayasaya girmesi için dokuz yıl daha geçmesi gerekti. CHP'nin 1935'teki Büyük Kongresi'nde ünlü altı ok tanımlandı. Daha sonra, 5 Şubat 1937'de aralarında laikliğin de bulunduğu altı ok, anayasanın ikinci maddesinde Türk Devleti'ni tanımlayan ilkeler olarak yerini buldu. Bu ilkeler arasında "demokrasi" yoktu. 
   
   Başbuğ'un itirazı    Diyeceksiniz ki, Türkiye'de yurttaşlık bilgisi okumuş herkesin bilmesi gereken şeyleri neden sıralıyorsun Tıpkı bazı Türk yetkililerin bu konularda tam da tarihe uygun olmayan sözleri gibi, ABD'nin Türkiye'yi "ılımlı İslam devleti" olarak göstermek istediği iddiasını da, iyi niyet ve ulusal gururun kesiştiği noktada oluşan bir kavram kargaşasına bağlıyorum da ondan. Zira, laiklik ve demokrasiyi 1923'e dayandıran yetkililer, aslında cumhuriyetin Şeriat devleti olarak kurulmadığını anlatmak istiyorlar ılımlı İslam yakıştırmasına itirazlarının temelinde de, bu tanımı, laikliğe aykırı görmeleri yatıyor. Ancak nasıl biraz düşününce Cumhuriyet'in kendisini en başta "laik ve demokratik" diye tanımlamadığını hatırlıyorsak, ABD'li yetkililerin ne dediğine dikkat ettiğimizde de, aslında bizi asla "ılımlı İslam devleti" diye tanımlamadıklarını görüyoruz. 
   Bakın, Orgeneral Başbuğ, az önce değindiğim dil sürçmesini içeren açıklamasında ne dedi 
   "Türkiye Cumhuriyeti, 1923'te kurulduğundan beri, Anayasa'nın ikinci maddesinde belirlendiği gibi laik, demokratik, sosyal hukuk devleti oldu... Bazılarınca Türkiye için 'ılımlı İslam devleti modeli' diye kavramlar ortaya atılıyor. Bu çok açık Hem laiklik, hem İslam devleti birarada olmaz." 
   Başbuğ'un bu sözleri üzerine, bir Türk askeri yetkilisine "Kim Türkiye'yi 'ılımlı İslam devleti' sayıyor" diye sorunca, "Wolfowitz defalarca söyledi" yanıtını aldım. 
   
   Wolfowitz'in meramı    ABD Savunma Bakan Yardımcısı Paul Wolfowitz'in Türkiye'yi defalarca "örnek" gösterdiği doğru, ama hiçbir zaman bizi "ılımlı İslam devleti" diye, yani 1924 Anayasası'ndaki haliyle, devletinin dini İslam olan bir ülke gibi tanımlamadığı, aksine Türkiye'nin 'ılımlılığını' her zaman laiklik ve demokrasi ile açıkladığı da kesin. 
   İşte, Wolfowitz'in 3 Mayıs 2002'de yaptığı "Batı ile Müslüman dünya arasındaki tehlikeli uçurumu kapatacak bir köprü kurmak" başlıklı ve gerek başlığı gerek içeriği ile bugünkü Büyük Ortadoğu Girişimi'ne ilham veren konuşmasından bir bölüm 
   "Türkiye'nin başarısının temeli, demokratik karakteridir. Mevcut sorunlarını aşan ve son yüzyılda kaydettiği ilerlemeyi sürdüren bir Türkiye, gerçekten de Müslüman dünyaya örnektir. Türkiye, modern, laik, demokratik kurumlar adına dinsel inançlardan feragat edilmesi gerekmediğinin çarpıcı bir örneğidir." 
   Ve Wolfowitz'in 17 Temmuz 2002'de aralarında Sami Kohen'in de bulunduğu üç Türk gazetecisine İstanbul'da verdiği mülakatta, "Türkiye'nin ılımlı İslam'a model gösterilmesi" ile ilgili soruya yanıtı 
   "Türkiye modelinin esası Türkiye'nin demokrasi olmasıdır. Türkiye, demokrasinin Müslümanlar için de işleyebileceğinin, demokrasinin ve serbest girişimin faydalarının sadece diğer uygarlıklara ait ve uygarlıklar çatışması denen şeyin de kaçınılmaz olmadığının kanıtıdır." 
   Örnekleri çoğaltmak kolay Wolfowitz'in ve diğer ABD yetkililerinin Müslüman ülkelerdeki ılımlı sesleri güçlendirmeyi konu alan konuşmalarında, Türkiye'yi örnek gösterdikleri doğru, ama asla "ılımlı İslam devleti modeli", yani laiklik dışı bir örnek değil, aksine laik ve demokratik bir ülke olarak. 
   
   Bardakoğlu'nun tezi    Türkiye'de bazı çevrelerdeki algılama, ABD'nin birdenbire bizi yeniden tanımlama derdine düştüğü, "ılımlı İslam" söyleminin AKP hükümetine desteğin bir yansıması olarak ortaya çıktığı, Büyük Ortadoğu Girişimi kapsamında örnek göstererek de bizi "İslam devleti" kategorisine soktuğu yönünde. 
   ABD, Türkiye'yi yeniden tanımlama derdinde değil her zamanki gibi AB üyeliğimizi desteklerken bizi Avrupalı sayıyor, ama Müslüman da sayıyor. 
   Eh, nüfusunun çoğu, üstelik de birçok İslam ülkesindeki oransal çoğunluğa baskın gelecek şekilde Müslüman ve İKÖ üyesi bir ülke olduğumuza göre, bu algılamaya itiraz edecek halimiz yok. 
   Öte yandan, "ılımlı İslam" söylemini AKP - ABD paslaşmasının bir ürünü gibi görmek yanlış, zira ABD'nin Müslüman dünyadaki ılımlı seslerden söz etmeye başlamasının nedeni, 11 Eylül İslam ile değil, İslam adına yürütülen radikalizm, terörizm ve Batı düşmanlığı ile mücadele ettiklerini dünyaya anlatabilme derdi. 
   Yazıyı Prof. Bardakoğlu'nun, başta değindiğim dil sürçmesini de içeren konuşmasıyla bitireceğim. Diyanet İşleri Başkanı'nın geçen ay ABD'de söyledikleri, Wolfowitz'in meramı ile birebir örtüşüyor 
   "Türkiye'de geniş çevrelerce İslami algılayış, radikal, köktendinci veya dışlayıcı değildir. Türk toplumundaki böyle ılımlı bir İslami algılamanın nedenlerinden biri yaklaşık 80 senedir var olan demokrasidir. Kurulduğu günden beri Türkiye demokrasisini ilerletti ve şimdi Müslüman ülkeler arasında güzel bir örnek olarak çıktı." 
   Bardakoğlu'nun kafası, Türkiye'nin "ılımlı İslam" ile bağlantısı konusunda ne kadar netse, Washington'ınki de öyle. Aksine yorumlar, kavram kargaşası kurbanı. 
   
      
   
   
</TEXT>
</DOC>
