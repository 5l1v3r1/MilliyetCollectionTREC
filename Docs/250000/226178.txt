<DOC>
<DOCNO> 226178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sontur18.html </URL>
<DATE> 2004/03/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kadın öğretmene dayak iddiası 
</HEADLINE>
<TEXT>

     Adıyaman İl Kadın Platformu Dönem Sözcüsü Zöhre Taş, aydınlanma çağının yaşandığı dönemde, eğitim kurumunda kadına şiddet uygulanmasının çarpıcı olduğunu söyledi. 
     Taş, İnsan Hakları Derneği Adıyaman Şubesi'nde düzenlediği basın toplantısında, Besni İlçesi Şambayat Beldesi merkez İlköğretim Okulu'nda öğretmenlik yapan Nuray Taş'ın aynı okulda görevli meslektaşı Ali Kaya tarafından önce sözlü tacize uğradığını daha sonra ise 22 Mart'ta Nuray Taş ile Ali Kaya arasında yaşanan kısa tartışma sonucu Kaya'nın Nuray Taş'ı yumruklayarak, hastanelik ettiğini ileri sürdü. 
     Nuray Taş'ın 10 gün iş göremez raporu aldığını ve savcılığa suç duyurusunda bulunduğunu belirten Zöhre Taş, ''Kadına yönelik şiddet ister kamusal, ister özel yaşamda meydana gelsin kadının fiziksel, duygusal, cinsel ve ekonomik açıdan zarar görmesine ve acı çekmesine yolaçan kadının temel hak ve özgürlüklerini ve onurunu zedeleyen bir eylemdir'' dedi. 
     Zöhre Taş, tartışma nedeni ne olursa olsun aydınlanma çağının yaşandığı bu dönemde bir eğitim kurumunda kadına şiddet uygulanmasının çarpıcı olduğunu ve Nuray Taş'ın uğradığı şiddet biçiminin yalnızca fiziksel şiddet biçimini içermediğini vurguladı. 
     Nuray Taş'ın psikolojisinde yaratılan tahribatın tüm hayatı boyunca izlerini koruyacağını ve bu olayın iki kişi arasında geçen basit bir olay olarak değil, erkek egemen kültürün pratik yansıması olarak değerlendirilmesi gerektiğini vurgulayan Zöhre Taş, açıklamasını şöyle tamamladı 
     ''Şiddeti ortadan kaldıracak çözümler ülkemizde yeterince gelişmemiştir. Toplum yapısındaki geleneksel feodal yapılar yasalara da yansımış, yasaların yaptırım gücünü ortadan kaldırmıştır. Günümüzde kadınlar hala şiddete uğramakla birlikte, toplumun olumsuz tepkisiyle karşılaşmaktan korkan şiddete uğramış kadınlar yaşadıklarını gizlemektedir. Şiddet olaylarının gündeme getirilmemesi şiddetin devamını sağlamaktadır. 
     Yapılan bu çirkin saldırıyı tüm kadınlara yapılmış olarak değerlendiriyoruz. Biz İl Kadın Platformu olarak kadına yönelik yapılan her türlü şiddeti kınıyor ve bu tür olayların her zaman karşısında olacağımızın ve tepkimizi ortaya koyacağımızın bilinmesini istiyoruz. Bir eğitim kurumunda yaşanan bu vahim olay karşısında yetkilileri görev ve sorumluluklarını yerine getirmeye ve kamuoyunu duyarlı olmaya çağırıyoruz.'' 
     
</TEXT>
</DOC>
