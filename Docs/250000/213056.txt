<DOC>
<DOCNO> 213056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun07.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Kerry'nin büyük zaferi .. 
</HEADLINE>
<TEXT>

     ABD'de 2 Kasım'da yapılacak başkanlık seçiminde muhalefetteki Demokrat Parti'yi temsil edecek ismin belirlenmesi yarışında yedi eyalette düzenlenen önseçimde, en iddialı aday konumundaki senatör John Kerry, beş eyalette kazanarak büyük bir zafer elde etti. 
     Kerry, Arizona, Delaware, Missouri, Kuzey Dakota ve New Mexico eyaletlerinde yapılan Demokrat Parti önseçimlerini kazanırken, 2 Kasım'da iktidardaki Cumhuriyetçi Parti'yi temsilen yarışacak olan şimdiki Başkan George Bush'un karşısına çıkma hakkını elde etme yönünde büyük ilerleme sağladı. 
     Diğer adaylardan senatör John Edwards önemli eyalet Güney Carolina'da, emekli general Wesley Clark da Oklahoma'daki önseçimleri kazanarak, yarışa devam edecek gücü kendilerinde buldular. 
     Önseçimlerde bozguna uğrayan bir başka aday Joe Lieberman ise, sonuçlardan sonra yarıştan çekildiğini açıkladı. 
     Kerry, önseçim sonuçları belli olduktan sonra yaptığı konuşmada, önce Demokrat Parti'nin başkan adaylığını, ardından da ABD başkanlık seçimini kazanacağını savundu. 
     John Kerry, bütün önde gelen televizyon kanallarından canlı yayınlanan konuşmasında Başkan Bush'u ağır dille eleştirerek, ''Bush, yakın tarihimizde görülen en beceriksiz, saldırgan ve küstahça dış politikaya imzasını attı. ABD'yi güçlendireceği iddiasıyla seçilen Bush, ABD'yi zayıflattı. Amerikan halkını birleştireceği iddiasıyla iktidara gelen Bush, tam tersine ABD'yi böldü. Bütün bunları biz düzelteceğiz'' dedi. 
     Beş eyaletteki önseçimleri kazanırken iki eyalette kılpayı kaybeden Kerry, uzmanlara göre bu performansıyla Demokrat Parti'nin başkan adaylığını elde etme yönünde büyük bir adım attı. 
     Kerry'nin bu zaferine karşın, diğer iki aday Edwards ve Clark, birer eyalette elde ettikleri birincilikle umutlarını sürdürdüler. Güney Carolina'yi kazanan Edwards, ''bu daha ilk zaferimiz, bundan sonra daha başarılı olacağız'' dedi. Oklahoma'yı kazanan Clark da, daha sonraki önseçimlerde Kerry'yi geçeceğine inandığını söyledi. 
     Yedi eyalette yapılan önseçimlerin iki kesin mağlubu oldu. 2000 yılı başkanlık seçiminde Demokrat Parti'nin başkan yardımcısı adayı olan Joe Lieberman, aldığı başarısız sonuçlarla çekildiğini açıklarken, ''Amerikan halkının ve partililerin kararını saygıyla karşılıyorum'' dedi. 
     Sadece birkaç hafta öncesine kadar en iddialı aday konumunda olan sol kanadın temsilcisi eski vali Howard Dean de, yedi önseçimden hiçbirini kazanamazken, umudu artık mucizelere kaldı. 
     ABD'de gözler, bundan sonra cumartesi günü Michigan eyaleti ve başkent Washington'da yapılacak önseçimlere çevrildi. Kerry, buralarda da iddialı konumunu sürdürürken, Dean'in Michigan ve Washington'ı da kaybetmesi durumunda çekilmesi bekleniyor. 
     ABD'de geçen ay Demokrat Parti'nin Iowa ve New Hampshire eyaletlerinde düzenlediği ilk önseçimleri de Kerry kazanmıştı. 
     ABD'de partilerin başkan adayları, resmen 50 eyaletteki önseçimlerinin tamamının sonuçlanmasından sonra kesinleşiyor. Ancak genellikle ilk 15-20 eyaletin sonucu alındıktan sonra birinci konumdakinin dışındaki adaylar çekildiği için geriye kalan önseçimler formalite niteliğini taşıyor. Dolayısıyla siyasi gözlemciler, Demokrat Parti'nin başkan adayının en geç bir ay için ortaya çıkacağını belirtiyor. Bu gözlemciler, mevcut sonuçlar ışığında Kerry'nin bundan sonra kaybetmesi ihtimalinin çok düşük olduğunu ifade ediyor. 
     
     KERRY KİMDİR 
     ABD'nin kuzeydoğusundaki Massachusetts eyaletinin senatörü olan 60 yasındaki John Kerry, yakın zamana kadar favori gösterilen isimler arasında yer almıyordu. Ancak Kerry, Iowa eyaleti önseçimindeki sürpriz zaferinden sonra ilk sıraya geçti. 
     Partide ''merkezci'' olarak tanınan Kerry, Bush'un Irak'ta savaş ilan etmesine başlangıçta destek vermesine karşın, Demokrat Parti içindeki başkanlık yarışının kızışmaya başlamasıyla birlikte bu konumunu değiştirerek, Irak savaşını ''hata'' olarak değerlendirdi ve Bush'u sık sık eleştirdi. 
     Eşinin ABD'nin en zengin kadınları arasında yer almasına karşın seçim kampanyasının ilk döneminde bağış toplamakta zorlanan Kerry, evini ipoteğe verdi. Son haftalarda ise Kerry, en fazla bağış toplayan aday oldu. 
     Senatörlüğü döneminde büyük şirketlerden önemli miktarlarda bağış alan Kerry, bu özelliğiyle solcu aday Dean tarafından ''büyük sermayenin adamı'' sözleriyle eleştirildi. 
     Kerry, kısa süre öncesine kadar en belirgin fiziki özelliği olan alnındaki kırışıklıkları da giderirken, rakipleri, senatörün ''botox'' yaptırdığını savundu. 
     Soğukkanlılığı ve ciddi söylemiyle dikkati çeken Kerry'nin, ABD çapında düzenlenen son anketlerde Bush'tan daha fazla destek aldığı görüldü. 
     ABD'deki siyasi gözlemcilerin büyük çoğunluğu, 2 Kasım başkanlık seçiminin ''kafa kafaya geçeceği'' yorumunda bulunuyor. 
     İktidardaki Cumhuriyetçi Parti'de Bush'tan başka aday çıkmadığı için, Bush'un 2 Kasım'daki adaylığı şimdiden kesinleşmiş bulunuyor. 
     
</TEXT>
</DOC>
