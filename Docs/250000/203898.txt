<DOC>
<DOCNO> 203898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun17.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CTP lideri Talat "Hükümeti kurma görevi bize verilmeli" 
</HEADLINE>
<TEXT>

     KKTC'de Cumhuriyetçi Türk Partisi CTP Genel Başkanı Mehmet Ali Talat, hükümeti kurma olasılığı en yüksek partinin CTP olduğunu belirterek, Cumhurbaşkanı Rauf Denktaş'ın hükümet kurma görevini CTP'ye vermesi gerektiğini söyledi. 
     Talat, Cumhurbaşkanı Denktaş ile görüşmesinin ardından yaptığı açıklamada, ''hükümeti kurma kapasitesi en yüksek parti olarak, görevin kendilerine verilmesi gerektiği'' yönündeki taleplerini Cumhurbaşkanı'na yeniden ilettiklerini kaydetti. Annan planı temelinde müzakerelere oturarak, 1 Mayıs 2004'e kadar Kıbrıs sorununa çözüm bulunması ve Güney Kıbrıs'la Avrupa Birliği'ne girilmesi hedefiyle hükümet kurmak istediklerini yineleyen Talat, bu hedefe uygun her türlü hükümet olasılığını değerlendirdiklerini ifade etti. 
     1 Mayıs 2004'e kadar Annan planı temelinde bir çözüm bulunmaması halinde, o tarihten sonra Kıbrıs Türklerinin haklarını savunmanın daha zor olacağı görüşünü savunan Talat, 1 Mayıs'ın Türkiye açısından da önemli bir tarih olduğunu, Kıbrıs sorununa çözüm bulunmasının Türkiye'nin AB sürecini kolaylaştıracağını söyledi. 
     Bu görüşlerini Cumhurbaşkanı Denktaş'a aktardıklarını ifade eden Talat, ''Hükümeti kurma görevi bizimdir. Hükümeti kurma ihtimali en yüksek parti biziz. En azından denenmeli'' diye konuştu. 
     
     ''NET BİR FORMÜL YOK'' 
     Talat, ''nasıl bir hükümet modeli düşündüğüne'' ilişkin soruya karşılık, ''CTP ile hükümet kurmayacağız'' diyen Ulusal Birlik Partisi'nin UBP görüşlerinde değişiklik olduğunu belirterek, ortada net bir hükümet formülü olmadığını, formülün ortaya çıkması için, partilerin Annan planı temelinde çözüm vizyonunda anlaşması gerektiğini kaydetti. Talat, Annan planının ''tek yol'' olduğunu, başka çözüm planı olmadığını dile getirdi. ''UBP'nin ille de hükümette yer almasının gerekmediğini'' ifade eden Talat, mecliste diğer alternatifler olduğunu belirtti. 
     Talat, bir soru üzerine, Türkiye'den görüşme talebinde bulunduğunu, bu talebinin değerlendirildiğini, yanıt gelince görüşme için Ankara'ya gideceğini bildirdi. 
     Cumhurbaşkanı Denktaş'ın, ''Annan planı referanduma sunulsa yüzde 70 'hayır' oyu alır'' sözlerinin anımsatılması üzerine Talat, Cumhurbaşkanı'nın nasıl bir hesap yaptığını anlamadığını belirterek, Annan planını destekleyen partilerin seçimde yüzde 50'den fazla oy aldığını kaydetti. 
     Talat, Dışişleri Bakanı ve Başbakan Yardımcı Abdullah Gül'ün, ''siyasi partilerin milletvekili transferi yapmamaları gerektiği'' yönündeki açıklamasının anımsatılması üzerine de Gül'ün bu açıklamayı durup dururken yapmadığını, gazetecilerin soruları üzerine yaptığını düşündüğünü belirtti. Talat, milletvekili transferine sıcak bakmadıklarını, ancak Ankara ile Cumhurbaşkanı Denktaş arasında görüş ayrılıklarının artması halinde, UBP ve Demokrat Parti'de çözüm isteyen milletvekillerinin partilerinden ayrılabileceğini öne sürdü. 
     Görüşmecilikte ısrarlı olduklarını yineleyen Talat, görüşmeciliğin anayasal bir konu olduğunu, anayasal olarak tüm yetkilerin hükümette olduğunu, görüşmeleri hükümetin yürütmesi gerektiğini, Cumhurbaşkanı'nın da gözlemci olabileceğini söyledi. 
     Cumhurbaşkanı Denktaş'ın, ''geniş tabanlı hükümet kurulmasının yararlı olacağı'' yönündeki görüşlerini yinelediğini kaydeden Talat, görevin CTP dışında bir partiye verilmesi halinde hükümetin kurulamayacağını savundu. 
     
</TEXT>
</DOC>
