<DOC>
<DOCNO> 216933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun26.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame Bin Ladin Pakistanda köşeye sıkıştı 
</HEADLINE>
<TEXT>

     Amerikan ve İngiliz özel güçlerinin, El Kaide örgütünün lideri Usame Bin Ladin'in, Pakistan'ın kuzeybatısında Afganistan sınırı yakınında bulunan dağlık bir bölgede saklandığını tespit ettikleri iddia edildi. 
     İngiliz Sunday Express gazetesinin, Amerikalı bir istihbarat kaynağına dayanarak verdiği haberde, Bin Ladin ve 50 kadar yandaşının Hanozai ve Quetta kentlerinin kuzeyinde bir bölgede oldukları, Taliban yönetiminin lideri Molla Muhammed Ömer'in de Bin Ladin'le beraber olduğu belirtildi. 
     Gazete, Bin Ladin'in ''köşeye sıkışmış'' olduğunu ve Amerikan kuvvetlerinin Bin Ladin'in ''kaçamayacağından kesinlikle emin'' olduklarını söylediğini yazdı. 
     Sunday Express, Bin Ladin'in bulunduğu bu bölgenin casus uydusu aracılığıyla gözetim altında tutulduğunu, Amerikan ve İngiliz güçlerinin müdahale için emir beklediklerini bildirdi. 
     Gazete ayrıca, kaynağın, ''Bin Ladin'i buldular. Şimdi, onun gözetlenebilen ve kontrol edilebilen bir yerde olduğunu biliyorlar'' sözlerine yer verdi. 
     Sunday Express, Bin Ladin'in, geçen Eylül'de El-Cezire televizyonunda yayınlanan son video mesajından sonra coğrafi incelemelerin yapıldığını ve Toba Kabar bölgesinde olduğunun saptandığını belirtti. 
     Amerikan Genelkurmay Başkanı Richard Myers, geçen perşembe günü, El Kaide örgütünün lideri Usame Bin Ladin'i ele geçirmek için ''yoğun çaba harcadıklarını'' söylemişti. 
     Afganistan Devlet Başkanı Hamid Karzai de, Bin Ladin'in sağ olduğunu ve Pakistan sınırındaki dağlık bölgelerde saklandığını belirtmişti. 
     ABD, Bin Ladin'i 11 Eylül 2001 saldırılarının mimarı olduğu gerekçesiyle arıyor. 
     
</TEXT>
</DOC>
