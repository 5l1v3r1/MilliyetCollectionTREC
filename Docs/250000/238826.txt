<DOC>
<DOCNO> 238826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo01.html </URL>
<DATE> 2004/05/10/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Şampiyon Fenerbahçe geç saatlerde İstanbul'a döndü... 
</HEADLINE>
<TEXT>

     Birinci Süper Futbol Ligi'nin bitimine 1 hafta kala şampiyonluğu garantileyen Fenerbahçe'yi, İstanbul'a dönüşünde, coşkulu bir taraftar topluluğu karşıladı. 
     Fenerbahçe'nin Denizli'deki maçı 4-0 kazanmasının ardından şampiyonluğu garantilemesi, İstanbul'daki Fenerbahçe taraftarlarını da sokağa döktü. 
     Havalimanında saatlerce takımlarını bekleyen binlerce taraftar, sarı-lacivertli ekibin saat 01.15 sıralarında havalimanına inmesinin ardından tezahüratlarla takımlarını karşıladılar. 
     İstanbul'da takımlarını bekleyen Fenerbahçeli yöneticilerden Murat Özaydınlı ve İlhan Ekşioğlu'nun, ''Tek Yıldız Fenerbahçe'' yazılı, 3 yıldız baskılı tişört giydikleri görülürken, bazı futbolcuların da sarı-lacivert peruk taktıkları dikkati çekti. 
     İzdiham yüzünden bir süre havalimanında bekleyen kafile, daha sonra taraftarların ''İşte Efsane, İşte Şampiyon'', ''Büyük Başkan Aziz Başkan'' tezahüratları eşliğinde üstü açık bir otobüsle Etiler'e doğru yola çıktı. 
     Yol boyunca taraftarlar, kulüp başkanı Aziz Yıldırım, Teknik Direktör Christoph Daum ve futbolcuları tezahüratlarıyla selamlarken, futbolcular da ellerindeki bayrakları sallayarak taraftarlarla birlikte coştular. 
     Sarı-lacivertli ekip ve taraftarları, Etiler Şamdan'da sabah saatlerine kadar şampiyonluğu kutladılar. 
     
</TEXT>
</DOC>
