<DOC>
<DOCNO> 248039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun36.html </URL>
<DATE> 2004/06/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bush, kürtaj için Vatikan'dan destek istemiş 
</HEADLINE>
<TEXT>

     ABD Başkanı George Bush'un, ABD'deki Katolik din adamlarının, seçim kampanyasında muhafazakar sosyal gündemini desteklemeleri için Vatikan'dan talepte bulunduğu bildirildi. Bir Vatikan yetkilisinin CNN'e verdiği bilgiye göre, Bush'un, 4 Haziran'da Vatikan'da Kardinal Angelo Sodano ile görüşmesinde bu yöndeki talebini ilettiği kaydedildi. 
     Eşcinsel evliliklerin yasaklanması ve kürtaja sınırlamalar getirilmesi konularında anayasal değişiklikten yana olan Bush'un, görüşmede, ABD'deki Katolik din adamlarının eşcinsel evlilik ve kürtaj gibi sosyal konularda kendisini yeterince desteklemediği konusunda şikayette bulunduğu kaydedildi. 
     Beyaz Saray Sözcüsü Scott McClellan, Başkan Bush'un Sodano ile görüştüğünü doğruladı ve ''bir dizi ortak önceliği tartıştıklarını'' söyledi. McClellan, görüşmenin ''iyi bir özel görüşme'' olduğunu kaydetti. 
     CNN'e göre, Vatikan yetkilisi, Bush'un Sodano'dan Katolik din adamlarının, partisinin sosyal gündemine daha aktif katkı sağlaması konusunda Vatikan'ın baskı yapmasını talep ettiğini söyledi. 
     Yetkili, Sodano'nun Bush'un talebine cevap vermediğini ve Vatikan'ın bunu seçim kampanyasına destek olarak yorumladığını ifade etti. 
     Kürtaj, eşcinsel evlilik, idam cezası ve benzeri konulara muhalif Roman Katolik Kilisesi'nin, üst düzey Vatikan Kardinali Francis Arinze'nin bu konuları savunan politikacılarla bir araya gelinmemesi konusundaki çağrısıyla ABD iç siyasetinde önemli rol oynamaya başladığı kaydediliyor. 
     
</TEXT>
</DOC>
