<DOC>
<DOCNO> 236474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonsiy03.html </URL>
<DATE> 2004/05/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AKP'li Elkatmış "Kötü şeyler töre sayılamaz" 
</HEADLINE>
<TEXT>

     TBMM İnsan Hakları Komisyonu Başkanı ve AK Parti Nevşehir Milletvekili Mehmet Elkatmış, ''kötü şeylerin töre sayılamayacağını'' söyledi. 
     Elkatmış, Siirt Polisevi'nde gazetecilere yaptığı açıklamada, yıllardır insan hakları konusunda incelemelerde bulunduğunu, bölgedeki gezilerinin de yine insan haklarına ilişkin incelemeleri kapsadığını belirtti. 
     Bölgede insan hakları konusunda ''güzel gelişmelerin olduğunu'' ifade eden Elkatmış, ''Gördüğümüz aksaklıkları mahallinde ilgililere rapor ediyoruz. Geçmişte bölgede yaptığımız incelemelerde insan hakları ve yol kontrolleri konusunda şikayetler alıyorduk. Bu kez, bu tür şikayetlere rastlamadık. Gezimizin sonunda bir rapor hazırlayacağız'' dedi. 
     Töre cinayetlerine de değinen Elkatmış, bölgede zaman zaman bu tür olayların yaşandığını ve bu cinayetlerin çok kötü olduğunu vurgulayarak, ''Kötü şeyler, töre sayılamaz. Bu konuda Türk Ceza Kanunu'nda gerekli değişiklikler yapılıyor'' diye konuştu. 
     Elkatmış ve beraberindeki heyet, Siirt'teki incelemelerinin ardından bugün Batman'a geçecek. 
     
</TEXT>
</DOC>
