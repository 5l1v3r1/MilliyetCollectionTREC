<DOC>
<DOCNO> 205027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/siyaset/siy01.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, anayasadaki rejimden memnun...' 
</HEADLINE>
<TEXT>

   Ülkede rejim tartışması olmadığını belirten Başbakan Erdoğan, "Kafaları bulandırmak için demokrasiye zam ve tenzilat yapmaya çalışanlar havanda su dövecek" diye konuştu 
      ANKARA Milliyet 

   
   Başbakan Recep Tayyip Erdoğan, Türkiye'de rejim tartışmasının olmadığını belirterek, "Türkiye'de rejim tartışması çıkarmaya çalışanlar adaleti zedeleyenlerdir. Kafaları bulandırmak için demokrasiye zam ve tenzilat yapmaya çalışan çıkar şebekeleri havanda su dövecek" diye konuştu. 
   Erdoğan, "Demokrasiye karşı oynanan oyunları deşifre etmek istiyorum. Sakıncalı oyunlar oynuyorlar" dedi. Çağdaş reformlar yapmak istedikçe ilkel eleştirilerle karşılaştıklarını savunan Erdoğan, kendileri için adalet, güvenlik ve refahın çok önemli olduğunu kaydetti. Eski sistemden beslenenlerin söyleyecek bir şeyi olmayınca rejim tartışması yaratmaya çalıştığını ifade eden Erdoğan şöyle konuştu "Lütfen boşuna yorulmasınlar. Böyle bir gaflete düşmesinler. Türkiye'de rejim tartışması yoktur. Türkiye, anayasasındaki rejimden memnundur. Bu zoraki memnuniyet değildir. Defalarca kanıtlanmış ve milletimizin karakteri haline gelmiştir. Türkiye bütün anayasal kurumlarıyla, ama en önce hükümeti ve meclisiyle bu rejimi sonsuza kadar yaşatmaya kesin kararlıdır." 
   Demokrasinin kendileri için bir hayat biçimi de olduğunu belirten Erdoğan sözlerini şöyle sürdürdü 
   "Bu sadece usul rejimi değil, esaslar rejimidir. Partimizin siyasetteki misyonu, siyasi alanı genişletme ve demokrasiyle güçlendirmedir. Bu nedenle AKP, 'derin demokrasi' kavramına önem vermektedir. Partimiz demokrasinin sadece fiziğinin ya da kaslarının sağlıklı olması değil, damarlarının, sinirlerinin ve tüm hücrelerinin sağlıklı olması gereğini ortaya koyuyor. Bu derin demokrasi bilinci, demokrasiyi Türkiye'nin sadece elbisesi ya da aksesuarı değil, hücreleri ve ruhu olarak görmelidir." 
   
   'Tek çare Annan Planı'nı görüşmek'    Dışişleri Bakanı Abdullah Gül, Kıbrıs sorununun Türkiye'de yaşayan 70 milyon kişi için çözülmesi gerektiğini söyledi. Erdoğan'ın da katıldığı AKP il başkanları toplantısında konuşan Gül, "Annan Planı kesin olarak görüşülmeli. Başka çare yok" dedi. Gül, bakanlığının hazırladığı Kıbrıs raporunun yarın Erdoğan'a sunulacağını da kaydetti. 
   
   
</TEXT>
</DOC>
