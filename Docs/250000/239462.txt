<DOC>
<DOCNO> 239462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur15.html </URL>
<DATE> 2004/05/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Orman yangınlarını önlemek için yeni önlemler... 
</HEADLINE>
<TEXT>

     Bolu Valiliği, orman yangınlarını önlemek amacıyla piknik yapılmasını gün batımına kadar serbest bıraktı. 
     Bolu Valiliği'nin orman yangınlarının önlenmesi amacıyla aldığı kararlar, Resmi Gazete'nin bugünkü sayısında yayınlandı. 
     Buna göre, tel örgü ile koruma altına alınan orman ve ağaçlandırma sahalarına görevliler dışında her ne maksatla olursa olsun hiçbir araç ile giriş ve çıkış yapılmayacak. 
     Yedigöller Milli Parkı, Abant Tabiat Parkı, Gölcük Orman İçi Dinlenme Yeri, Çakmaklar Çamlığı Orman İçi Dinlenme Yeri, Beşpınarlar Orman İçi Dinlenme Yeri, Aladağ Göksu Ormaniçi Dinlenme Yeri, Sünnetgölü Orman İçi Dinlenme Yeri, Esentepe Parkı, Gölköy Sulama Barajı, Mengen Şirinyazı Orman İçi Dinlenme Yeri, Tokadi Hayrettin Türbesi Mesire Yeri, Atyaylası Mesire Kullanım Alanı, Avcıpınarı, Çubuk Gölü, Göynük Meyipler Çeşmesi, Kırklar Orman İçi Dinlenme Yeri, Göynük Çayköy Göleti çevresi gibi alanlarda piknik yapılması, gün batımına kadar serbest bırakıldı. 
     Tüm orman alanları ve özellikle Gürdek-Paşabükü, Doruk-Ayseki Köprüsü'ne kadar, Yeniçağa-Çapak Orman Deposu, Gerede-Aktaş arasındaki karayollarının kenarlarında, Sünnetgölü Tabiatı Koruma Alanı'nda ve piknik alanlarına giden ana yolların kenarlarında piknik yapılması yasaklandı. 
     Vatandaşlardan, piknik yapılmasına izin verilen alanlarda gerekli tedbiri aldıktan sonra ateş yakmaları, ateşi söndürmeden piknik yerini terk etmemeleri istendi. 
     Piknik yerleri, orman alanları ve bu yerler civarında bulunan her türlü sanayi tesislerinin atıklarından doğabilecek yangına karşı, tesis sahiplerince gerekli tedbirlerin alınması talep edildi. 
     Piknik yerleri ve orman alanlarında seyreden araçlardan sigara ve ateşli maddeler atılması ve dökülmesi yasaklandı. 
     Balıkesir Valiliği, 1 Mayıs-15 Mayıs tarihleri arasında Balıkesir, Bigadiç, Dursunbey, Edremit, Sındırgı, Bandırma orman işletme müdürlükleri alanlarındaki bazı ormanlık alanlarda giriş-çıkış yapılmasını, ateş yakılmasını, izinsiz dolaşılmasını, piknik yapılmasını ve orman içinden geçen ana yollarda park edilmesini yasakladı. 
     
</TEXT>
</DOC>
