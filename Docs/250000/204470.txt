<DOC>
<DOCNO> 204470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/guncel/gun04.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
En az 100 bombalı kamyonet olurdu 
</HEADLINE>
<TEXT>

   Zeytinburnu'ndaki hücre evde çuvallar içerisinde ele geçirilen maddenin çok güçlü bir patlayıcı olan RDX'in hammaddesi olduğu olduğu ortaya çıktı 
   TOLGA ŞARDAN Ankara 
   
   İstanbul Valisi Muammer Güler'in, son günlerdeki operasyonlarla ilgili "Bir iki güne kadar önemli bilgiler açıklayacağım" sözlerinin perde arkası belli oldu. Zeytinburnu'ndaki hücre evde çuvallar içinde ele geçirilen kimyasal maddenin, çok güçlü bir patlayıcı olan RDX'in hammaddesi olduğu, en az 100 bombalı kamyonet hazırlanmasında kullanılabileceği ortaya çıktı. 
   Polis, 15 ve 20 Kasım'da düzenlenen ikiz saldırıların ardından başlatılan soruşturmada her gün yeni bilgilere ulaştı. Soruşturma kapsamında tutuklu bulunan Osman Eken'in verdiği bilgi doğrultusunda, eylem grubunun lideri Habip Aktaş'ın akrabası Mehmet Kuş'un Zeytinburnu'ndaki evinde çuvallar içinde ele geçirilen kimyasal malzemenin Kriminal Polis Laboratuvarı'ndaki incelemesi sonuçlandı. 12 çuval içindeki tozun terör örgütlerinin en çok tercih ettiği RDX patlayıcısının hammaddesi olduğu anlaşıldı. 
   
   Rusya menşeili 
   Aynı yetkili, ele geçirilen RDX hammaddesinin Rusya menşeili olduğuna dikkat çekerken, "Bu grupların Çeçenistan ve Afganistan bağlantılarını artık biliyoruz. Patlayıcı hammaddeleri de oradan ya da Irak'tan getirilmiş olabilir. Çok önemli bir miktar ancak, çok kolay getirilebilir" dedi. 
   Bu arada, Konya'da Harun İlhan'la birlikte yakalanan kişilerin de başka bir grubun oluşumu içinde olduğu belirlendi. Yetkililer, "Konya'da yakalanıp İstanbul'a götürülenler de diğerleri gibi Çeçenistan'a ve Afganistan'a gitmiş. Diğer bağlantıları araştırıyoruz" demekle yetindiler. 
   
   C-4'ten güçlü 
   Bir başka Emniyet yetkilisi de RDX'in C - 4 plastik patlayıcılar gibi güçlü olduğunu dile getirirken, "Aynı zamanda etki artırıcıdır. Kullanılan orana göre etkisi artar ya da azalır. Özellikle potasyum nitratla birleştiğinde çok güçlüdür. Toz olarak da kullanılır. Civa gibi sıvı maddelerle ya da fünye ile ateşleme sistemi kurulabilir. Hatta uzaktan kumanda ile patlatılabilir. Son olarak Kudüs Ordusu operasyonunda RDX ele geçirilmişti" diye konuştu. 
   
   Hedef İncirlik mi 
   Üst düzey bir yetkili, yakalanan malzemenin eylemcilerin ele geçirilmesi kadar önemli olduğunu vurgularken, şunları söyledi "Bu kadar bomba malzemesiyle en az 100 kamyonet hazırlanır. İstanbul'da daha büyük eylemler için hazırlık yapmışlar. Ayrıca, başka ilde de ses getiren eylem olabilirdi. Biz bunu İncirlik'teki ABD üssü olarak değerlendirdik." 
   
      Konya zanlıları 'komşuymuş'    El Kaide'ye yönelik Konya'daki operasyonda yakalanan sekiz kişiden Şükrü Hakan Yiğit'in, aynı operasyonda yakalanan Halil Gökçe'yle aynı binadan karşılıklı daire tuttuğu ve polisin iki evde birkaç kez arama yaptığı öğrenildi. Yiğit'in Konya Büyükkovanağzı Mahallesi'ndeki evinde yer göstermesi sırasında, gizli bölmelere yerleştirilmiş beş kalaşnikov silah ve 1000 mermiyle çok sayıda şarjör ele geçirildi. Komşuları ve mahalle esnafının verdiği bilgiye göre Yiğit, halen ailesinin oturduğu binada, aynı operasyonda yakalanan arkadaşı Gökçe ile üç ay önce karşılıklı daire tuttu. 
   
   'Gemiye saldıracaktık'    El Kaide'nin 11 Eylül'de ABD'de gerçekleştirilen saldırıların benzerlerinin, su altından Türk gemilerine yapılacağı istihbaratını alan Genelkurmay Başkanlığı'nın, özellikle dalış okullarına yönelik tedbirler alınmasını istemesinin ardından, İstanbul'daki ikiz saldırılarla ilgili düzenlenen operasyonda Konya'da yakalanan Harun İlhan, Türkiye'ye gelecek bir gemiye saldırı düzenlemeyi planladıklarını itiraf etti. İlhan'ın örgütün Türkiye'deki 4 kişilik ş ra üyesinden biri olduğu ve 10 yıldır asker kaçağı olarak arandığı da ortaya çıktı. 
   İlhan, ifadesinde, Konya'da kendisiyle birlikte yakalanan Ali Yaman, Seyit Ertul, Halil Ökçe, Servet Özcan, Şükrü Hakan Yiğit, Hüseyin Suat Öz ve Memiş Arlı'nın çeşitli tarihlerde Çeçenistan ve Afganistan'da "mücahit" olarak savaştıklarını söyledi. İfadesinde, İstanbul'da düzenlenen saldırıların ilk emrini kendisinin verdiğini de anlatan İlhan, sinagoglardan önce Türkiye'ye gelecek bir yolcu gemisine saldırıda bulunmayı planladıklarını söyledi. 
   Genelkurmay Başkanlığı da, kısa süre önce aşırı dinci terör örgütlerinin Türkiye karasularındaki gemilere saldırı düzenleme hazırlığı içinde olduğu bilgisine ulaştı. Örgütlerin üyeleri için dalgıç personel eğitimi ve teçhizat temini çalışmasına giriştiği bilgisine de ulaşan Genelkurmay, özellikle dalış okullarına yönelik tedbirler alınmasını istedi. 
   
   
   
   
</TEXT>
</DOC>
