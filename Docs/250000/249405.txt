<DOC>
<DOCNO> 249405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun18.html </URL>
<DATE> 2004/06/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İran, havaalanı krizinde Türkiye'den açıklama bekliyor 
</HEADLINE>
<TEXT>

     İran Yol ve Ulaştırma Bakanı Ahmed Hürrem, başkent Tahran'daki Uluslararası İmam Humeyni Havaalanı'nın IKIA yeniden açılması için, Türk TAV şirketinin durumuna açıklık getirilmesi gerektiğini söyledi. 
     Aftab gazetesinin bugünkü haberine göre, Hürrem, İran'daki Merkez Haber Ajansı'na verdiği demeçte, havaalanının yeniden açılması için TAV şirketinin durumuna açıklık getirme çalışmalarının sürdüğünü belirtti. 
     TAV şirketi ile yapılan anlaşmanın iptal edilmesi halinde Yol ve Ulaştırma Bakanlığı'nın yaklaşık 20 milyon dolarlık tazminatı Türk şirketine ödemesi gerektiği belirtilen haberde, Cumhurbaşkanı Muhammed Hatemi'nin de anlaşmanın iptali halinde Türk şirketiyle anlaşma yapanların tazminatı üstlenmesi gerektiğini söylediği hatırlatıldı. 
     Devrim Muhafızları, 8 Mayıs'ta Birleşik Arap Emirlikleri havayollarına ait bir uçak havaalanına indikten sonra, ''güvenlik kaygıları'' gerekçesiyle havaalanını uçuşlara kapatmıştı. 
     Havaalanının birinci terminalinin işletilmesi ve ikinci safhasının yapılması için İran hükümeti ile anlaşmaya varan Türk TAV şirketi yetkililerine de havaalanındaki personelini ve malzemelerini çekmesi talimatı verilerek, havaalanının birinci terminalinin işletmesi İran havayollarına devredilmişti. 
     IKIA, başkent Tahran'ın 45 kilometre güneyinde bulunuyor. 
     
</TEXT>
</DOC>
