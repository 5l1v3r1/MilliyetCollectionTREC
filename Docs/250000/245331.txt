<DOC>
<DOCNO> 245331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy20.html </URL>
<DATE> 2004/06/04/ </DATE>
<TIME> 19.44 </TIME>
<AUTHOR>  </AUTHOR>
<HEADLINE>
Hızlandırılmış tren ilk seferine başladı 
</HEADLINE>
<TEXT>

     Başbakan Recep Tayyip Erdoğan, hızlandırılmış treninin millete hayırlı olması temennisinde bulunarak, ''Milletimiz için hayırlı olacak bu adım, Türkiye'nin medeniyet yarışında nerede olduğunu açıkça ortaya koyacaktır'' dedi. 
     Erdoğan, hızlandırılmış treninin İstanbul'dan ilk seferine başlaması nedeniyle Haydarpaşa Garı'nda düzenlenen törende yaptığı konuşmada, İstanbullulara ve Ankaralılara seslenerek, hızlandırılmış trenin İstanbul ve Ankara'dan aynı anda hareket edeceğini duyurdu. 
     Türkiye'yi demir ağlarla örmek gibi bir iddiaları bulunduğunu vurgulayan Erdoğan, bu adımları atmakta kararlı olduklarını söyledi. 
     Bir taraftan rehabilitasyon çalışmaları yapılırken, bir taraftan da yeni adımlar atmak istediklerini dile getiren Erdoğan, hızlandırılmış tren hakkında sadece rehabilitasyon çalışmalarıyla bir farklılığın ortaya çıktığını vurgulayarak, şöyle dedi 
     ''Adeta hastayı oksijen çadırına aldık ve ilk müdahaleyi yaptık. Bundan sonraki müdahalelerimiz de sürüyor. Şu anda İspanyollarla birlikte Ankara-Eskişehir hattına başlandı, devam ediyor. Ve Eskişehir-İstanbul olarak tamamlandığı anda, nasıl ki 7.5 saatten 5 saate iniyorsa Ankara-İstanbul, 2005 sonunda 3 saate inecek. Yeni bir atağımız var. Bundan sonra da 2.5 saate inecek. Modern, çağdaş bir yolculuk sistemi Devlet Demiryolları'na girecek.'' 
     
     ''BU ADIMLAR ZOR ŞEYLER DEĞİL'' 
     Başbakan Erdoğan, ülkenin sevdalısı olmanın başka, akılla, bilgiyle, heyecanla bunu donatmak ve zenginleştirmenin başka bir şey olduğunu vurgulayarak, ''Bu adımlar, zor şeyler değil. Ama bugüne kadar olmadıysa, biliniz ki bu sevdanın, bu heyecanın olmaması, bu kucaklama anlayışının olmamasındandır'' dedi. 
     Bu adımların şimdi atılmasının nedeninin, bu heyecanı duymaktan, bu heyecanı ve kararlılığı göstermekten kaynaklandığını dile getiren Erdoğan, şöyle devam etti 
     ''Bunu başarıyoruz. Bununla Türkiye, benim vatandaşım insanca yaşamın erdemine ulaşacak. Tüm bu adımları hep birlikte el ele atacağız. Bu adımları atmak suretiyle Türkiye, medeniyet yolunda inşallah bir basamağı geçecek. Bu, çağdaşlaşma yolunda bir adım. Bunu hep beraber görüyoruz, yaşıyoruz. Bu adımı, İstanbul'dan Ankara'ya, Ankara'dan İstanbul'a olmak suretiyle gerçekleştiriyoruz.'' Bu adımın atılmasında emeği geçenlere de teşekkür eden Erdoğan, yeni bir adım daha atmak üzere olduklarını söyledi. Başbakan Erdoğan, modern vagonlar üretmek için Koreliler ile görüştüklerini ifade etti. 
     Hızlandırılmış trenin hayırlı olması temennisinde bulunan Erdoğan, ''Milletimiz için hayırlı olacak bu adım, Türkiye'nin medeniyet yarışında nerede olduğunu açıkça ortaya koyacaktır'' dedi. 
     Bu arada, hızlandırılmış treninin ilk seferine katılan Başbakan Erdoğan, Pendik İstasyonu'nda trenden indi. İstasyonda vatandaşlar tarafından çiçeklerle karşılanan Erdoğan, kısa bir süre sonra, Haydarpaşa Garı'ndan kendisini ve diğer davetlileri geri götürmek üzere istasyona gelen trene bindi. 
     
</TEXT>
</DOC>
