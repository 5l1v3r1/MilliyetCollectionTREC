<DOC>
<DOCNO> 205594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sonspo10.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da, ABD'li oyuncu Mitchell'in ayrılışı... 
</HEADLINE>
<TEXT>

     Türkiye Basketbol Ligi takımlarından Galatasaray'da, ABD'li oyun kurucu Mitchell'in takımdan ayrılmasının üzüntüsü yaşanıyor. 
     Galatasaray Menajeri Tamer Oyguç, Mitchell ile herhangi bir sorun yaşamadıklarını belirterek, ''Mitchell ile sezon başlarında 31 Aralık tarihine kadar sözleşme imzalamıştık. Bu oyuncu, sözleşme bitince takımdan ayrıldı'' dedi. 
     Tamer Oyguç, yaptığı açıklamada, Mitchell'in Avusturya pasaportu aldığını vurgulayarak, ''Bu oyuncu Avrupa vatandaşı olunca bazı takımların transfer listesine girdi. Kendisini transfer etmek isteyen ekipler para olarak bizden daha çok teklif edince Mitchell de diğer teklifi kabul etti. Bu oyuncudan sorunsuz ayrıldık'' diye konuştu. 
     Mitchell'in ayrılmasının kendilerini zor durumda bırakmayacağını savunan Oyguç, bu oyuncunun yerine de transfer yapabileceklerini dile getirdi. 
     Oyguç, 2002 yılının da kendileri için çok iyi geçtiğini vurgulayarak, ''Başarılı bir dönem oldu bizim için. Son 2 maçta kötü oynayıp kaybetsek de yine de başarılı olduk. Şimdi Ülkerspor maçını düşünüyoruz. Yeni dönemde daha da başarılı olacağız'' dedi. 
     





</TEXT>
</DOC>
