<DOC>
<DOCNO> 245822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonyas01.html </URL>
<DATE> 2004/06/06/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Tarkan'ı, Köln'de binlerce hayranı izledi... 
</HEADLINE>
<TEXT>

     Ünlü şarkıcı Tarkan, Almanya konserlerinin üçüncü ayağı olan Köln'de binlerce hayranıyla buluştu. 
     Köln Arena'da gerçekleştirilen ve yaklaşık 10 bin kişinin izlediği konserde Tarkan hayranları, sahnede sanatçıyı konser boyunca yalnız bırakmadı. 
     Konseri izleyebilmek için saatler öncesi Arena önünde uzun kuyruklar oluşturan Tarkan hayranları, sanatçının sahne almasıyla birlikte adeta çılgına döndü ve konser boyunca kendisine eşlik etti. 
     Papa Concert tarafından düzenlenen konserde Tarkan son parçalarının yanı sıra Aşık Veysel'den de okuduğu ''Uzun İnce Bir Yoldayım'' parçasıyla, izleyenleri barışa davet ederek büyük alkış aldı. 
     Ünlü sanatçı, yaklaşık iki saat süren konserinin ardından sevenlerinin isteği üzerine tekrar sahne alarak iki parça daha seslendirdi. Çok sıkı güvenlik önlemlerinin alındığı ve gazetecilerin sadece ilk iki parçada fotoğraf çekmelerine izin verilen konserden sonra Tarkan açıklama yapmadan salondan ayrıldı. 
     Tarkan'ın Almanya konserler dizisi Münih, Hannover ve Berlin'le devam edecek. 
     
</TEXT>
</DOC>
