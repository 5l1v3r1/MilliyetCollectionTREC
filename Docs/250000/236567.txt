<DOC>
<DOCNO> 236567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/ekonomi/eko08.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Star'a toplam 1.3 trilyonluk dava açıldı 
</HEADLINE>
<TEXT>


ANKARA Milliyet 

Başbakan Yardımcısı Abdüllatif Şener, yönetimi Tasarruf Mevduatı Sigorta Fonu'na devredilen Star Grubu'nun yayın organlarında müdahale ve sansür olmadığını, tam tersine, yayın politikasının yasalara uygun hale getirildiğini savundu. 
Şener, CHP Milletvekili Kemal Kılıçdaroğlu'nun soru önergesine verdiği yanıtta, şöyle dedi "Daha önceki habercilik maksadını aşan yayınlardan dolayı RTÜK tarafından radyo ve televizyon yayınlarının durdurulması, gazete aleyhine yüklü tazminat ve ceza davaları açılması sonucunu doğuran, kurumları bu yolla zarara uğratan yayınların önüne geçilerek, normal zemine oturtuldu." 
Şener, Star Grubu radyo ve televizyon kuruluşları ile Star gazetesinde genel yayın koordinatörü olarak görev yapan Can Ataklı'nın muhtemelen hukuki ve cezai sorumluluktan kaçmak için, mevzuata aykırı olarak telifle çalıştığını belirterek, "Kendisinden telif kapsamında hizmet alınmasından vazgeçildi" dedi. Şener, Ataklı'nın genel koordinatörlüğü döneminde, yayınlarla ilgili açılan manevi tazminat davalarında istenen tazminat tutarının 1 trilyon 315 milyar lira olduğunu bildirdi. 


</TEXT>
</DOC>
