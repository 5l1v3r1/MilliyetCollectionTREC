<DOC>
<DOCNO> 224965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/dunya/dun01.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alo ölüm' hattı 
</HEADLINE>
<TEXT>

   DIŞ HABERLER SERVİSİ 

   
   HAMAS Örgütü'nün kurucusu Şeyh Ahmed Yasin'i füze saldırısıyla öldüren İsrail, bugüne kadar Filistinli üst düzey militanlara düzenlediği suikast operasyonlarında, pek çok farklı yöntem kullandı. Gazze'de herkesin bildiği bir evde oturan, her gün camiye gidip gelen Şeyh Yasin'in İsrail için "kolay bir hedef" olduğu belirtilirken, İsrail ordusunun bugüne kadar uyguladığı suikast yöntemleri arasında şunlar var 
   
   BOMBALI CEP TELEFONU 
   Hedef kişinin cep telefonuna patlayıcı yerleştiriliyor. İsrail, 1996'da, HAMAS'ın üst düzey militanlarından "Mühendis" lakaplı Yahya Ayaş'ı bu şekilde öldürmüştü. Ayaş'ın cep telefonuyla konuştuğu bir anda, telefondaki patlayıcılar uzaktan kumandayla infilak ettirilmişti. 
   
   TELEFON KULÜBESİ 
   Halka açık ankesörlü telefona patlayıcı yerleştirmek de, İsrail'in kullandığı yöntemler arasında. 3 yıl önce, Batı Şeria'nın Cenin kentinde bir Filistinli militan bu yöntemle öldürülmüştü. 
   
   OFİSE TELEFON 
   Ofisinin üzerine füze yüklü helikopter gönderilen "hedef kişi"ye telefon ediliyor. Kurbanın masasını işaretleyen lazer huzmesini izleyen füze, kurban telefona yanıt verdiği anda fırlatılıyor. 
   
   HAVADAN SUİKAST 
   İsrail'in en sık kullandığı suikast yöntemi ise, Filistinli militanların araçlarına füze fırlatmak. Suikastların üçte biri bu şekilde düzenlendi. Ancak bu suikastlarda, yoldan geçen çok sayıda sivil Filistinli de hayatını kaybetti. 
   
   
   
</TEXT>
</DOC>
