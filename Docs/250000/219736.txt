<DOC>
<DOCNO> 219736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun22.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
''En büyük cani'' ifadeleriyle şok yaratıyor .. 
</HEADLINE>
<TEXT>

     Belçika'da, Ağır Ceza Mahkemesi ve halk jürisi önünde yargılanmasına hafta başında başlanan, ''dünyanın en büyük canisi'' olarak nitelendirilen Marc Dutroux, yaptığı açıklamalarla mahkeme heyetini ve kamuoyunu şoktan şoka sürüklüyor. 
     Çok sayıda çocuğu kaçırmak, tecavüz etmek ve öldürmek ithamıyla Arlon Ağır Ceza Mahkemesi'nde 12 kişilik halk jürisi önünde yargılanan sanıklar arasında, Dutroux'nun suç ortakları olan eski karısı Michelle Martin ile Michel Lelievre ve Michel Nihoul isimli şahıslar da bulunuyor. 
     İşlediği suç ve cinayetlerle Belçika'da adli ve siyasi yapının değişmesine, çok sayıda bakanın istifasına ve yüzbinlerce insanın protesto gösterisine neden olan Marc Dutroux 47 , mahkemede verdiği ifadelerde bir yandan suçu diğer sanıkların üzerine atmak ve kendisini ''kurban'' olarak göstermek isterken, bir yandan da kaçırarak öldürdüğü bazı çocuklara tecavüz ettiğini, onların cesetlerini buzdolabında sakladığını, elinden canlı kurtulan bazı çocuklara da tecavüz ettiğini, çocukların bir kısmının ''istekli'' olduğunu anlatıyor. 
     Pişmanlık göstermeyen ve ilk ifadelerinde yalanlar söylediğini belirten Dutroux, çelişkili ve tutarsız açıklamalarla kendini savunmaya çalışıyor. 
     
     DUTROUX DOSYASI 

     İlk olarak 1986 yılında, karısı ile birlikte, çocuk kaçırmak ve tecavüz ithamlarıyla tutuklanan Dutroux, 1989'da, 13.5 yıl ağır hapis cezasına çarptırılırken, karısı Michelle Martine'e 5 yıl hapis cezası verildi. 
     Belçika adalet sistemi, üst düzeydeki insanların da katıldığı bir ''sübyancılar çetesi''nin söz konusu olduğu iddialarına rağmen, mahkumiyetinden 3 yıl sonra, 1992'de, Dutroux'nun hapisten çıkmasını sağladı. Zamanın Hıristiyan Demokrat Adalet Bakanı Melchior Wathelet, savcılığın itirazlarına rağmen, Dutroux'nun koşullu olarak tahliyesini onayladı. 
     Belçika'da, 1995 yılında çok sayıda kız çocuk kaçırılırken ve kaybolurken, Dutroux, yıl sonunda, bir kamyon hırsızlığı dosyası çerçevesinde tutuklandı ve 3 ay hapis yattı. Dutroux'nun Mart 1996'da tahliyesinden sonra da çocuk kaçırma olayları devam etti. Bu süreçte Dutroux'dan şüphelenen Belçika polisi, sabıkalının evinde yaptığı aramalardan sonuç alamadı, ancak daha sonra, polisin aradığı evin gizli bir bölümünde kaçırılan bazı çocukların o günlerde canlı olarak bulunduğu, Dutroux hapisteyken de çocukları evinde tutsak bulundurduğu, Julie Lejeune 8 , Melissa Russo 8 , An Marchal 17 ve Eefje Lambrecks'in 19 açlık ve bakımsızlıktan öldükleri ortaya çıktı. 
     Marc Dutroux'nun hapisten çıkmasının ardından kaçırılan Sabine Dardenne 12 ve Laetitia Delhez 14 isimli çocuklar aranırken, 12 Ağustos 1996'da Dutroux, Martin ve Lelievre şüpheli görülerek tutuklandılar. Sanıklar birbirlerini itham ederek bazı itiraflarda bulundular ve öldürdükleri 4 çocuk ile bir adamın cesetlerinin gömülü olduğu yeri gösterdiler. Cesetler Dutroux'nun evinin bahçesinde bulunurken, son olarak kaçırılan iki çocuk Sabine ve Laetitia kapatıldıkları hücrelerden kurtarıldı. 
     Başkent Brüksel'de 300 bin kişi, 20 Ekim 1996'da, ülke tarihinde görülmemiş bir yürüyüşle adalet sistemini protesto etti. Dutroux, 23 Nisan 1998'de, adliyeden firar etmeyi başardı, ancak aynı gün yakalandı. 
     Dutroux'nun Ağır Ceza Mahkemesi'nde yargılanmasının 2 ila 3 ay sürmesi bekleniyor. Mahkeme, 500'e yakın şahidi dinleyecek. Kaçırılan ve öldürülen çocukların ailelerinin bazıları, adalete inanmadıkları ve büyük bir sübyancılar çetesinin ortaya çıkarılmasının engellendiği görüşüyle oturumlara katılmıyor. 
     
     Belçika'da ''en büyük cani'' Marc Dutroux'nun yargılandığı Arlon Ağır ceza Mahkemesi'nin Başkanı Stephane Goux, Dutroux'nun fotoğraflarını gözlerini bantlamadan yayımlayan gazetelerin muhabirlerinin mahkemeye giriş izinlerini iptal etti. 
     Tutuklanmasından bu yana 8 yıl geçen ve gazetelerde yüzlerce fotoğrafı yayımlanan Marc Dutroux, hafta başında başlayan yargılaması sırasında, diğer sanıkların aksine, fotoğraflarının çekilmesine karşı çıktı ve ''tanınmak istemediğini'' anlattı. 
     Mahkeme, basından, Dutroux'nun fotoğraflarını ''gözlerine bant çekerek'' yayımlamasını istedi. 
     ''Het Laatste Nieuws'', ''Gazet van Antwerpen'', ''Het Belang van Limburg'' ve ''La Libre Match'' isimli basın organları, Dutroux'nun mahkemede çekilen fotoğraflarını sansürsüz yayımladılar ve caninin ''tanınmak istemediği'' gerekçesini ''gülünç bulduklarını'' yazdılar. 
     Mahkeme Başkanı, bu tavrı izleyen basın organlarının muhabirlerini mahkeme salonundan çıkarttırarak, akreditasyonlarını iptal etti. 
     Dutroux'nun avukatları, söz konusu basın organları aleyhinde adli girişimde bulunacaklarını duyurdular. 
     
</TEXT>
</DOC>
