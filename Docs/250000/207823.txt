<DOC>
<DOCNO> 207823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/siyaset/siy04.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciden YÖK'e alkış 
</HEADLINE>
<TEXT>

   YÖK Başkanı Teziç, Yükseköğretim Yasa Taslağı konusunda görüşlerini aldığı üniversitelerin öğrenci temsilcilerince dakikalarca alkışlandı... 
      ANKARA Milliyet 

   
   Yükseköğretim Kurulu'nun YÖK tarihinde dün ilk kez YÖK Başkanı ile tüm üniversitelerden öğrenci temsilcileri bir araya geldi. Yükseköğretim Yasa Taslağı konusunda görüşlerini almak için toplantı yaptığı 66 öğrenci temsilcisince alkışlanan YÖK Başkanı Prof. Dr. Erdoğan Teziç, öğrencilerin statüsünün parlamento iradesiyle düzenlenmesinin sakıncaları olabileceğini belirterek, "Öğrencilerle ilgili alanı yönetmelikle düzenlemek gerekir. Sizleri kanun maddelerinin dar çerçevesine sıkıştırmak istemiyoruz" dedi. Teziç şöyle konuştu "Sizlerden alacağımız bilgilere metnin tamamlanabilmesi için muhakkak gereksinme var. Doğrular kimsenin tekelinde olmaz." 
   
   Teziç söz verdi... 
   Toplantı sona erdiğinde öğrenciler, tüm yasal düzenlemelerde öğrencilerden görüş alma sözü veren Teziç'i dakikalarca alkışladı. Öğrenciler, Teziç'ten, üniversite senatolarında, üniversite ve fakülte yönetim kurullarıyla dekan ve rektör seçimlerinde oy hakkı istedi. Öğretim üyelerini değerlendirme komitelerinde de yer almayı talep eden öğrenciler, taslak konusunda görüşlerine başvurulması nedeniyle memnuniyetlerini ifade etti. 
   
   
   
   
</TEXT>
</DOC>
