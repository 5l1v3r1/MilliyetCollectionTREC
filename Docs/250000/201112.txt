<DOC>
<DOCNO> 201112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun37.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da mafyaya karşı "Parmaklık Operasyonu"... 
</HEADLINE>
<TEXT>

     Bulgaristan'da İçişleri Bakanlığı, Yargıtay savcılığından gelen talimat üzerine, örgütlü suç eylemleri ve mafya gruplarına karşı geniş çaplı operasyon başlattı. 
     ''Parmaklık operasyonu'' çerçevesinde hakkında suç duyurusu bulunan kişiler mafya üyesiolduğu gerekçesiyle tek tek gözaltına alınıyor. 
     İçişleri Bakanlığından edinilen bilgiye göre, 2 günde 50'ye yakın kişi tutuklandı. Örgütlü suçlarla mücadele servisi NSOB timleri, mafya grupları ile bağlantılı adreslere baskın düzenliyor. 
     İçişleri Bakanlığı yetkilileri, ''Parmaklık operasyonu''nun mafyaya büyük darbe indireceğini öne sürüyor. 
     İçişleri Bakanlığı Genel Sekreteri General Boyko Borisov, Yargıtay savcılığından gelen talimatı eksiksiz uygulamaya çalıştıklarını belirterek, operasyonun başarılı olması için, yakalananların gerekli cezalara çarptırılmaları gerektiğini söyledi. 
     Bulgaristan'da mafya grupları arasındaki kanlı hesaplaşmalar, özellikle son 1 yılda rekor düzeyde artış gösterdi. Son 11 ayda yeraltı dünyasından 15 kişi silahlı saldırı sonucu öldürüldü. 
     Ülkede mafya gruplarının kanlı eylemlerinde rekor artış, ABD ve Avrupa Birliği'ni de endişelendirdi. ABD ve Avrupa Birliği, diplomatları aracılığıyla Bulgaristan hükümetini mafya grupları ve örgütlü suçlarla mücadelede daha etkin tedbir alınması konusunda uyarmıştı. 
     
</TEXT>
</DOC>
