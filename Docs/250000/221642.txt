<DOC>
<DOCNO> 221642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/ekonomi/eko08.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar, naklen üretimle mutfağını şeffaflaştırdı 
</HEADLINE>
<TEXT>

   Yaşar Grubu, Pınar'ın tüm gıda ürünlerinin üretimini internet üzerinden her gün 24 saat canlı olarak tüketicilerin denetimine açtı 
      EKONOMİ SERVİSİ 
   
   Yaşar Grubu'nun gıda markası Pınar, yeni kullanıma açtığı web sitesiyle üretimini ve üretim tesislerini doğrudan tüketicinin denetimine açtı. 
   Tüketici, 7 gün 24 saat boyunca internet üzerinden Pınar üretim tesislerindeki üretimi canlı olarak izleyebilecek. 'www.pinarmutfagi.com" internet sitesinde ayrıca barkod numarası girilen ürünle ilgili her türlü bilgiye de ulaşılabilecek. 
   
   'Odalar açıldı' 
   Dün düzenlenen basın toplantısında konuşan Yaşar Holding İcra Başkanı Hasan Denizkurdu, Türkiye'de bir ilki gerçekleştirdiklerini belirterek, "Üretimimizi şeffaflaştırarak halka açtık. Evlerde misafir odaları her zaman diğer odalara göre topludur ve temizdir. Misafir gelince o oda açılır. Biz bütün odalarımızı tüketiciye açıyoruz" dedi. 
   Denizkurdu, "Bir tarihte karakolların duvarı cam olacak diyerek seçimi kazanan gibi, bizler de Yaşar Holding'in duvarlarını renkli camlardan yapacağız, sizler görebilesiniz diye" şeklinde konuştu. 
   Üretim tesislerindeki 18 adet canlı kamera ile Pınar ürünlerinin nasıl üretildiğini göstereceklerini kaydeden Hasan Denizkurdu, 'Matrix' filminde olduğu gibi tüketicilerin, yeni web sitesiyle Pınar'ın Eskişehir, Adapazarı, İzmir ve Aydın tesislerine ulaşabileceğini söyledi. 
   
   200 bin dolara şeffaflık    Pınar Gıda Grubu Başkanı Amhet Arsan ise Tarım ve Köyişleri Bakanlığı'nın 2003 yılında yaptığı denetimler sonucunda gıda üretim mevzuatına uygunluk açısından en kötü durumda olan sektörlerin et ve süt ürünleri ile unlu mamuller olarak belirlendiğini belirterek, şöyle dedi "Sağlıklı gıda ile beslenme olmadan sağlıklı yaşam kalitesine ulaşılamaz. Türkiye'de birçok ilke imza attık. Bu web sitesiyle yine bir ilke imza atıp sektöre öncü olacağımıza inanıyoruz." 
   Pınar'ın üretim tesislerini internet üzerinden 7 gün 24 saat boyunca tüketicinin gözleri önüne serecek proje için 150 - 200 bin dolar harcandı. 
   
   
</TEXT>
</DOC>
