<DOC>
<DOCNO> 211463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko24.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Talat Gün tek yürek, tek ses olma günüdür 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Kıbrıs sorunu ile ilgili başta KKTC Cumhurbaşkanı ve Hükümeti olmak üzere herkesin ulusal çıkarlar etrafında uzlaşması gerektiğini belirtti. 
     Çağlayan, ''aramızdaki görüş ayrılıklarını fırsat bilen odakların bizleri bölmesine izin vermeyelim. Gün tek yürek, tek ses olma günüdür'' dedi. 
     KKTC Başbakanı Mehmet Ali Talat, ASO Oda Meclisi Toplantısı'na katılarak, Kıbrıs sorunu konusundaki görüşlerini dile getirdi. 
     Talat'ın konuşmasının ardından, ASO Başkanı Zafer Çağlayan da kürsüye gelerek, Kıbrıs sorunu konusundaki düşüncelerini aktardı. 
     Kıbrıs'ta gerçekleşecek çözümün iki temel unsuru bulunduğunu, bunlardan birincisinin çözümün ada gerçeklerine dayanması ve statükodan hareket edilmesi olduğunu belirten Çağlayan, ikinci unsurun ise adada ulaşılacak bir çözümün, iki kesimliliği sadece hukuki olarak değil, siyasi ve ekonomik olarak da koruması olduğunu söyledi. 
     Bunun için çözümün öncelikle, ''iki halk ve iki egemenlik'' esasına dayanması gerektiğini belirten Çağlayan, ancak siyasi çözümün başarılı olması için, ekonomik gerçeklere uygun olması gerektiğini vurguladı. 
     Çağlayan, Kıbrıs'ta çözümün iki kesimliliği güçlendirmesi, Kıbrıs Türk kesiminin varlığının sadece hukuki olarak değil, ekonomik ve siyasi olarak da güvence altına alınması olduğunu bildirdi. Çağlayan şöyle devam etti 
     ''Çözmek zorunda olduğunuz sorunlar, sadece bugünün ve dünün değil, yılların biriktirdiği sorunlardır. Elbetteki bu sorunlar, ver kurtul mantığı ile çözülemez. Bu sorunların çözümü için, ulusal çıkarlar etrafında uzlaşarak, birlik ve beraberliğimizi sağlamak zorundayız. Bazı konularda aramızda bazı görüş ayrılıklarının olması, çok doğaldır. Ama önemli olan bu görüş ayrılıklarını ulu orta, pazarlık gücümüzü zayıflatacak biçimde değil, kendi içimizde tartışarak çözmektir. 
     Başta KKTC Cumhurbaşkanı ve hükümeti olmak üzere, herkes ulusal çıkarlar etrafında uzlaşmalıdır. Aramızdaki görüş ayrılıklarını fırsat bilen odakların, bizleri bölmesine izin vermeyelim. Gün tek yürek, tek ses olma günüdür.'' 
     
</TEXT>
</DOC>
