<DOC>
<DOCNO> 223182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo15.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor-Trabzonspor maçından notlar... 
</HEADLINE>
<TEXT>

     İstanbulspor ile Trabzonspor takımları arasında Güngören Mimar Yahya Baş Stadı'nda yapılan Türkiye Kupası yarı final maçını Devlet Bakanı ve Başbakan Yardımcısı Mehmet Ali Şahin de izledi. 
     Stada maçın 8. dakikasında gelen Bakan Şahin, müsabakayı iki kulübün başkanlarının yanı sıra Futbol Federasyonu Başkanvekili Ata Aksu, Gençlerbirliği Kulübü Başkanı İlhan Cavcav ve Malatyaspor Kulübü Başkanı Hikmet Tanrıverdi ile birlikte seyretti. 
     
     TRABZONSPOR'A BÜYÜK DESTEK 
     Kupa yarı finalinde Trabzonsporlu taraftarlar İstanbul'da takımlarını yalnız bırakmadı. 
     Bordo-mavili ekibin ligin ikinci yarısında yaptığı çıkışla ligde şampiyonluk yarışında iddialı duruma gelmesi, kupada da şampiyonluğu hedeflemesi nedeniyle taraftarlar, karşılaşmanın gündüz oynanması ve TV'den naklen yayınlanmasına rağmen statta kendilerine ayrılan tribünlerin tamamını doldurdu. 
     Trabzonsporlu taraftarlar, maçtan önce futbolcuları tribünlerin önüne çağırırken, el ele tutuşan bordo-mavili futbolcular taraftarları selamladı. 
     
     GÜVENLİK ÖNLEMLERİ 
     Maçtan önce gişelerin önünde uzun kuyruklar oluşurken, karaborsa bilet satmaya çalışan kişiler polis tarafından gözaltına alındı. 
     Bu arada, stat çevresinde güvenlik önlemleri alan emniyet güçleri, bileti olmayan taraftarları stada yaklaştırmadı. Biletli taraftarlar da arama noktalarından geçtikten sonra tribünlere alındı. 
     
     İSTANBULSPOR'DA FORVETTE BOLİÇ-BUSHAJ 
     İstanbulspor Teknik Direktörü Aykut Kocaman, Trabzonspor maçında forvette Boliç'in yanında Bushaj'a ilk 11'de görev verdi. 
     Sarı-siyahlılarda Musa Kuş, Balili, Faruk ve Yalçın ise yedekler arasında yer aldı. 
     Trabzonspor'da ise kırmızı kart cezalısı Romashenko kadroda yer almadı. 
     
</TEXT>
</DOC>
