<DOC>
<DOCNO> 212095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/spor/spo01.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba'ya terapi 
</HEADLINE>
<TEXT>

   Samsunspor ve Gaziantep maçında toplam 8 gol yiyen Kolombiyalı eldiven bakıma alındı. Lucescu da savunmayı sert bir dille uyardı 
      
   Özel program 
   BEŞİKTAŞ'IN tecrübeli kalecisi Cordoba'ya, Bursaspor maçı öncesinde moral ve motivasyon kazanması için seanslar düzenlenmeye başladı. Samsun ve Gaziantep maçlarında kalesinde toplam 8 gol gören Kolombiyalı eldiven için özel çalışma programı da hazırlandı. Kaleci antrenörü Datcu, "Formunda bir değişim yok. Sadece biraz kafası karışık" diye konuştu. 
   
   Tayfur'a dönüş 
   GEÇEN sezon ligde sadece 21 gol yiyen savunmanın, son 3 maçta 11 gol yemesi, Teknik Direktör Lucescu'yu çileden çıkardı. Oyuncularını sert bir dille uyaran Rumen hocanın, defansta yeni bir kurgu oluşturmayı planladığı öğrenildi. Ronaldo ve Emre'nin form düşüklüğünün yanısıra Gökhan'ın da beklenen performansı gösterememesi üzerine Tayfur'un savunmaya dönmesi gündeme geldi. 
   
   Mazbatalar alındı    BEŞİKTAŞ'TA, Başkan Serdar Bilgili ve yeni yönetim dün mazbatalarını aldı. Serdar Bilgili, "Artık sadece sportif başarı yeterli değil. Kulübümüzün mali, idari ve sportif açıdan başarılarını daha da yükseltmek istiyoruz. Allah utandırmasın" diye konuştu. 
   
   Kartal'a jet ceza    İki yıldız yok 
   PFDK, Samsun maçında kırmızı kartla oyundan atılan Beşiktaşlı Pancu, İbrahim ve Ahmet'in dosyasını masaya yatırdı. Kurul, Ahmet'e 1 maç, Pancu ve İbrahim'e ise 2'şer maç ceza verdi. Çift sarı karttan kırmızı gören İlhan ve Zago, kupa maçıyla birlikte cezasını tamamlarken, Pancu ve İbrahim, Bursa deplasmanında yer almayacak. 
   
   Savunma gelmedi 
   HAKEM Cem Papila tarafından yaptırılan 3 ve 4 numaraları anonslar nedeniyle Beşiktaş Kulübü'ne verilecek olan ceza önümüzdeki haftaya kaldı. PFDK, Siyah-Beyazlı kulübün savunması gelmediği için dosyayı bir sonraki toplantıya erteledi. Öte yandan Tahkim Kurulu, Beşiktaş'ın Pancu ve İbrahim için yaptığı itirazı geri çevirdi. 
   
   
</TEXT>
</DOC>
