<DOC>
<DOCNO> 225691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy20.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   MHP'li başkan adayı kalp krizinden öldü 
   MHP'nin Tokat Belediye Başkan adayı Ahmet Tanrıverdi 52 , kalp krizi sonucu öldü. Köy Hizmetleri Müdürlüğü'nden 6 yıl önce emekli olan Tanrıverdi, evinde dün kalp krizi geçirdi. Hastaneye kaldırılan Tanrıverdi kurtarılamadı. Tanrıverdi, Alipaşa Camii'nde kılınan cenaze namazının ardından Şeyhisirvani Mezarlığı'nda toprağa verildi. Seçim yasalarına göre, aday listeleri kesinleştikten sonra, ölüm, istifa gibi nedenlerle oluşan eksiklikler tamamlanamadığı için MHP yeni aday gösteremeyecek. Adayı olmasa da MHP'ye verilen oylar geçersiz sayılmayacak. MHP'nin en çok oyu alması durumunda, ikinci sıradaki partinin adayı belediye başkanı seçilmiş olacak. 
   
   AKP ve CHP'lilerin seçim kavgası 1 ölü, 7 yaralı 
   Kırıkkale'nin Hacılar beldesinde CHP ile AKP arasında çıkan kavgada, 1 CHP'li öldü, 7 kişi yaralandı. Önceki gece seçim çalışmasından dönen AKP'lilerle CHP'liler arasında tartışma yaşandı. Silahını çeken AKP'li İsmail Ülger 24 , CHP'lilere ateş açtı. CHP'li Halil Aslan, Duran Demirel, Abdullah Yılmaz ve Ahmet Gündüoğdu kurşunlara hedef oldu. AKP'li Şahin Kaçar, Ahmet Bağrıaçık ve İlhan Çetinkaya ile CHP'li İbrahim Yurdakul da bıçakla yaralandı. Aslan kurtarılamadı. Katil zanlısı Ülger ve 35 kişi gözaltına aldı. AKP'li başkan adayı Memduh Bodur'un da aralarında bulunduğu bazı kişiler aranıyor. 
   
   Erbakan ABD'de Bush Türkiye'de Muş... 
   Saadet Partisi SP Genel Başkan Vekili Recai Kutan, "AKP, IMF'ye teslim oldu" dedi. Muş'ta düzenlenen mitinge katılan Kutan, "Teslimiyetçi AKP'ye ders vereceksiniz. 3 Kasım'da yüzde 34 alan AKP'nin oyunu 28 Mart'ta yüzde 15'e indirdiğiniz zaman, külahlarını önlerine koyacaklardır" diye konuştu. Muş'un her zaman Milli Görüş'ün kalesi olduğunu söyleyen Necmettin Erbakan da "ABD'de Bush, Türkiye'de Muş" dedi. Erbakan, "Bir elime güneşi, diğer elime ayı verseler, yine de milli görüşten vazgeçmem" diye konuştu. 
   
   Başsavcı DEHAP'ın kapatılmasını istedi 
   DEHAP'ın kapatılması istemiyle açılan davada Anayasa Mahkemesi'ne sözlü açıklamada bulunan Yargıtay Başsavcısı Nuri Ok, PKK'nın siyasi kanadı gibi çalıştığını iddia ettiği DEHAP'ın, İspanya'da ETA'nın siyasi kanadı Batasuna Partisi gibi kapatılması gerektiğini vurguladı. Ok, DEHAP'ın PKK ve Abdullah Öcalan'ın korunması, savunulması ve meşrulaştırılmasını amaç edindiğini ve Öcalan'ı eleştirmediğini ifade etti. 
   
   Baykal Hükümetin foyası meydana çıktı 
   CHP Genel Başkanı Deniz Baykal, hükümetin 1.5 yılda Doğu'yu ihmal edip hayvancılığı bitirdiğini, çiftçiye ve esnafa sahip çıkmadığını savunarak, "Bu hükümetin foyası ortaya çıktı" dedi. Özel uçakla Kars'a gelen Baykal, Bulvar Caddesi'nde halka hitap etti. Baykal, Meclis'te 3'te 2 çoğunluğa sahip hükümetin her türlü kanunu değiştirme yetkisi olduğu halde gerekli değişiklikleri yapmadığını savundu. 
   
   YTP Başkanı Cem CHP'yi hedef aldı 
   YTP Genel Başkanı İsmail Cem, Çanakkale merkeze bağlı Kepez beldesinde Belediye Başkan adayı Dr. Ömer Faruk Mutan'a destek istedi. Kahvehanede bir sandalyenin üzerine çıkarak yaptığı konuşmada eleştiri oklarını CHP'ye yönelten Cem, "Meclis'e yakınımız, akrabamız olan partiden 180 küsur kişiyi yolladık. Ne yaptı Meclis'teki CHP Bir kez olsun çıkıp da halkın ekmeğini büyütmenin çalışmasını mı yaptılar" dedi. 
   
   Ağar Hortumun hesabı sorulacak 
   DYP Genel Başkanı Mehmet Ağar, Başbakan Recep Tayyip Erdoğan'ın hortumdan bahsettiğini anımsatarak, "Büyükşehir belediyelerindeki hortumdan bahsetmiyor. İktidara gelince büyükşehir belediyelerindeki hortumun hesabını soracağız" dedi. Ağar, Manisa Sultan Meydanı'ndaki mitinge mehter takımıyla yürüyerek geldi. Ağar, hükümetin dokunulmazlıkları kaldırmadığını kaydetti. 
   
   Sandık kurulu başkanlarına eğitim 
   Yerel seçime saatler kala sandık kurulu başkanlarına neler yapacakları, nasıl oy kullandırıp, sayım yapacakları uygulamalı ve görüntülü olarak anlatılarak oy çuvalları dağıtıldı. Seçim günü görevlerine yemin ederek başlayacak sandık kurulu üyelerinden, hamile, yaşlı ve çocuklu kadınları oy verme sırasında bekletmemeleri istendi. Sandık kurulunda başkan ve üyeler, sabah sandık başında göreve başlarken yemin edecekler. 
   
   
   
</TEXT>
</DOC>
