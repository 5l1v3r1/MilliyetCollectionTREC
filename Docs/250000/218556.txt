<DOC>
<DOCNO> 218556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo20.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Yapılan başarısız transferler borç yükümüzü ağırlaştırdı 
</HEADLINE>
<TEXT>

     Galatasaray Kulübü Yıllık Olağan Mali Genel Kurul Toplantısı Galatasaray Lisesi'nde başladı. 
     Tevfik Fikret Salonu'nda gerçekleştirilen genel kurulda Divan Başkanlığı'na, kulup başkanı Özhan Canaydın'ın aday gösterdiği Oğuz İmregün, diğer aday Duygun Yarsuvat'ı oy farkıyla geçerek seçildi. 
     Sarı-kırmızılı kulübün 20 Mart'ta yapılacak olağan seçimli genel kurulunda kulüp başkanlığına aday olduklarını açıklayan Turgay Kıran ve Yılmaz Toköz'ün de katıldığı toplantıya fazla ilgi gösterilmezken, kongre 386 üyenin katılımıyla başladı. 
     Kulüp başkanı Özhan Canaydın, açılış konuşmasını yaptıktan sonra, okunan sportif ve idari rapor, başkan Canaydın'ın, ''Bu bilgiler kitapta var, okunmasın'' talebi oylanarak kabul edildi. 
     Özhan Canaydın konuşmasına, ülkedeki ekonomik durumun nispeten düzelmesi ve özellikle ABD Doları'ndaki düşüşün önceden planladıkları gelir ve gider bütçe hedeflerini tutturulmasında önemli etken olduğunu vurgulayarak başladı. 
     Canaydın, göreve geldiklerinden itibaren futbol şubesinin geçmiş borçlarının ödenmesine başladıklarını ve söz verilen tarihlerde belirlenen ücret ödemelerini gerçekleştirdiklerini söyledi. 
     Vergi indirimlerinden ve uzlaşmalardan mali tasarruflar sağladıkların kaydeden Canaydın, kulübün çeşitli mali konularıyla ilgili bilgiler verdi. 
     
     TRANSFER İTİRAFI 

     Transferde başarısız olduklarını da itiraf eden Canaydın, ''Maalesef yapılan başarısız transferlerde harcanan bedeller, borç yükümüzü ağırlaştırdı'' dedi. 
     Yeni Ali Sami Yen Stadı'nın yapımı için finansman bulma çalışmalarının devam ettiğini kaydeden başkan Özhan Canaydın, bu projenin çok önemli ve kulübün bütün finansal işlemlerini tamamlayıcı bir unsur olduğunu, projenin tamamlanmasından sonra kulübün şirket hisse senetlerinin de değerinin artacağını vurguladı. 
     
     2003 YILI GELİR-GİDER HESAPLARI 

     Başkan Canaydın, 2003 yılı hesap döneminde toplam gelirlerinin 50,5 trilyon lira, giderlerinin ise 60,7 trilyon lira olarak gerçekleştiğini dile getirdi. 
     Hedeflerinin her zaman her dalda şampiyonluk olduğunu kaydeden Canaydın, mali yapının ''UEFA Lisans Kriterleri''yle uyumlu ve uluslararası rakiplerle en azından denk seviyeye ulaşmak olduğunu söyledi. 
     Canaydın, gelecek yıl kutlayacakları kulübün kuruluşunun 100. yılına girerken, kulüpte birlik ve beraberliği sağlamak amacıyla disiplin cezası almış üyelere af çıkarma sözü de verdi. 
     
     BORÇ 173 TRİLYON LİRA 

     Galatasaray Kulübü'nün 31 Aralık 2003 tarihi itirabiyle borç ve taahhütleri toplamınının 173 trilyon 770 milyar lira olduğu açıklandı. 
     Toplam 17 trilyon 943 milyar 218 milyon lira alacağın bulunduğu, borç-alacak farkının ise 155 trilyon 826 milyar 782 milyon olduğu belirtildi. 
     Başkan Canaydın, toplam alacak farkına Ali Sami Yen Stadı üst kullanım hakkından kaynaklanan 27 milyon dolarlık bir miktar daha eklenebileceğini, kendilerinin bunu yapmadığını, çünkü TBMM'nde olan bir yasa ile bu giderin düşürülmesinin söz konusu olduğunu sözlerine ekledi. 
     
</TEXT>
</DOC>
