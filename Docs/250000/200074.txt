<DOC>
<DOCNO> 200074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur18.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır dolu ölüme geniş çaplı soruşturma... 
</HEADLINE>
<TEXT>

     Bursa'da, ailesi tarafından kaldırıldığı hastanede kalp krizi sonucu öldüğüne ilişkin rapor verilen, ancak daha sonra vücuduna isabet eden iki kurşunla öldüğü belirlenen kadınla ilgili soruşturma sürüyor. 
     Kızyakup Mahallesi'nde oturan Fatma Kurt'un 43 ''sır dolu'' ölümüyle ilgili polis tarafından yürütülen soruşturmada, çok sayıda kişi, ifadesine başvurulmak üzere gözaltına alındı. 
     Emniyet yetkilileri, ifadeler doğrultusunda, Fatma Kurt'un misafirlerini uğurlamak üzere çıktığı evinin önünde birden fenalaştığını ve yakınları tarafından kaldırıldığı Bursa Devlet Hastanesi'nde yaşamını yitirdiğinin tespit edildiğini söylediler. 
     Hastanede, kalp krizi geçirerek öldüğü raporu verilen Kurt'un cesedinin daha sonra ailesine teslim edildiğini anlatan yetkililer, aile tarafından ceset üzerinde iki kurşun yarasına rastlandığını kaydettiler. 
     Olayın ardından evin çevresinde yapılan araştırmada, iki adet boş mermi kovanı bulunurken, otopside, Kurt'un, göğsüne isabet eden ve bacağını sıyıran iki kurşunla yaşamını yitirdiği belirlendi. 
     Bu arada, emniyetin yanı sıra İl Sağlık Müdürlüğü de olaya ilişkin soruşturma başlattı. 
     İl Sağlık Müdürü Osman Ayyıldız, AA muhabirine yaptığı açıklamada, ölüm raporunu düzenleyen Bursa Devlet Hastanesi Acil Servisi görevlileri hakkında soruşturma başlatıldığını bildirdi. 
     Bazı kurşunlama olaylarında, yaranın çok küçük ve dikkat çekmeyebilecek şekilde olabileceğini, kanamanın da bulunmayabileceğini ifade eden Ayyıldız, ''Buna rağmen, olayda ihmal olup olmadığı tarafımızdan araştırılıyor. Olay sırasında acil serviste bulunan görevlilerin ifadeleri alınıyor'' dedi. 
     
</TEXT>
</DOC>
