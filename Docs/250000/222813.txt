<DOC>
<DOCNO> 222813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy10.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP Başkanı Cem AKP'ye yüklendi... 
</HEADLINE>
<TEXT>

     YTP Genel Başkanı İsmail Cem, AK Parti'nin seçimler için adeta bir şantaj yöntemi kullandığını öne sürerek, ''Vatandaşa işlenen husus AK Parti'ye oy verin, o zaman biz de size daha fazla para, imkan veririz, başka bir adayı seçerseniz bu paralar size gelmez...'' dedi. 
     YTP İstanbul İl Başkanlığı'nda basın toplantısı yapan Cem, seçim çalışmaları hakkında bilgi verdi. 
     Cem, Suriye sınırındaki çatışmalara değinmek istediğini ifade ederek, ABD'nin Irak'ı işgalinden önce Türkiye için asıl tehlikenin ''sınırlarının yanında bir Arap-Kürt çatışması olacağını'' söylediklerini hatırlattı. 
     
     SINIR ÖTESİNDEKİ ÇATIŞMALARA DİKKAT 
     Suriye ile Irak'ta bu çatışmanın yaşandığını, İran'da da çatışma başladığı haberleri geldiğini ifade eden Cem, şöyle konuştu 
     ''Bu bizim için ciddi bir tehlikedir. Bizim sınırımız içindeki Arap ve Kürt asıllı insanlar, 'kardeşimiz' değil, biziz. Bu çatışmanın gelişmesi halinde bunun Türkiye'ye sıçratılması için bazı gayretler olacaktır. Hatta olmaya başladığının işaretleri de kimi sloganlarla, toplantılarda yapılan çağrılarla dikkati çekmektedir. Bu konuda iktidarın fevkalade dikkatli ve ihtiyatlı olması gerekmektedir.'' ''Bu konuda iktidara güvenmediklerini, çünkü bugüne kadarki Ortadoğu politikalarının hatalarla dolu olduğu'' görüşünü savunan Cem, ''İktidar, 'biz Ortadoğu'nun merkezi olacağız' gibi sorumsuz beyanlardan kaçınmak ve ihtiyatla yaklaşmak, sınırımızın yanı başındaki ateşin ülkemize sıçramaması için çok dikkatli olmak durumundadır'' diye konuştu. 
     
     ''ŞANTAJ VE KORKU YÖNTEMİ'' 
     Yerel seçimlere de değinen Cem, TBMM'deki iki partinin ilginç bir yaklaşımı olduğunu belirterek, şunları kaydetti 
     ''AK Parti adeta bir şantaj yöntemi kullanıyor. Maliye Bakanı da İzmir'de bunu apaçık söyledi 'Oyunuzu AK Parti'ye veriniz. Eğer AK Parti'lileri seçerseniz biz devlet olarak yanınızdayız. Maliye Bakanı'nı memnun etmenin ne anlama geldiğini bilirsiniz, Başbakan'ı memnun ederseniz, bilirsiniz sonucunda ne olacağını' gibi açıklamalar. Vatandaşa işlenen husus AK Parti'ye oy verin, o zaman biz de size daha fazla para, imkan veririz, başka bir adayı seçerseniz bu paralar size gelmez.'' CHP'nin yaklaşımının da, genel seçimlerdeki gibi, vatandaşları ''CHP'ye oy vermezseniz AK Parti gelecek'' diye korkutmak olduğunu savunan Cem, ''Ondan medet umuyorlar ama işlemiyor, bu yöntem tutmuyor'' dedi. 
     Toplantıya, YTP İstanbul Büyükşehir Belediye Başkan adayı Zekai Yılmaz ile ilçe adayları da katıldı. 
     
</TEXT>
</DOC>
