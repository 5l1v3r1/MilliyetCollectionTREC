<DOC>
<DOCNO> 211619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/spo04.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'dan itiraf 
</HEADLINE>
<TEXT>

   Trabzonspor Başkanı, Konyaspor yenilgisinin kaza olarak kabul edilmesini istedi, "Takım oyunu oynayamıyoruz. Bir uyumsuzluk söz konusu" diye konuştu 
      
   'Erman kalsaydı' 
   TRABZONSPOR Başkanı Atay Aktuğ, Konyaspor yenilgisinin ardından düzenlediği basın toplantısında "3 - 0 bir kaza olarak görülmeli" dedi. Aktuğ, takım oyunu oynayamadıklarını itiraf ederken, "Oyuncularım arasında bir uyumsuzluk söz konusu. Takım oyununda iyi değiliz. Savunmada ve orta sahada ağır kalıyoruz. Keşke Erman Güraçar'ı göndermeseydiler" dedi. 
   
   'Acelemiz yok' 
   AKTUĞ, bir yenilgi nedeniyle paniğe girip transfer yapmayacaklarını iddia etti. Aktuğ, "Acil transferin zararlarını yıllarca yaşadık. Geçmişte, bu şekilde transferler yapıldı ve kulüp çok borçlandırıldı. İsimlerini tespit ettiğimiz, almak istediğimiz oyuncular var. Çalışmalar sürüyor" dedi. Aktuğ, sahaya yabancı madde atmadıkları için taraftarlara teşekkür etti. 
   
   Diyarbakır'a gittiler    TRABZONSPOR, Türkiye Kupası 3. tur maçı için dün Diyarbakır'a uçtu. Teknik Direktörü Turgay Semercioğlu, Diyarbakırspor'un zorlu ve kaliteli bir takım olduğunu söyledi. Semercioğlu, "Trabzon hep böyle zorlukları geçerek büyük olmuştur. Zoru da severiz" dedi. Bu arada Van de Paar'ın menajeriyle yapılan görüşmeler sonunda Belçikalı oyuncuya 80 bin euro ödemek koşuluyla anlaşıldı ve sözleşme karşılıklı fesedildi. 
   
   
</TEXT>
</DOC>
