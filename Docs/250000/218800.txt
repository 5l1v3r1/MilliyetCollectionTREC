<DOC>
<DOCNO> 218800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur15.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en uzun gülme rekoru için kahkahalar başladı... 
</HEADLINE>
<TEXT>

     ''Türkiye En Uzun Süre Gülme Rekor Denemesi'' Bursa'da yapılıyor. 
     AS Merkez Alışveriş ve Yaşam Merkezi'nde noter huzurunda yapılan denemede, Dünya Gülme Kulübü üyesi ve As Merkez Genel Müdürü İlham İnan Dündar ile Mavi Balon Gösteri Hizmetleri Yöneticisi Ertan Ekmekçi, ''Sosyal sorunlara dikkati çekmek için'' 12 saat süreyle durmaksızın gülecekler. 
     Dündar, gösteri öncesinde AA muhabirine yaptığı açıklamada, tüm insanların anladığı tek dilin gülme olduğunu, sadece insan psikolojisini değil, sağlığını da olumlu etkileyen, insanlar arasındaki ilişkiyi güçlendiren gülmenin, artık ''gelotoloji'' adıyla bir bilim dalı olarak ele alındığını söyledi. 
     Dündar, insanların tepkilerini farklı şekillerde dile getirdiklerine işaret ederek, şunları kaydetti 
     ''Biz de Türkiye'deki bir takım yanlışlıklara, korsan ve taklit ürün satışları başta olmak üzere sosyal sorunlara dikkat çekmek için güleceğiz. Yaşama gülerek bakmayı bilmeliyiz. Halk arasında kendi kendine gülene deli derler gibi hatalı anlayış var. Bu tabuyu yıkacağız. Dünya'da şu ana kadar en uzun gülme rekoru 5 saat. Biz 12 saat gülerek, hem rekor kıracağız hem de dikkatleri çekmeye çalışacağız.'' Saat 10.00'da başlayan ve 22.00'de sona erecek rekor denemesi için bir sağlık ekibi de hazır bekletiliyor. 
     
</TEXT>
</DOC>
