<DOC>
<DOCNO> 207967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur29.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'nin İstanbul adayı eski bakanlardan Meral Akşener... 
</HEADLINE>
<TEXT>

     MHP Genel Başkanı Devlet Bahçeli, ''Meclis kararını unutarak, milletin yıllardır savunduğu temel görüşleri bir kenara atarak, Brüksel sevdası uğruna Kuzey Kıbrıs'ı kimse satamaz'' dedi. 
     Bahçeli, partisinin Çağlayan Abide-i Hürriyet Meydanı'nda düzenlendiği mitingte yaptığı konuşmada, ''Büyük Buluşma'' adını verdikleri açık hava toplantılarının ilkini gerçekleştirdiklerini söyledi. 
     Türkiye'nin bir kuşatma altında olduğunu ve şuurlu bir biçimde sinsice bir yol ayrımına sürüklendiğini ileri süren Bahçeli, buna karşı Türkiye sevdalılarının mutlaka biraraya gelmesi gerektiğini kaydetti. 
     Bahçeli, 13 ay 25 gündür iktidarda olan AK Parti yönetiminin ne vaatlerini yerine getirdiğini, ne de Acil Eylem Planları'nı uyguladığını savunarak, ''AK Parti beceriksiz, acemi, ver-kurtul, sat-kurtulcu politikalarıyla ekonomide, sosyal ve kültürel hayatta büyük tahribat açmakla kalmıyor, dış politika yönüyle de Türkiye'nin bir kuşatma altına alınmasına bilerek ya da bilmeyerek hizmet ediyor'' diye konuştu. 
     Bahçeli, ekonomide var olan iyileştirmelerin de kendi dönemlerinde alınan ekonomi ve maliye politikalarının sonucu olduğunu savundu. 
     AK Parti yönetiminin ''zafer sarhoşluğu'' içinde yaptığı davranışlarla hem partiye, hem de ülkeye zarar verdiğini iddia eden Bahçeli, ''Şimdi de kalkmış 'siyasi cemaatte, siyasi şirkette değiliz' diyorlar. Soruyorum öyleyse, kaldır şu dokunulmazlığı da siyasi cemaati de siyasi şirketi de görürsün'' dedi. 
     
     KIBRIS KONUSU 

     Konuşmasında Kıbrıs'a da değinen Devlet Bahçeli, Adada 1571 yılından bu yana Kıbrıs Türklüğü'nün bulunduğunu söyledi. 
     Adada siyasi eşit, egemen, iki kesimli, iki devlet bulunduğunu hatırlatan Bahçeli, şöyle dedi 
     ''Bu devletlerden birini kabullenip, diğerini yok saymak, Türk milletine en büyük hakarettir. Eğer Kıbrıs'ta adil, kalıcı çözüm isteniyorsa o iki devletten biri olan KKTC'yi görecek ve kabul edeceksiniz. Bunları yok farz eden, Güney Kıbrıs Rum yönetiminin AB'ye girişinden huylanarak, acz içinde, kompleks içine düşerek, KKTC'yi hiç kimse ne AB'ye ne Yunanistan'a ne de Güney Kıbrıs Rum yönetimine peşkeş çekemez. AB müzakere sürecini başlatmak için bu milli davayı milli yük olarak göremezsiniz. Türk milliyetçileri olarak bu konuda tavizimiz olmaz. Bu konuda yanlış adımı kabul edemeyiz.'' Kıbrıs konusunda 1997-2003 yılları arası Meclis'te çeşitli kararlar alındığını da hatırlatan MHP Genel Başkanı Bahçeli, ''Meclis kararını unutarak, milletin yıllardır savunduğu temel görüşleri bir kenara atarak, Brüksel sevdası uğruna Kuzey Kıbrıs'ı kimse satamaz. Ver-kurtulla kendisini kurtaramaz'' dedi. 
     Irak'ın yeniden şekillendirilmesi konusunda da Türkiye'nin çok dikkatli olması gerektiğini vurgulayan Bahçeli, çok uzun değerlendirmeler sonucu belirlenmiş olan ve kırmızı çizgiler diye ifade edilen hassasiyetlerin her zaman gözönünde bulundurulması gerektiğini ifade etti. 
     Bahçeli, ''Irak'taki kırmızı çizgileri bir gümüş dolar uğruna kimse feda edemez. Orada kukla bir devletin kuruluş adımlarına müsaade edilemez'' diye konuştu. 
     
     MHP'NİN ADAYI MERAL AKŞENER 

     Devlet Bahçeli, mitingte İstanbul Büyükşehir Belediye Başkan adaylarının, eski İçişleri Bakanı Meral Akşener olduğunu açıkladı. 
     Konuşmasında Akşener'i partililere emanet eden Bahçeli, ''Asenalar, Asenamıza sahip çıkınız. Bozkurtlar Asenamıza sahip çıkınız'' dedi. 
     Bahçeli'nin konuşması sırasında ''Ya Allah Bismillah, Allahu Ekber'', ''Ülkücü hareket engellenemez'', ''Tayyip şaşırma, sabrımızı taşırma'', ''Bozkurt Denktaş'' şeklinde sloganlar atıldı. 
     Yaklaşık 20 bin kişinin katıldığı mitingte, ''Ne anadan, ne yardan ne de yavru vatandan'', ''Milli olmayan Milli Eğitim Bakanı'' şeklinde pankartlar da taşındı. 
     Tartışma nedeniyle bir kişinin gözaltına alındığı mitingte, MHP'nin bazı ilçe ve belde belediye başkan adayları da tanıtıldı. 
     
</TEXT>
</DOC>
