<DOC>
<DOCNO> 232242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun15.html </URL>
<DATE> 2004/04/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İspanya'da Zapatero başbakanlık görevine resmen başladı... 
</HEADLINE>
<TEXT>

     İspanya Sosyalist İşçi Partisi lideri Jose Luis Rodriguez Zapatero, yemin ederek bugün başbakanlık görevine resmen başladı. 
     14 Mart tarihinde yapılan genel seçimlerin galibi Sosyalist İşçi Partisi'nin PSOE lideri Zapatero, kurduğu sosyalist hükümetle dün Meclis'ten güvenoyu aldıktan sonra bugün Kral Carlos'un huzuruna çıktı. Kraliçe Sofia, eski Başbakan Jose Maria Aznar, eski Adalet Bakanı Jose Maira Michavila, Meclis Başkanı Manuel Marin, Senato Başkanı Javier Rojo, Yüksek Mahkeme Başkanı Francisco Jose Hernando ve Anayasa Mahkemesi Başkanı Manuel Jimenez de Parga'nın da bulunduğu salonda, Kral'a ve 1978 yılında kabul edilen demokratik anayasaya bağlılık yemini eden Zapatero, İspanya'nın yeni Başbakanı oldu. Zapatero, İspanyol geleneklerine uygun olarak, Kral IV. Carlos'tan kalma bir İncil'e el basarak yemin etti. 
     Evli ve iki kız çocuğu babası olan 44 yaşındaki Zapatero, İspanya'nın yeni başbakanı olarak 4 yıl boyunca kullanacağı başbakanlık konutuna Palacio de la Moncloa taşındı. 
     İspanya Başbakanı, 8'i erkek 8'i kadın toplam 16 bakandan oluşan yeni hükümetin listesini bugün öğleden sonra Kral Carlos'a sunarken, yeni bakanlar yarın Kral önünde yemin edecekler. 
     
     HÜKÜMET PROGRAMI 

     19 Nisan Pazartesi günü olağanüstü olarak toplanacak ilk bakanlar kurulu, haziran ayında yapılacak Avrupa Parlamentosu seçimleri için İspanyol halkını oy kullanmaya çağıracak. 
     Halkçı Parti'nin PP 8 yıllık yönetiminden sonra tekrardan iktidara gelen PSOE, önümüzdeki 4 yıllık programını açıkladı. 
     Meclis'te güvenoyu oylamasından önce yapılan ve 2 gün süren konuşmalarda PSOE lideri Zapatero, önceliklerinin her türlü terörizmle mücadele olduğunu belirtti. Terörizme karşı ortak strateji belirlemek için parlamentodaki tüm partilerin katılımıyla çok hızlı bir şekilde bir komisyon oluşturulacağını açıklayan İspanya'nın yeni Başbakanı, ''Eğer BM Irak'ta kontrolü ele alan bir karar almazsa İspanyol askerleri 30 Haziran'da Irak'tan ayrılacak'' sözünü yineledi. 
     ''Avrupa'nın yararına olan aynı zamanda İspanya'nın yaranınadır'' diyen Zapatero, dış politikada önceliklerinin Avrupa, Latin Amerika ve Akdeniz olacağını, İspanyol askerlerinin yurt dışında üstlenecekleri her misyon için parlamentoda karar alınacağını ifade etti. PSOE lideri, ABD ile İspanya arasındaki ilişkilerinse ''ortaklık, dostluk ve karşılıklı samimiyet'' ilişkileriyle devam edeceğini vurguladı. 
     
     ANA MUHALEFET 

     Ana muhalefet partisi PP'nin lideri Mariano Rajoy ise konuşmasında, PSOE'nin dışarından destek alarak tek başına kurduğu hükümeti ''güçsüz ve istikrarsız'' olarak tanımladı. 
     Rajoy, İspanya'nın milliyetçi bölgeleri Bask, Katalonya ve Galiçya'da nasıl bir politika izleyeceğine açıklık getirmediği ve Irak ile ilgili tavrı nedeniyle Zapatero'yu eleştirdi. 
     
</TEXT>
</DOC>
