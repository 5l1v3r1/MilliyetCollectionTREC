<DOC>
<DOCNO> 249648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko27.html </URL>
<DATE> 2004/06/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Maliye Bakanlığı Bakana, toplantı başına 72 milyon lira ödeniyor 
</HEADLINE>
<TEXT>

     Maliye Bakanlığı'nca, Gelir İdaresi İzleme Komitesi Başkanı olan Maliye Bakanı'na 2 milyar 58 milyon lira değil, toplantı başına 72 milyon 400 bin lira ödeme yapıldığını bildirdi. 
     Bakanlıktan yapılan açıklamada, bazı basın ve yayın organlarında Gelir İdaresi Teşkilat Kanun Tasarısı'nda İzleme Komitesi oluşturulduğu ve Başkana 2 milyar 58 milyon lira maaş, ayda 2 kez yapılacak toplantılar için de 350 milyon liradan toplam 700 milyon lira, ayrıca huzur hakkı ödeneceği ve böylece başkan için yani Maliye Bakanı toplam 2 milyar 800 milyon ödeme yapılacağı şeklinde haberlerin yer aldığı hatırlatıldı. 
     Oysa gelir idaresinin yeniden yapılanmasıyla ilgili kanun tasarısında yer alan izleme komitesinin, Maliye Bakanı'nın Başkanlığı'nda, 3'ü kamudan, 6'sı ise özel kesimden seçilen deneyimli kişilerden oluştuğu ifade edilen açıklamada, şöyle denildi 
     ''Bu komitenin kuruluş amacı, başkanlığın çalışmaları ve uygulamalarıyla yönetim sistemini 10 yıl süreyle stratejik plan ve hedefler açısından izlemek ve istişari tavsiyelerde bulunmaktır. 
     Bu komitenin uhdesinde kamu görevi bulunan üyelerine 2 bin, bulunmayan üyelerine 3 bin gösterge rakamının memur aylık katsayısıyla çarpımı sonucu bulunacak tutarda ve ayda 2 toplantıyı geçmemek üzere her toplantı günü için damga vergisi hariç herhangi bir vergi esintisi yapılmaksızın, benzer komite ve kurullarda olduğu gibi huzur hakkı ödenmesi söz konusudur. 
     Buna göre, komitenin özel kesimden görevlendirilen üyelerine 3 bin gösterge rakamının memur aylık katsayısı olan 36 bin 420 ile çarpımı sonucunda, damga vergisi kesildikten sonra toplantı başına net 108 bin milyon 600 bin lira ayda iki toplantı için 217 milyon 200 bin lira ödenecektir. 
     Sayın bakan ve komitenin kamu görevlisi üyelerine ise 2 bin gösterge rakamının memur ve aylık katsayısı olan 36 bin 420 ile çarpımı sonucunda damga vergisi kesildikten sonra toplantı başına net 72 milyon 400 bin lira ayda iki toplantı için 144 milyon 800 bin lira ödenecektir.'' Söz konusu haberlerde, iddia edilen rakamların gerçek dışı olduğu ve abartıldığı belirtilen açıklamada, özellikle komitenin başkanı olan Maliye Bakanı için bu rakamın yaklaşık 20 kat fazlasıyla dile getirildiği kaydedildi. 
     
</TEXT>
</DOC>
