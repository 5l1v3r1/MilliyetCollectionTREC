<DOC>
<DOCNO> 210779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/siyaset/siy01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer brifing veremedi 
</HEADLINE>
<TEXT>

   İslamcı görüşleriyle tartışma yaratan Başbakanlık Müsteşarı Ömer Dinçer'in MGK'da vermesi beklenen irticai faaliyetlere yönelik brifing, son dakikada gündemden çıkarıldı 
      ÖNDER YILMAZ, BARKIN ŞIK Ankara 

   
   Rejim karşıtı görüşler içeren makalesiyle tartışma yaratan Başbakanlık Müsteşarı Ömer Dinçer'in, Başbakanlık Takip Kurulu Başkanı sıfatıyla MGK'da vereceği 'irtica' brifingi, yapılan son dakika değişikliği nedeniyle gerçekleşmedi. 
   Dinçer'in tartışma yaratan sözlerinin ardından gözler dünkü MGK'daydı. Askerlerin, "adını" bile anmaya yanaşmadıkları Dinçer'in Köşk'te irticai faaliyetlere ilişkin brifing verecek olması rahatsızlığı artırırken, askerler müsteşara yöneltecekleri soruları hazırladı. Bu sorulardan birinin "Makalenizdeki 'Cumhuriyet işlevini yitirdi' cümlesi ne anlama geliyor " şeklinde olduğu kulislere yansımıştı. 
   Askerlerin rahatsızlığı sürerken, Başbakan Recep Tayyip Erdoğan ve MGK'ya katılan bakanlar, Dinçer'le önceki gece bir ön toplantı yaparak durum değerlendirmesinde bulundu. Toplantıda 'irtica' brifinginin başka bir MGK'ya bırakılmasının tansiyonu düşüreceği yolundaki seçenek de tartışıldı. 
   Önceki akşam geç saatlere kadar Dinçer'in sunum yapacağı belirtilirken, dün MGK'nın başlamasına kısa bir süre kala Erdoğan'ın Davos gezisi için Ankara'dan erken ayrılacağı gerekçe gösterilerek, toplantının gündeminden "irtica" maddesinin çıkarıldığı duyuruldu. Böylece Kıbrıs, Irak ve irticai faaliyetlerden oluşan resmi gündem, toplantıya kısa süre kala değiştirilmiş oldu. Aynı dakikalarda Başbakanlık Basın Merkezi gazetecilerin cep telefonlarına "MGK gündemi Kıbrıs ağırlıklı olduğundan, Dinçer toplantıya katılmayacaktır" yazılı bir mesaj gönderdi. 
   
   Sezer ve askerler 
   'Dinçer rahatsızlığı gündem değiştirtti' yorumu gün boyu tartışılırken kulislerde Cumhurbaşkanı Ahmet Necdet Sezer'in ve askeri kanadın, Dinçer'in 'irtica' brifingi sunmasına olanak sağlanmadığı yorumları yapıldı. 
   
</TEXT>
</DOC>
