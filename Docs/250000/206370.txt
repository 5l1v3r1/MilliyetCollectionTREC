<DOC>
<DOCNO> 206370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun22.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta geri sayım... UBP'nin süresi yarın 11'e doluyor 
</HEADLINE>
<TEXT>

     KKTC'de Cumhurbaşkanı Rauf Denktaş'ın, seçimlerden 19 milletvekiliyle birinci parti olarak çıkan Cumhuriyetçi Türk Partisi'nin CTP Genel Başkanı Mehmet Ali Talat'a 29 Aralık Pazartesi günü hükümeti kurma görevi vermesiyle başlayan hükümet arayışlarının ilk haftasında sonuç alınamadı. 
     14 Aralık milletvekilliği genel seçimlerinin ardından başlayan ve Talat'ın hükümet kurma görevini almasıyla hız kazanan hükümet arayışlarında, gözler önümüzdeki hafta sürecek çalışmalara çevrildi. 
     Ulusal Birlik Partisi'nin UBP CTP'ye yarın en geç saat 11.00'e kadar vermesi beklenen yanıtı hükümet arayışlarına yeni bir yön verecek. Anayasaya göre, hükümeti kurmakla görevlendirilen kişinin çalışmalarını 15 gün içinde tamamlaması gerekiyor. 
     Talat, dün CTP Merkez Yönetim Kurulu toplantısının ardından yaptığı açıklamada, daha önce sözlü olarak yönelttikleri soruları bu kez yazılı olarak sorduklarını ve UBP'den yarın saat 11.00'e kadar yanıt istediklerini ifade ederek, ''bu saatten sonra diğer seçenekleri değerlendirmek üzere kendilerini serbest addedeceklerini'' belirtmişti. 
     UBP'den gelecek yanıta göre yarın Demokrat Parti DP ve Barış ve Demokrasi Hareketi ile BDH yeniden biraraya geleceklerini bildiren Talat, ''Cevap vermezse diğer seçenekleri çok ciddi şekilde değerlendireceğiz. Zaten bir haftalık süremiz kaldı'' demişti. 
     
     MEKTUP TEATİSİ 
     Hükümet kurma çalışmaları çerçevesinde UBP'ye sözlü sorduğu sorulara önceki akşam yazılı sorularla yanıt alan CTP, UBP'nin sorularını ''zaman harcama amaçlı, gayri ciddi, tutarsız, aşağılayıcı ve alaycı'' olarak niteleyerek, yanıt vermemişti. CTP Genel Başkanı Talat, UBP'nin Annan planıyla ilgili sorularının muhatabının CTP değil BM Genel Sekreteri Kofi Annan ve görüşme masasında Rumlar olduğunu söylemişti. 
     UBP Genel Başkanı ve Başbakan Derviş Eroğlu da CTP'nin bu tutumunu ''topu taca atma'' olarak nitelemiş ve CTP'nin faksla aldıkları yazısını parti yetkili organlarında değerlendireceklerini kaydetmişti. 
     Eroğlu, ''Talat'ın, sordukları soruları 'ciddiyetsizlik' olarak nitelemesinin yakışıksız bir açıklama olduğunu'' belirterek, ''Asıl ciddiyetsizlik Kıbrıs Türk halkının geleceğiyle ilgili bu sorulara yanıt vermeyerek sorumluluktan kaçmaktır. Biz iyi niyetle yeni dönemin gereklerini yerine getirmek ve üzerimize düşenleri yapmak için uğraşacağız. Sayın Talat demogojik yaklaşımlardan vazgeçmeli ve hükümeti kurma görevini almış bir kişi olarak daha sorumlu davranmalıdır'' demişti. 
     
</TEXT>
</DOC>
