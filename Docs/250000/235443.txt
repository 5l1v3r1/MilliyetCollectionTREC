<DOC>
<DOCNO> 235443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/asiy.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Kuzey'de de olacak 
</HEADLINE>
<TEXT>


'Bölünmüş Kıbrıs'ın faturasını Rumlardan çıkarmaya çalışan AB Komiseri Verheugen, Ada'daki 30 bin Türk askerinin artık kalıcı olduğunu söyledi 

Güven Özalp 


AB Komisyonu'nun genişlemeden sorumlu üyesi Günter Verheugen, bölünmüş Kıbrıs'ın üyeliğine yol açan referandumun acısını Rumlardan çıkarmaya devam ediyor. Verheugen, bunu hem adanın kuzeyine yönelik net açılım mesajlarıyla, hem de doğrudan Rum tarafı yönetimini hedef alarak yapıyor. 

'Ofis açmak kaçınılmaz' 
KKTC Başbakanı Mehmet Ali Talat'ın da katıldığı Avrupa Parlamentosu Dışişleri Komisyonu AFET oturumunda konuşan Verheugen, "AB'nin kuzeyde ofis açması kaçınılmazdır" derken, adada Türk askerlerinin kalmasının sorumlusu olarak Rumları gösterdi. Verheugen, gelinen aşamada AB'nin adanın kuzeyine yönelik devreye sokacağı açılımların sadece ekonomik boyutla sınırlı kalmayarak sosyal ve kültürel boyutlar da taşıyacağını belirterek şöyle konuştu 
"Bu açılımları BM üzerinden yapamayız. Şu ana kadar Türk tarafının tutumu nedeniyle kuzeyde faaliyet gösteremiyorduk, ancak artık orada olmamız gerekiyor. Kuzey'de AB Komisyonu'nun bir temsilciliğinin bulunması kaçınılmaz. Yeşil Hat'ın 'ayrılık çizgisi' olmaması için gerekli çalışmaları sürdürüyoruz." 
Özellikle referandumdan çıkan sonuçtan sonra "Türk askeri adada işgalci konumunda" söylemini bir kenara bırakan Verheugen, bu konuda Yunan ve Rum tarafından gelen soruları da sert şekilde yanıtladı. 

'Yeni asker gelebilir' 
Verheugen, asker konusunda şunları söyledi "Annan Planı'nda Türk askerinin adadan çekilmesi maddesi de vardı. Bunu Türkiye ve Kıbrıslı Türkler kabul etti. Siz 'hayır' dediniz. Şimdi 30 bin asker adada kalmaya devam edecek. Hatta yakında onlara yenilerinin eklenmesini de bekleyebilirsiniz. AB üyesi olma aşamasına gelmiş bir ülkenin, AB adayı bir ülkenin askeri tehdidi altında olma bahanesi kabul edilemez." 
Referandum sürecinde Rum Kilisesi'nin yaptığı açıklamaları da "ırkçı" olarak tanımlayan Verheugen, "Söylemlerinin Hıristiyanlıkla bağdaşan bir yanı yok. Ayrıca Kıbrıs Türk halkını ikinci sınıf vatandaş görmeleri kabul edilemez. Kilise adına açıklama yapanlar hakkında ne düşündüğümü söylemek için yeterince kuvvetli kelime bulamıyorum" dedi. 

'Tanıma olmaz' 
Toplantı sırasında Rum temsilcilerinin "bir referandum daha yapalım" söylemlerini de eleştiren Verheugen, kuzeyle sıkı ilişki kurmanın "tanıma" anlamına gelmeyeceğini söyledi ve "Tanımanın hukuki temeli BM'ye ait" diye konuştu. 

Talat'tan AB'ye 
'Ambargoyu kaldırın' 

Brüksel Milliyet 

KKTC Başbakanı Mehmet Ali Talat, AB'ye "Ambargoları kaldırın" çağrısı yaptı. 
Avrupa Parlamentosu Dışişleri Komisyonu AFET toplantısına katılan Talat, yapıcı söylemiyle dinleyicilerin beğenisini topladı. Kıbrıslı Türklerin referandumda "evet" diyerek iyi niyetlerini ortaya koyduğunu belirten Talat, AB'yle yakın işbirliğine hazır olunduğu mesajı verdi. Talat, "Buradan size artık ekonomik ve siyasi tüm ambargoların kaldırılması çağrısını yapıyorum" dedi. BM müzakere sürecinde herkesin kendi toplumunu temsil ettiğine dikkat çeken Talat, "Artık bu yaklaşım AB'yle ilişkilerde de temel alınmalı" diye konuştu. 
KKTC Başbakanı Mehmet Ali Talat, Kıbrıs'ın kuzeyiyle işbirliğinin, güneyin üzerinden yapılmasının mümkün olamayacağını ve temasın doğrudan kuzeyle kurulması gerektiğini de vurguladı. 


</TEXT>
</DOC>
