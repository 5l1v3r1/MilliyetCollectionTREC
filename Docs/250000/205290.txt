<DOC>
<DOCNO> 205290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/spo04.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan'a yeni yuva 
</HEADLINE>
<TEXT>

   Trabzonspor yönetiminin, Fenerbahçe ile yollarını ayıran tecrübeli oyuncu ve kulübü ile her konuda anlaşmaya vardığı ifade edildi 
      
   Temaslar olumlu 
   TRANSFER çalışmalarını sürdüren Bordo - Mavili yönetimin, Fenerbahçe'nin gözden çıkardığı Hakan Bayraktar ile el sıkıştığı öğrenildi. Transfer komitesi üyeleri Nevzat Şakar ve Süleyman Atal'ın, aradaki bazı pürüzlerin giderilmesi için son görüşmeleri yaptığı, bonservis konusunda da Fenerbahçe Başkanı Aziz Yıldırım'ın kolaylık sağladığı bildirildi. Tarafların imza aşamasına geldiği ifade edildi. 
   
   Alper de gündemde 
   GAZİANTEPSPOR'UN kendisinden kulüp bulmasını istediği Mehmet Polat ile de yakından ilgilenen Trabzonspor, tecrübeli savunma oyuncusunun bel fıtığı olduğu yönünde iddiaların ortaya atılması üzerine araştırma başlattı. Bu futbolcunun transferinde pürüz çıkması halinde stoper konusunda ilk adayın Fenerbahçeli Alper olduğu kaydedildi. Bu arada Sakaryasporlu Fatih için de girişimlerin sürdüğü açıklandı. 
   
   Önal'dan tam destek    GENEL kurulda Atay Aktuğ ile başkanlık yarışına giren İskender Önal ve listesinden bazı isimler dün tesislere giderek, yönetim kuruluna başarılar diledi. Başkan Aktuğ, "Omuz omuza verilen bir tablo yaşıyoruz. Seçimin kaybedeni yok. Hep birlikte Trabzonspor'u zirveye çıkaracağız" dedi. Önal da, "Kim seçilirse seçilsin onun yanındayız" diye konuştu. 
   
   Alpay'a ret    FUTBOL Federasyonu Başkanı Haluk Ulusoy ile Teknik Direktör Şenol Güneş'in Trabzonspor'a Alpay'ı önerdiği, ancak buna yönetimin sıcak bakmadığı öğrenildi. Tecrübeli oyuncunun futboldan kopmasından rahatsızlık duyan Ulusoy ve Güneş'in bu teklifine olumsuz yaklaşan yönetim, "Daha önce Oktay ve Sergen'den istediğimiz verimi alamadık. Ayrıca Alpay'ın da uzun vadeli yararlı olması zor" şeklinde görüş bildirdi. 
   
   
</TEXT>
</DOC>
