<DOC>
<DOCNO> 205777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy06.html </URL>
<DATE> 2004/12/31/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çek Cumhuriyeti vatandaşlarına vize muafiyeti... 
</HEADLINE>
<TEXT>

     Çek Cumhuriyeti vatandaşlarına 01.01.2005 tarihinden itibaren vize muafiyeti tanınmasına ilişkin esasların yürürlüğe konulması hakkındaki karar, Resmi Gazete'nin bugünkü sayısında yayımlandı. 
     Esaslar şöyle sıralanıyor 
     Geçerli bir umuma mahsus pasaport hamili olan Çek Cumhuriyeti vatandaşları, 01.01.2005'ten itibaren önceden vize almadan Türkiye'ye girmekte serbest olup, bu şekilde vize muafiyetinden yararlanarak Türkiye'ye gelen Çek Cumhuriyeti vatandaşlarının Türkiye'de azami ikamet süresi 3 ayı geçemez. 
     Çek Cumhuriyeti pasaportu hamili kamyon sürücüleri vizeye tabidir, ancak vizeleri 01.01.2005'ten itibaren harçsız olarak verilir. Bir sanat, meslek veya kazanç temin eden bir iş icrası maksadıyla Türkiye'ye gelmek arzusunda olan Çek Cumhuriyeti uyruklular, bu esasların birinci maddesi hükmünden yararlanamazlar, bunlar dış temsilciliklerden gerekli vizeyi almak mecburiyetindedir. 
     Vize muafiyeti, Türkiye'ye gelen Çek Cumhuriyeti vatandaşlarını, yabancıların Türkiye'ye giriş, ikamet ve iş tutmaları hakkındaki Türk kanunlarına ve nizamlarına uymak vecibesinden muaf kılmaz. 
     Türk makamları, muzır addedilen şahısların ülkeye girişini ve ülkede ikametini menetmek hakkını mahfuz bulundurur. 
     Halihazırda Türkiye'de bulunan ve vize sürelerini geçirmiş olan Çek Cumhuriyeti vatandaşları, bu kararnamenin yayımı tarihinden itibaren 45 gün içinde Türkiye dışına çıktıklarında haklarında herhangi bir işlem yapılmaz. 
     
</TEXT>
</DOC>
