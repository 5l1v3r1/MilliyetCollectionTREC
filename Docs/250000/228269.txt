<DOC>
<DOCNO> 228269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonspo20.html </URL>
<DATE> 2004/04/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Galatasaray, gelecek sezon da Atatürk Olimpiyat Stadı'nda... 
</HEADLINE>
<TEXT>

     Galatasaray Futbol Takımı'nın gelecek sezon da maçlarını Atatürk Olimpiyat Stadı'nda oynayacağı teyit edildi. 
     Türkiye Milli Olimpiyat Komitesi TMOK Başkanı Togay Bayatlı, Galatasaray Kulübü'nden kendilerine gelen yazıda, sarı-kırmızılı ekibin maçlarını gelecek sezon da Atatürk Olimpiyat Stadı'nda oynayacağını bildirdiğini söyledi. 
     Galatasaray Kulübü ile 2 yıllık bir anlaşma yaptıklarını kaydeden Bayatlı, ''Biz kendilerine bir yazı göndererek, gelecek sezonla ilgili söylentilerin bulunduğunu ve bu duruma açıklık getirmelerini istedik. Cevaben gelen yazıda kendileri maçları gelecek sezon da Atatürk Olimpiyat Stadı'nda oynayacaklarını teyit ettiler'' diye konuştu. 

     
</TEXT>
</DOC>
