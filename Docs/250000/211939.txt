<DOC>
<DOCNO> 211939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko24.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarındaki eski personelin dönüşü sözkonusu değil 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, kamu bankalarında mevcut norm kadro korunmak suretiyle, emekli olacakların yerine yeni personel alınabilmesini içeren Bakanlar Kurulu kararının imzaya açıldığını bildirdi. 
     Kamu Bankaları Ortak Yönetim Kurulu Başkanı Zeki Sayın, Ziraat Bankası Genel Müdürü Çağlar ve Yönetim Kurulu Üyesi Murat Ulus bir grup gazeteci ile sohbet toplantısı düzenledi. 
     
     MEVDUAT GARANTİSİNİN SINIRLANDIRILMASI 

     Zeki Sayın, Ağustos ayından itibaren 50 milyar liraya kadar olan bölüm hariç mevduatlardan banka patronlarının sorumlu olacağını hatırlatarak, mevduata garantinin daha önceden kalkması durumunda bankaların bu kadar yükünün olmayacağını ifade etti. 
     Ziraat Bankası Genel Müdürü Can Akın Çağlar da mevduat garantisinin sınırlandırılmasının Türk bankacılığında mevduatın maliyetini de aşağı çekeceğini söyledi. 
     Mevduatın yüzde 95'inin zaten 50 milyar liranın altında bulunduğunu dolayısıyla tüm bankalarda garanti kapsamında kalacağını anlatan Çağlar, bu nedenle küçük mevduatların bir kısmının küçük bankalara, büyük mevduatların bir kısmının ise büyük bankalara kaymasının beklendiğini ifade eti. 
     Çağlar, uygulama ile büyük mevduat sahiplerinin bankalarla pazarlık etme şansının azalacağına dikkat çekti. 
     
     HALK BANKASI'NDA ESKİ PERSONELİN DURUMU 

     Halk Bankası'ndan ihtiyaç fazlası personel olup ayrılanlardan Banka'ya tekrar alınıp alınmayacağının sorusunu da Kamu Bankaları Ortak Yönetim Kurulu Başkanı Sayın cevapladı. 
     Sayın, Danıştay'ın bu konudaki iptal kararının yönetim kurulunun yetkisinin murahhas azaya devredilmesi nedeniyle yapıldığını ifade ederek, bu itirazla birlikte yönetim kurulu olarak yaptıkları itirazın kabul edilmemesi durumunda izleyecekleri yol için karar aldıklarını söyledi. 
     Zeki Sayın, kamu bankalarının yeniden yapılandırılması çerçevesinde Ziraat ve Halk Bankası'nda personel sayısında yüzde 50 azalma olduğunu, dolayısıyla eski personelin yeniden bu bankalara dönüşünün söz konusu olmadığını söyledi. 
     Halk Bankası'nda personel alımının yüzde 1 ile sınırlandırıldığını bu nedenle personeli yenileme imkanı bulamadıklarını anlatan Sayın, kamu bankalarında mevcut norm kadro korunmak suretiyle, emekli olacakların yerine yeni personel alınabilmesini içeren Bakanlar Kurulu kararının imzaya açıldığını bildirdi. 
     
     HALK BANKASI'NDA EMEKLİ OLACAKLARIN YERİNE YENİ PERSONEL 

     Sayın, kararname ile Halk Bankası'nda emekli olmak isteyen yaklaşık 2 bin 500 kişinin yerine eleman alınımı hedeflediklerini, ancak her durumda norm kadronun aşılmayacağını söyledi. 
     İşe alınacak kişilerin sayısının emekli olacaklarla belirleneceğini anlatan Sayın, işe alınacaklarla eski personel arasında kendileri açısından bir fark bulunmadığını, istedikleri niteliklere uygun olması durumunda eski personelin de bu bankalarda çalışabileceğini söyledi. 
     
     SEÇİM ÖNCESİ PERSONEL ALIMI 

     Yerel seçimler öncesi böyle bir personel alımının seçim yatırımı olarak görülüp görülmeyeceğinin sorulması üzerine de Sayın, bunun seçimle ilgisi olmadığını, bunu 8 aydır söylediklerini, bu personel yenilemesinden IMF'nin de memnun olacağını ifade ettiğini aktardı. 
     Burada amacın fazla personel almak olmadığını tekrarlarayan Sayın, ''Emekli olacakların yerine 2 binin üzerinde personel alımı planlıyoruz. Ama kaç kişi emekli olacak ona göre...'' diye konuştu. 
     
</TEXT>
</DOC>
