<DOC>
<DOCNO> 245248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun28.html </URL>
<DATE> 2004/06/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
BM raporu Irak savaşı haklı, işkenceler endişe verici 
</HEADLINE>
<TEXT>

     BM İnsan Hakları Yüksek Komiseri tarafından hazırlanan bir raporda, koalisyon güçlerinin Saddam Hüseyin rejiminin yıllardır süren ihlallerini sona erdirmeleri açısından Irak savaşı haklı bulundu, ancak Iraklı esirlere işkence yapılmasıyla ilgili endişeler dile getirildi. 
     Raporda, ''Saddam Hüseyin'in gitmesinin, Irak halkına sıkıntı veren, sarsıcı ve sistematik insan hakları ihlallerinde bulunan bir hükümeti ortadan kaldırdığı'' kaydedildi. 
     ''Irak'taki koalisyon güçlerine bağlı bazı askerlerin, ne yazık ki insan hakları ihlallerinde bulunduğu'' belirtilen raporda, ilgili ülkelerin hükümet liderlerinin bu ihlalleri kınadığı, sorumlularını adalet önüne çıkarmayı ve hukuk kurallarını onaylamayı taahhüt ettikleri belirtildi. Raporda, bu taahhütlerin yerine getirilmesinin zorunlu olduğu bildirildi. 
     BM raporunda, Irak'ta yeni atanan geçici hükümetin, Iraklıların gelecekte kötü muameleye maruz kalmamalarını temin etmesi gerektiği de kaydedildi. 
     Irak'ta yeniden ciddi insan hakları ihlallerinin olmasına izin verilmemesi gerektiği belirtilen raporda, ''Önleyici ve koruyucu sistemlerin kurulması gerektiği'' bildirildi. 
     
</TEXT>
</DOC>
