<DOC>
<DOCNO> 203194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun40.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 2003 yılının deyimi seçildi 'Yaşlı Avrupa' 
</HEADLINE>
<TEXT>

     ''Yaşlı Avrupa'' Das alte Europa , Alman Dili Derneği GfdS tarafından 2003 yılının deyimi seçildi. 
     Wiesbaden kentindeki dernek tarafından bugün yapılan açıklamada, Irak savaşına karşı olan tutumlarından dolayı Avrupa ülkeleri için ABD Savunma Bakanı Donald Rumsfeld tarafından eleştiri amacıyla kullanılan ''Yaşlı Avrupa'' deyiminin, Avrupalıların bilincinde olumlu bir deyim olarak yer ettiği bildirildi. 
     Dernek tarafından 2003 yılı için seçilen deyim ve kelimeler arasında, federal hükümet tarafından hazırlanan ve sosyal kesintiler öngören ''Agenda 2010'' Ajanda 2010 ikinci, ''Reformstreit'' reform tartışması üçüncü sırada yer aldı. 
     Almanya'da 1971 yılından bu yana her yıl dildeki kullanımı en fazla etkileyen deyim ve kelimeleri belirleyen Alman Dili Derneği, ABD'deki saldırılardan dolayı ''11 Eylül''ü 2001 yılının deyimi seçmişti. 
     
</TEXT>
</DOC>
