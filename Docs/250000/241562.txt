<DOC>
<DOCNO> 241562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/siyaset/siy02.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM tavır değiştiriyor 
</HEADLINE>
<TEXT>


AİHM, Türkiye aleyhine açılan davada, Rumların 'hayır' demesi sonrasında Türkiye'nin 'artık sorumlu olmayabileceği' anlamına gelen sorular sordu 

GÜVEN ÖZALP Brüksel 


Kıbrıs'ta Annan Planı'na ilişkin referandumda Rum tarafından "hayır" çıkması, Avrupa İnsan Hakları Mahkemesi'ni de AİHM Kıbrıs'tan Türkiye aleyhine açılan davalara ilişkin bir tutum belirleme arayışına itti. AİHM, referandum sonucuyla ortaya çıkan yeni tabloda siyasi unsurları da değerlendirmeye alma eğilimine girdi. 

Siyasi değişim ele alındı 
Şu ana kadar ele aldığı Kıbrıs davalarında genelde Türkiye aleyhine karar veren AİHM'nin artık "bazı siyasi gerçekleri" de dikkate alarak, yeni davaları bu doğrultuda yorumlayabileceği belirtiliyor. Bu çerçevede AİHM, Ksenides Lardos adlı bir Rum vatandaşının mülkiyetiyle ilgili yaptığı başvuruda son gelişmeler doğrultusunda ortaya çıkan siyasi durumu sorgulama gereği hissetti. Mahkeme, başvuruyla ilgili olarak taraflara, "KKTC'de Rumların mülkiyetleri için kurulan tazmin komisyonunun durumu nedir ", "Rum Yönetimi'nin bu komisyona başvuruyu engelleyip engellemediği", "Annan Planı'nın reddinin Türkiye'nin Kıbrıs'taki durumdan sorumluluğuna etkisi nedir " gibi sorular yöneltti. 
Bir başvurunun kabul edilir olup olmadığının anlaşılabilmesi için soru sorma yöntemi her zaman kullanılsa da, Lardos dosyasına ilişkin sorulara verilecek cevaplar ışığında AİHM'nin takınacağı tavır bundan sonra Kıbrıs'tan gelecek diğer davalar için de örnek oluşturabilecek olması açısından önem taşıyor. Özellikle Kıbrıs'tan gelen mülkiyete ilişkin davaların KKTC'de kurulan komisyona yönlendirilmesinin ortaya çıkması halinde Türkiye'nin bu davalar konusunda eli çok rahatlayacak. 

Yanıtlar 30 Haziran'a kadar 
Taraflar, 30 Haziran'a kadar bu sorulara yanıt vererek AİHM'ye iletecek. Son değerlendirmeyi ağustosta yapacak olan mahkeme, mülkiyet hakkıyla ilgili bu başvuruyu kabul edip etmeyeceğini eylülde açıklayacak. Bazı diplomatik kaynaklar Kıbrıs konusunda örnek teşkil eden ve Türkiye'yi zor durumda bırakan Loizidu Davası'nın da yeniden yorumlanma ihtimali oluşabileceğini kaydediyor. 


</TEXT>
</DOC>
