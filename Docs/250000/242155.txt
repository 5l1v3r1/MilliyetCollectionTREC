<DOC>
<DOCNO> 242155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonspo01.html </URL>
<DATE> 2004/05/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Demirören Beşiktaş'ı yeniden şampiyon yapacağız 
</HEADLINE>
<TEXT>

     Beşiktaş'ın başkan adaylarından Yıldırım Demirören, ''Ben ve arkadaşlarım, Beşiktaş'ı yeniden şampiyon yapacağız. Bunun ilacı biziz'' dedi. 
     Demirören, yönetimine alacağı Kıvanç Oktay, Murat Aksu ve Bülent Deriş ile birlikte, Bursa'da Kervansaray Termal Otel'de düzenlenen yemekte Beşiktaşlılar Derneği yöneticileri ve üyeleriyle bir araya geldi. 
     Demirören, burada yaptığı konuşmada, kongreye tek vücut halinde gidilmesi için çok çalışmasına rağmen bunda başarılı olamadığını söyledi. Demirören, ''Sizlere temiz Beşiktaş, şampiyon Beşiktaş vaat ediyorum. Bunun için sizlerin oyunu istiyorum'' dedi. 
     Ligin ilk yarısında 11 puanla önde olan takımın ''şampiyonluğu hediye ettiğini'', bu yüzden tüm Beşiktaşlıların içinin kan ağladığını anlatan Demirören, ''Ben ve arkadaşlarım, Beşiktaş'ı yeniden şampiyon yapacağız. Bunun ilacı biziz. Temiz Beşiktaş için el ele'' diye konuştu. 
     Demirören, seçilmeleri halinde zaman geçirmeden projelerini hayata geçireceklerini kaydetti. 
     Bursa Beşiktaşlılar Derneği Başkanı Uğur Karataş ise, Beşiktaş'ın 100 yıllık ulu bir çınar olduğunu ifade ederek, takımlarını Avrupa şampiyonu olarak görmek istediklerini bildirdi. 
     
</TEXT>
</DOC>
