<DOC>
<DOCNO> 222902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas07.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"H2 O"yu tehlikeli kimyasal madde sanıp yasakladılar... 
</HEADLINE>
<TEXT>

     ABD'nin California eyaleti Aliso Viejo kasabası belediye yetkilileri, ''di-hidrojen-monoksit'' kullanılarak imal edilen köpük kahve bardaklarını, tehlikeli kimyasal maddeden yapıldıklarını sanarak yasaklama kararı aldılar. 
     Belediye meclisinin kararında yasaklamaya, ''söz konusu bardakların insan sağlığını tehdit eden maddeden yapıldıkları'' gerekçe gösterildi. 
     Kimyadaki formülü ''H2 0'' olan ''di-hidrojen-monoksit'', suyun bilimsel adı. 
     Olay, belediye meclisi adli tıp uzmanının bir internet sitesinde ''di-hidrojen-monoksit''in ''renksiz ve kokusuz bir kimyasal madde olduğunu'' okumasıyla başladı. 
     Gafın ortaya çıkması üzerine açıklamada bulunan belediye meclisi üyelerinden David Norman, ''adli tıp uzmanının kötü bir araştırma yaptığını'' söylemekle yetindi. 
     Durumun açıklığa kavuşmasından sonra belediye meclisinin önümüzdeki hafta yeni bir oylama yaparak söz konusu kahve bardaklarının kullanımını serbest bırakması bekleniyor. 
     
</TEXT>
</DOC>
