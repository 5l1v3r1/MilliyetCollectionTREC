<DOC>
<DOCNO> 211767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo27.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor - Trabzonspor 0-1 
</HEADLINE>
<TEXT>

     Futbolda Türkiye Kupası 3. kademe maçında Trabzonspor, Diyarbakırspor'u deplasmanda 1-0 yenerek çeyrek finale yükseldi. 
     Karşılaşmanın ilk dakikaları karşılıklı ataklarla geçti. 36. dakikada ceza alanı dışında topla buluşan Volkan'ın sert vuruşunda top kalecinin solundan filelere gitti 1-0. 
     Maçın ikinci yarısında hakem kötü tezahurat nedeniyle 3. No'lu anonsu yaptırdı. 
     Bu arada maç öncesinde, geçen pazar akşamı Portekiz Ligi'nde oynanan Guimaraes-Benfica maçında fenalaşarak ölen Macar futbolcu Miklos Feher'in anısına 1 dakikalık saygı duruşunda bulunuldu. 
     Trabzonspor'a 1-0 yenilerek Türkiye Kupası'na veda eden Diyarbakırspor Teknik Direktörü Sakıp Özberk, mücadelelerinin tur atlamaya yetmediğini söyledi. 
     Özberk, zeminin kötü olduğunu ve şans faktörünün kendilerinden yana olmadığını belirterek, girdikleri pozisyonları cömertçe harcadıklarını kaydetti. 
     Oyuncularının sahadaki mücadelesinden memnun olduğunu ifade eden Özberk, ''Mücadelemiz tur atlamaya yetmedi. Girdiğimiz pozisyonları cömertçe harcadık. Bundan sonraki lig maçlarına bakacağız. Önümüzde 15 maç var. Bu maçlardan en iyi sonucu almaya çalışacağız'' diye konuştu. 
     Trabzonspor Teknik Direktörü Turgay Semercioğlu ise zor bir maç olduğunu belirterek şöyle konuştu 
     ''Zor bir maçtı. Oyuncularım zoru başardı. Geçen hafta Konyaspor maçındaki olumsuzlukları silmemiz gerekiyordu, sildik. Diyarbakırspor, galibiyet için mücadele etti. Ama başaramadı. Önümüzde Fenerbahçe maçı var. Tur atlamamız iyi bir moral oldu. Fenerbahçe maçında aynı başarıyı göstererek galip gelmek istiyoruz.'' 
     
</TEXT>
</DOC>
