<DOC>
<DOCNO> 207326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo07.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistons seriye bağladı, Mehmet Okur tam gaz 
</HEADLINE>
<TEXT>

     ABD Profesyonel Basketbol Ligi'nde NBA 11. hafta mücadelesine, bu sabaha karşı yapılan 10 maçla devam edildi. 
     Merkez Grubu'nda 2. sırada bulunan Detroit Pistons, sahasında Houston Rockets'ı da farklı skorla yenerek, 36. maçında 23. galibiyetini elde etti. 
     Böylece ligde 12 yıldır ilk kez 7 maçlık galibiyet serisi yakalayan Pistons'da, bu maçta ilk 5'te sahaya çıkan Mehmet Okur, 10 sayı, 5 savunma ribaundu, 2 asist, 2 top çalma ve 1 blokla oynadı. Okur, serbest atışlarda 3'de 3, 2 sayılık atışlarda 6'da 2, 3 sayılık atışlarda da 1'de 1 isabet buldu. 
     Takımda Richard Hamilton 16 sayı, Tayshaun Prince, 13 sayı, 10 ribaunt ve 4 asist, Chucky Atkins 11 sayı, Ben Wallace da 9 sayı, 15 ribaunt ve 4 blokla galibiyete büyük katkı yaptı. 
     Houston Rockets'da ise 15 sayı ve 6 asistle oynayan Steve Francis ile 15 sayı ve 7 ribauntluk performans gösteren Jim Jackson'ın dışında skora katkıda bulunan çıkmadı. 
     
     Sacramento Kings liderliği kaptırdı 

     Pasifik Grubu lideri Sacramento Kings, deplasmanda Seattle Supersonics'e yenilince, 33. maçında 9. kez yenilgiyle tanıştı ve ligin genel liderliği unvanını Merkez Grubu lideri Indiana Pacers'a kaptırdı. 
     4 maçlık seriden sonra ilk yenilgisini alan Kings'de Mike Bibby, 19 sayı, 7 ribaunt ve 5 asist, Sırp forvet Predrag Stojakoviç, 19 sayı ve 7 ribaunt, Doug Christie ve Bobby Jackson, 13'er sayı ve 5'er ribaunt, Brad Miller da 12 sayı, 17 ribaunt ve 6 asistle oynamalarına karşın yenilgiyi önleyemedi. 
     Evsahibi ekipte ise Ray Allen, 22 sayı, 7 ribaunt ve 9 asist, Sırp forvet Vladimir Radmanoviç 21 sayı, Antonio Daniels da 19 sayı, 5 ribaunt ve 5 asistlik performanslarıyla galibiyetin mimarları oldular. 
     
     Lakers yerle bir 

     Grupta Kings'in en yakın takipçisi olan Los Angeles Lakers ise yıldız oyuncuları Shaquille O'Neal ve Karl Malone'un yokluğunda, deplasmanda Denver Nuggets'a 22 sayı farkla yitirerek, 32. maçında 11. yenilgisini aldı. 
     Son 11 maçta 8., üstüste de 4. yenilgiye uğrayan Lakers'da Kobe Bryant, 27 sayı, 6 asist ve 7 top çalmayla sahanın yıldızı olmasına karşın yenilgiye engel olamadı. 
     Denver Nuggets'da ise Earl Boykins, 22 sayı, 4 ribaunt ve 6 asist, Carmela Anthony, 20 sayı, 8 ribaunt ve 6 asist, Andre Miller da 20 sayı ve 9 asistle takımlarını galibiyete taşıdı. 
     Lige, yarın sabaha karşı yapılacak New York Knicks-Houston Rockets ve Minnesota Timberwolves-Portland Trail Blazers maçlarıyla devam edilecek. 
     NBA'de, günün maçlarında alınan sonuçlar şöyle 
     Boston Celtics-Orlando Magic 101-93. 
     Philadelphia 76'ers-Los Angeles Clippers 100-80. 
     Toronto Raptors-Cleveland Cavaliers 75-69. 
     Miami Heat-Chicago Bulls 102-95. 
     Detroit Pistons-Houston Rockets 85-66. 
     New Orleans Hornets-Washington Wizards 97-87. 
     Milwaukee Bucks-Phoenix Suns 95-87. 
     Dallas Mavericks-Golden State Warriors 105-99. 
     Denver Nuggets-Los Angeles Lakers 113-91. 
     Seattle Supersonics-Sacramento Kings 104-93. 
     
</TEXT>
</DOC>
