<DOC>
<DOCNO> 228884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun08.html </URL>
<DATE> 2004/04/06/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Weston ''Rum Kesimi 'Hayır' derse Türkiye AB dışında bırakılmamalı'' 
</HEADLINE>
<TEXT>

     ABD Dışişleri Bakanlığı'nın Kıbrıs Özel Koordinatörü Tom Weston, Kıbrıs Rum Kesimi'nin referandumu reddetmesi durumunda, Türkiye'nin Avrupa Birliği'nden Aralık ayında tarih almasının sıkıntıya girmemesi gerektiğini söyledi. 
     Weston, Türk-Amerikan Konseyi'nin Washington'da gerçekleştirilen 23. yıllık konferansında yaptığı konuşmada, Kıbrıs'ta elde edilen gelişmelerde özellikle Türkiye ve Kıbrıs Türk tarafının önemli payı bulunduğuna işaret etti. 
     Weston, ''Diğer Avrupa Birliği üyesi ülkeler arasında artan konsensus şu ki, Türkiye üzerine düşeni yaparsa ve Kıbrıs Rum Kesimi'nin referanduma hayır demesi yüzünden Kıbrıs'ta gelişme sağlanamazsa, bu durumda Kopenhag kriterlerini yerine getirmiş Türkiye'nin AB dışında kalmasına izin verilmemeli'' dedi ve ABD'nin de bu görüşe destek verdiğini söyledi. 
     Tom Weston, referandumların kabul edilmemesi halinde bunun herkes için çok kötü olacağını ve uzun süre bu konunun duracağını söyledi. 
     Weston, Annan planı hakkında yeterli bilgilendirme yapıldığı takdirde, referandumlardan olumlu sonuçlar alınacağı konusunda iyimser olduğunu kaydetti. 
     Weston, referandumlarda olumsuz sonuç çıkması halinde Kıbrıs'ta ''ikinci şans'' olup olmadığı yönündeki bir soruya karşılık, ''Eğer bu çabalar yenilgiye uğrarsa, yani her iki taraf da veya taraflardan biri reddederse, görünür gelecekte Kıbrıs'ta bir şeyler olabileceğini görmek benim için çok zor'' dedi. 
     

     
</TEXT>
</DOC>
