<DOC>
<DOCNO> 206630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur15.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Yaprak, cezaevinde şeker komasından öldü... 
</HEADLINE>
<TEXT>

     Gebze'de bir ilaç fabrikasında 5 milyon adet ''Captagon'' adlı uyuşturucu hapının ele geçirildiği ''Kilit Operasyonu'' kapsamında tutuklanan ve İstanbul DGM'de yargılanan işadamı Mehmet Ali Yaprak Yalçın , cezaevinde girdiği şeker koması sonucu kaldırıldığı hastanede öldü. 
     Alınan bilgiye göre, tutuklu bulunduğu Bayrampaşa Cezaevi'nden can güvenliği nedeniyle Kartal H Tipi Cezaevi'ne sevkedilen Mehmet Ali Yaprak 54 , dün aniden şeker komasına girdi. Kartal Dr. Lütfi Kırdar Eğitim ve Araştırma Hastanesi'ne kaldırılan Yaprak, burada yapılan müdahaleye rağmen kurtarılamayarak yaşamını yitirdi. 
     Yaprak'ın cenazesi, Kartal Cumhuriyet Savcılığı'nca Adli Tıp Kurumu'na gönderildi. 
     Mehmet Ali Yaprak'ın ölüm haberi üzerine hastaneye gelen oğlu Ahmet Yaprak, böbreklerinden rahatsız olan babasının aynı zamanda şeker hastası olduğunu belirterek, şunları söyledi 
     ''Hastaneye yatırılması gerektiği konusunda elimizde raporlar da vardı. Defalarca müracaatımız oldu. Şeker hastası olduğu için, diyet yemekleri çıkması gerekiyordu. Kısa süre önce yemek çıkarabildiler ancak yine hastaneye yatırmadılar. Dün de rahatsızlanmış. Cezaevi müdürü ve diğer yetkililer hakkında suç duyurusunda bulunacağız.'' 
     
     MEHMET ALİ YAPRAK 

     Gaziantep'te yerel yayın yapan Yaprak TV'nin eski sahibi Mehmet Ali Yaprak, 25 Mayıs 1996'da televizyon binasından çıkarak evinin önüne geldiğinde kendilerini polis olarak tanıtan kişilerce kaçırılmış ve 6 gün sonra Hilvan ilçesinde serbest bırakılmıştı. 
     Fidye amacıyla gerçekleştirilen kaçırılma olayıyla ilgili aralarında Haluk Kırcı'nın da bulunduğu 9 sanık hakkında dava açılmış, sanıklar, delil yokluğu, mağdurun şikayetçi olmaması, sanıkların teşhis edilememesi nedeniyle beraat etmişlerdi. 
     
     TUTANAKLARDA KAÇIRMA 

     Mehmet Ali Yaprak, TBMM Susurluk Araştırma Komisyonu'na kaçırılışı ile ilgili olarak bilgi verdirken olayı şöyle anlatmıştı 
     "Akşam saatlerinde kendini polis olarak tanıtan üç kişi beni bir arabaya bindirerek götürdüler. Bunların Haluk Kırcı, Turgay Maraşlı ve soyadını bilmediğim Yahya isimli bir kişi olduğunu sonradan öğrendim. Araba ile mesafeden Siverek olduğunu tahmin ettiğim ama kesin olarak bilmediğim bir ilçeye götürüldüm. Daha sonra buradan da köy olduğunu tahmin ettiğim bir yere götürdüler. Benden 30 milyon mark fidye istediler. Ben kendilerine ancak 3 milyon mark ödeyebileceğimi bunu da defaten değil taksitler halinde ödeyeceğimi söyledim. Beni serbest bıraktıktan sonra olayı polise anlattım. Poliste bana çeşitli resimler gösterdiler. Gösterdikleri resimlerin içinde Haluk Kırcı'ın resmi de vardı. Ancak çok eski bir fotoğraf olduğu için tanıyamadım. Daha sonra, basında çıkan fotoğraflardan kendisini tanıdım. Bugün sokakta görsem yine tanırım." Yaprak, kaçırılışıyla ilgili olarak savcılığa da şu ifadeyi vermişti 
     Filmlere konu olacak bir serüven ile kaçırılıp DYP milletvekili Sedat Bucak'ın evi olduğu öne sürülen binada 6 gün boyunca rehin tutulan Yaprak, toplam 36 sayfalık ifadede, liderler zirvesinde Başbakan Necmettin Erbakan tarafından gündeme getirilen kaçırılma öyküsünü anlattı Mehmet Ali Efe, Turgay Maraşlı Abdullah Çatlı'nın ortağı , Müfit Sement, Haluk soyadı belli değil. Ancak Mehmet Ali Yaprak'ın ve olaya adı karışan Turgay Maraşlı'nın kardeşi Tuncay'ın eşgal tariflerine göre Abdullah Çatlı'nın sağ kolu Haluk Kırcı olabilir , Hüseyin Efe, Yaşar Efe, Ali Maraşlı, Ali Aydın Öztekin, Salih Özdal. 
     Mehmet Ali Yaprak, Gaziantep Barosu avukatlarından Burhan Veli Torun'un 14 Mayıs 1997'de evinin önünde otomobiline bindiği sırada öldürülmesi olayıyla ilgili tutuklanmış ve yargılama sonucunda ''kastı aşan fiilden'' 9 yıl 4 ay 15 gün hapis cezası almıştı. 
     Tahliye olduktan sonra soyadını değiştiren Mehmet Ali Yaprak Yalçın , ''Kilit Operasyonu'' davasında İstanbul 5 No'lu DGM'de ''teşekkül oluşturarak uyuşturucu ticareti yapmak'' suçundan 30 yıla kadar ağır hapis cezası istemiyle yargılanıyordu. 
     
</TEXT>
</DOC>
