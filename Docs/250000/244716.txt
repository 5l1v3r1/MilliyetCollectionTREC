<DOC>
<DOCNO> 244716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko28.html </URL>
<DATE> 2004/06/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kretschmer Şu an perspektif eskisinden çok daha olumlu 
</HEADLINE>
<TEXT>

     Avrupa Komisyonu Türkiye Temsilcisi Büyükelçi Hansjörg Kretschmer, üyelik müzakereleri konusunda, ''Şu an perspektif eskisinden çok daha olumlu" dedi. 
     İktisadi Kalkınma Vakfı İKV ve AB Genel Sekreterliği'nin işbirliği, AB'nin de mali katkısıyla hayata geçirilen projeler ve ''Katılım Öncesi Süreçte Türkiye Avrupa Birliği Seminerleri'' kapsamında yapılan anket sonuçlarına ilişkin bir basın toplantısı düzenlendi. 
     Kretschmer, toplantıda yaptığı konuşmada, projelerin AB'nin iletişim stratejisi çerçevesinde gerçekleştirildiğini söyledi. 
     Anket çalışması ile Türk halkının AB konusunda bilinci ve yanlış algılamaların tespit edildiğini belirten Kretschmer, bir hafta sonra iş dünyasına yönelik olarak başlatılacak projenin ise AB müktesebatının uygulanmasıyla Türk iş dünyasının geçireceği değişikliklerle ilgili olacağını kaydetti. 
     Kretschmer, ''Bu çalışmanın Türk endüstrisi içindeki bilgi uçurumunu ortadan kaldırmasını umuyoruz'' dedi. 
     
     ''ARALIK'TAKİ KARAR SİYASİ OLACAK'' 
     Hansjörg Kretschmer, Türk reform sürecinin Aralık ayındaki zirve nedeniyle çok kritik bir aşamaya geldiğine dikkat çekerek, şöyle devam etti 
     ''Bu süreç, son 2-2.5 yılda çok etkileyici bir momentum kazanmış durumda. Böyle etkileyici bir momentum şart. Çünkü reform sürecinin hedefi, hem politik hem ekonomik alanda çok temel bir dönüşüm. En büyük zorluk tabii ki uygulamada. Türkiye'de hukuki ve yönetmelik alanlarında hala önemsiz birtakım eksiklikler kalmış olmasına rağmen, şu anda gördüğümüz en büyük eksiklik maalesef uygulama alanında. Bu eksiklikler, yetersizlikler Aralık'ta alınacak karara ilişkin kötümser olmayı haklı çıkarmaz.'' Kretschmer, Aralık'taki kararın her halükarda siyasi bir karar olacağını ifade ederek, ''Hiçkimse siyasi kriterlerde yüzde 100 uyum zaten bekleyemez. Karar global bir düşünce üzerine kurulacaktır. Türkiye'nin yaptığı global ilerleme... Bu karar, Türkiye'nin kalan eksikliklerinin, yakın bir gelecekte giderilebileceğine ilişkin karar olacaktır. Bilgi projeleri de bu reform sürecinin başarıyla tamamlanmasını etkileyecektir'' diye konuştu. 
     Uygulamada Türkiye'deki nüfusun tavrının da önemli olduğuna dikkat çeken Kretschmer, ''Nüfus, haklarının farkında olmalı, müdafaa etmeli ve istemeyi bilmelidir'' dedi. 
     
     ''ŞU AN SADECE SİYASİ KRİTERLERLE İLGİLENİYORUZ'' 
     Kretschmer, bir soru üzerine de, Türkiye'nin bütün aday ülkeler gibi muamele göreceğini ve bunun için siyasi, demokrasi, insan hakları, azınlık haklarına saygı gibi kriterleri yerine getirmesi gerektiğini kaydederek, ''Bilhassa uygulama alanında yüzde 100 bir uyum beklenemez. Fakat Türkiye'nin ekonomik kriterleri de tamamen yerine getirmesi gerekir üye olduğu anda. Ama bu, Aralık ayında alınacak karar için önemli değil. Şu anda sadece siyasi kriterlerle ilgileniyoruz'' diye konuştu. 
     Aralık ayında Türkiye için nasıl bir karar verileceği sorusuna ise Kretschmer, ''Türkiye bu konuda verdiği emekler çerçevesinde mümkün olduğunca siyasi kriterleri yerine getirmeye çalışıyor. Şu an perspektif eskisinden çok daha olumlu'' yanıtını verdi. 
     
</TEXT>
</DOC>
