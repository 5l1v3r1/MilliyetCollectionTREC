<DOC>
<DOCNO> 207546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko48.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro, dolar karşısında yeni bir rekor kırdı... 
</HEADLINE>
<TEXT>

     ABD'de Aralık ayında sadece 1,000 yeni istihdam imkanı yaratılmasının olumsuz etkisiyle, dolar hızla değer kaybederken, euro dolar karşısında yeni bir yükseliş rekoru kırdı. 
     Londra borsasında euro, akşama doğru 1.2852 dolara fırlayarak dünkü 1.2812 dolarlık rekoru da aştı, fakat daha sonra 1.2816 dolara geriledi. Borsada dolar 106.16 yenden 106.64 yene yükselirken, İsviçre frangı ve Kanada doları karşısında geriledi. 
     Sterlin, Eylül 1992'den beriki en yüksek düzeyi olan 1.8440 dolara kadar yükseldikten sonra, 1.8402 dolara geriledi. 
     
     ABD'DE İŞSİZLİK ORANI DÜŞTÜ, İSTİHDAM YETERSİZ 
     Bu arada ABD'de işsizlik oranı, Aralık ayında binde 2 puan azalışla son 14 ayın en düşük düzeyine yüzde 5.7'ye inerken, sadece 1,000 kişiye istihdam yaratılabildi. 
     ABD Çalışma Bakanlığı'nın verilerine göre, ülkedeki 300 bin kişi iş bulmaktan ümidini keserek iş aramayı bırakıp, işgücü havuzundan ayrıldı. 
     Bir ekonomistin özet ifadesiyle, ''işsizlik oranı düşüyor, fakat, yanlış sebeplerden ötürü aşağıya doğru inişte''. Noel ve Yılbaşı tatillerinin kutlandığı ABD'de geçen ay 100 ila 150 bin yeni istihdam yaratımı beklenirken, sadece 1,000 kişilik istihdam imkanı çıkması şok etti. 
     Hizmetler sektöründe geçici istihdam hizmetleri, eğitim ile sağlık-bakım ve inşaatta istihdam artarken, federal ve eyalet yönetimleri, bankalar, ipotekli konut kredisi şirketleri istihdamı kıstı. 
     Tüketim toplumu ABD'deki dükkanlar, mağazalar ve hatta benzin istasyonlarında istihdam Aralık ayında 38 bin azaldı, istihdamın 41 aydır kaybedildiği imalat sanayiinde de 26 bin kişi daha işini kaybetti. Ellerinde geri kalan birikimleriyle ayakta kalmaya çabalayan imalat sanayii sektöründe geçen yılki istihdam kaybı yarım milyona yaklaştı. 
     ABD Başkanı George W. Bush'un iktidara gelişinden bu yana, yaklaşık 2.3 milyon kişinin işin kaybetmesi, bu yılki devlet başkanlığı seçimlerinde Demokrat Partili adaylarca koz olarak kullanılacak. 
     ABD'nin istikrarlı, devamlı isdihdam artışı için her ay 200 ila 300 bin kişiye istihdam yaratımı gerekiyor, fakat, Amerikan ekonomisi bu düzeyden çok uzak. Temmuz ayından beri sadeec 277 bin istihdam sağlandı. 
     
</TEXT>
</DOC>
