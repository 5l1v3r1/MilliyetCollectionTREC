<DOC>
<DOCNO> 239624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun19.html </URL>
<DATE> 2004/05/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
NYT CIA, El Kaide üyelerine işkence yapıyor 
</HEADLINE>
<TEXT>

     New York Times gazetesi, Amerikan Merkezi Haberalma Teşkilatı'nın CIA El Kaide'nin üst düzey yetkililerini sorgularken çok sert yöntemler kullandığını ve servisin bazı ajanlarının bu muamelelerden ötürü cezalandırılmaktan çekindiğini yazdı. 
     Gazete, teşkilattaki terörle mücadele üyelerine, gizli yönetmeliklerle özellikle ABD'de 11 Eylül 2001'de düzenlenen saldırılardan sonra, başta El Kaide'nin üst düzey liderlerine karşı işkenceye varan yöntemler kullanmalarına Adalet Bakanlığı'nın da onayıyla izin verildiğini öne sürdü. 
     New York Times, sözü geçen CIA görevlilerinin davranışlarının teşkilat tarafından onaylanmasının, ''hükümet nezdinde yeni bir anlayışın oluşmasına katkıda bulunacağının ve yetkililerin tutuklulara sert davranabilmesi konusunda daha büyük bir özgürlük kazanacağının'' da altını çizdi. 
     Gazete, CİA ajanlarının, mahkumları birbirine bağlı olarak suya daldırarak, onların boğulabileceklerini hissetmelerini sağladıklarını iddia etti. 
     New York Times, bir gizli servis kaynağının, işkenceye varan sertlikte sorgulama yapan bu kişilerden bazılarının, yeni bir başkanın iktidara gelmesi ya da ülkedeki genel anlayışın değişmesi durumunda, cezalandırılabilecekleri konusunda endişe duyduklarını söylediğini de ileri sürdü. 
     Terörle mücadele uzmanları, aslında işkence yöntemlerinin Amerikan Özel Kuvvetleri askerlerine, düşman tarafından yakalanırlarsa görebilecekleri davranışın ne olduğunu bilmeleri için öğretildiğini söylüyor. 
     
</TEXT>
</DOC>
