<DOC>
<DOCNO> 215830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur44.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızı vatandaşların elinden polis kurtardı... 
</HEADLINE>
<TEXT>

     İzmir'in Boğaziçi semtinde, bir evden çaldığı iddia edilen malları satmak isterken, soyulan ev sahibinin yakınlarınca fark edilen sabıkalı, vatandaşlar tarafından dövüldü. 
     1203 sokakta televizyon, otomobil teybi hoparlörleri, uyku seti, battaniye, çarşaf ve gömlek satmak isteyen Abdullah Y, sokaktaki bir kişinin, bu eşyaların bir süre önce yakını Erdoğan Ok'un evinden çalınan mallar olduğunu fark etmesi üzerine vatandaşlar tarafından yakalandı. 
     Kaçmaya çalışan ve kendisini yakalamak isteyenlere direnen Abdullah Y, çevrede toplanan vatandaşlar tarafından dövüldü. 
     Olay yerine gelen polisler, Abdullah Y'yi vatandaşların elinden aldı. Tedavisinin ardından Boğaziçi Karakolu'na götürülen ve 11 ayrı hırsızlık suçundan poliste kaydı bulunduğu belirlenen Abdullah Y, 2203 sokaktaki Erdoğan Ok'a ait eve girdiğini ve eşyaları çaldığını itiraf etti. 
     Abdullah Y, sorgusunun ardından İzmir Adliyesi'ne sevk edildi. 
     
</TEXT>
</DOC>
