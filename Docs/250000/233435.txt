<DOC>
<DOCNO> 233435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun45.html </URL>
<DATE> 2004/04/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Avrupa Parlamentosu, Kıbrıs tasarısını kabul etti 
</HEADLINE>
<TEXT>

     Avrupa Parlamentosu AP genel kurulu, Kıbrıs konusunda hazırlanan bir tavsiye karar tasarısını oylayarak kabul etti. 
     Kıbrıs konusundaki karar tasarısının yarın yapılacağı açıklanan oylaması, bugün yapıldı. 
     30 hayır oyuna karşılık, 422 evet oyuyla kabul edilen kararda, Türk ve Rumlara uzlaşma çağrısı yapıldı. 
     Kararda, Kıbrıs'ta birleşme sağlayacak tüm çabalara destek verildiği belirtilerek, özellikle İsviçre'de ortaya konulan son Annan planına verilen destek üzerinde duruldu ve olası uzlaşmanın iki tarafı da tamamen tatmin edemeyeceğinin bilincinde olunduğu ifade edildi. 
     Kararda, 24 Nisan'da iki ayrı referandumla halkların onayına sunulacak son planın, ''uzun süren anlaşmazlıklardan birine son verecek ve diğer bazı uluslararası sorunlar açısından da örnek teşkil edecek, tarihi bir uzlaşma belgesi'' olduğu kaydedildi. 
     Annan planının son şeklinin, birleşmiş bir Kıbrıs'ın AB kurumlarında tek sesli olarak kendini ifade edebilme güvencesi getirdiği savunulan kararda, bu planda kalıcı derogasyonlar bulunmadığının not edildiği de belirtildi. 
     Plandaki son derece karmaşık bazı unsurlar konusunda Kıbrıs halkının çok sayıda sorusu olmasının anlayışla karşılandığı kaydedilen kararda, bu planın uygulanması sırasında, gelecekte karşılaşılabilecek sorunların AB kurumlarının da yardımıyla çözülebileceğine olan inanç dile getirildi. 
     AB Komisyonu'nun barış ve uzlaşma sürecine desteği üzerinde de durulan kararda, AB Komisyonu üyesi Günter Verheugen'in, ''Annan planı ile çözümsüzlük arasında bir tercihin söz konusu olduğu'' görüşü paylaşılarak, Kıbrıslılar bu ''tarihi fırsatı'' yakalamaya davet edildi. 
     Kararda, AB'nin mali destek sözleri de hatırlatılırken, Brüksel'de hazırlık toplantıları yapılan Uluslararası Bağışçılar Konferansının ''dayanışma sinyali'' olduğu ifade edildi. 
     
     YEŞİLLERİN ÖNERİSİ REDDEDİLDİ 
     Oylamada, referandumlarda Rumların ''hayır'', KKTC tarafının ''evet'' demesi halinde, AB'nin Türk kesimiyle siyasi ve ekonomik ilişki kurmasını ve ekonomik ambargonun kaldırılması görüşünü savunan Yeşillerin değişiklik önergeleri reddedildi. 
     
</TEXT>
</DOC>
