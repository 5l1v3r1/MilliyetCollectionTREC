<DOC>
<DOCNO> 207000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun28.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da hırsızlar polis gelene kadar kafeste sergilenecek 
</HEADLINE>
<TEXT>

     Hollanda'da dükkan sahipleri, yakalanan hırsızların polise teslim edilene kadar, dükkan içinde ya da yanında herkesin görebileceği tel bir kafes içinde tutulmasını istiyor. 
     Bu amaçla ilk uygulamanın yapılacağı Utrecht kentindeki kapalı bir çarşı içinde yer alan 160 dükkan sahibi, üç ay süresince dükkanlarının hemen yanında alış veriş yapan insanların görebileceği şekilde, daha çok sığırların taşınmasında kullanılan tel ağıl biçiminde bir kafese hırsızları kapatacak. 
     Dükkan sahipleri, bu şekilde hırsızların cesaretini kırmayı ve polis gelene kadar hırsızı tutabilmek için personel gücünden tasarruf etmeyi amaçlıyor. 
     Dükkan sahiplerinin bağlı olduğu kuruluştan verilen bilgiye göre, hırsızların kapatılacağı kafeslerin 4 metrekare büyüklüğünde yapılması planlanıyor. Kuruluşa göre, yakalanan bir hırsızı, polisin gelerek teslim alması, bazen saatlerce sürebiliyor. 
     Yetkililere göre, yakalan bir hırsızın dükkanın içinde bir odaya kapatılmasında yasal bir sakınca bulunmuyor. 
     Hollanda'nın, Oldenzaal kentinde büyük bir mobilya mağazasının geçen yıl ortalarından itibaren böyle bir uygulama başlattığı ve bunun ardından dükkanda küçük çaplı hiçbir hırsızlık olmadığı bildirildi. 
     Hollanda'da, küçük çaplı hırsızlık yapanların, polisteki ifadelerinden sonra serbest bırakılmaları ve tekrar aynı suçu işlemelerine karşı, dükkan sahiplerinin alabileceği önlemler çerçevesinde, daha önce bu hırsızların resimlerinin kamuya açık yerlere asılması da gündeme gelmişti. 
     Ancak savcılık, özel yaşamın gizliliği ilkesine ters düşeceği için böyle bir uygulamanın yapılmasına karşı çıkmıştı. 
     
</TEXT>
</DOC>
