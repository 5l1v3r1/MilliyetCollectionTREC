<DOC>
<DOCNO> 232414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/guncel/gun02.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zeugma kimin' savaşı kızıştı 
</HEADLINE>
<TEXT>

   Gazianteplilerin Zeugma'yı sahiplenmesine tepki gösteren Nizipliler mozaiklerin kendi ilçelerinde sergilenmesi için kampanya başlatıyor 
      Ömer Erbil 
   
   Zeugma mozaiklerinin, haziranda yapılacak NATO zirvesinde sergilenmek üzere Kültür ve Turizm Bakanlığı tarafından İstanbul'a getirilmek istenmesiyle başlayan tartışmaya yeni bir boyut eklendi. Mozaiklerin kendi sınırlarında bulunduğunu öne süren Nizipliler, ilçelerinde bir müze kurularak mozaiklerin orada sergilenmesi gerektiğini savunuyor. Gazianteplileri mozaiklerin rantını yemekle suçlayan Nizipliler, Zeugma'nın evine dönmesi için kampanya başlatmaya hazırlanıyor. 
   Gaziantepli İstanbul Üniversitesi İ.Ü. öğretim üyelerinin Baltalimanı'ndaki sosyal tesislerde yaptıkları toplantının konusu tarihi Zeugma mozaikleriydi. Gazeteci Özgen Acar, mozaiklerle ilgili bir konferans verdi. Konferansta, bir grup Nizipli, Zeugma mozaiklerinin kendi evi olan ilçelerine geri dönmesi gerektiğini öne sürerek tartışma başlattı. İşte görüşler 
   
   İstanbul Vali Yardımcısı Mehmet Ali Çeviker 
   "Nizip'te eski bir kilise binasının onarılarak, müze yapılıp mozaiklerin sergilenmesi gerektiğini 1994 ve 1995'te Kültür Bakanlığı'na başvurarak talep ettik. Ancak, hiçbir sonuç elde edemedik. " 
   
   Nizip Kültür ve Dayanışma Derneği Başkanı Mehmet Cankesen 
   "Zeugma önce Nizip'in malı. Ancak, ilçemizin büyükleri, arkası olmadığından Zeugma'ya Gaziantep sahiplendi. Bizim mozaiklerin, İstanbul'a da götürülmesine karşıyız ama Gaziantep'te kalmasını da istemiyoruz. Zeugma kendi topraklarında sergilensin." 
   
   İ.Ü. öğretim üyesi Prof. Dr. Akgün Aydeniz 
   "Nizip'e kimse sahip çıkmadı. Mozaikler, Gaziantep'e adeta kapkaç yaparak götürüldü. Şimdi bunu geri istiyoruz. Efes'i yerinden sökebilir misiniz Böyle saçmalık olmaz. Mozaikler yerinde sergilenmeli." 
   
   İ.Ü. öğretim üyesi Prof. Dr. Uğur Çevikbaş 
   "Nizipli bürokrat yok. Gaziantep öyle değil. Zeugma'dan konu açan herkes Gaziantep'ten bahsediyor. Oysa Zeugma, Nizip sınırları içinde. Doğru olan, mozaiklerin kendi vatanında, bulundukları yerde sergilenmesi. Eğer bir müze yapılacaksa bu Nizip'te olmalı. " 
   
   
</TEXT>
</DOC>
