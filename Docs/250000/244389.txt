<DOC>
<DOCNO> 244389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun11.html </URL>
<DATE> 2004/06/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Adnan Paçacı, Irak Devlet Başkanlığı'nı reddetti 
</HEADLINE>
<TEXT>

     Irak'ta devlet başkanlığı için en güçlü adaylar arasında gösterilen 81 yaşındaki eski Dışişleri Bakanı Sünni Adnan Paçacı'nın bu göreve atandığı bildirildi. 
     Geçici Yönetim Konseyi GYK üyesi Mahmud Osman, Paçacı'nın, GYK ve koalisyon yönetimi tarafından 30 Haziran'da görevi devralacak geçici hükümetin devlet başkanlığına atandığını söyledi. 
     Osman, kararın geç saatlerde resmen ilan edileceğini kaydetti. 
     GYK üyelerinin çoğunun, konseyin şu anki dönem başkanı mühendis Gazi Meşal Acil El Yaver'in, Amerikalıların ise Adnan Paçacı'nın yeni devlet başkanı seçilmesinden yana olduğu ifade ediliyordu. 
     
     PAÇACI REDDETTİ 

     Irak'ta devlet başkanlığı için en güçlü adaylar arasında gösterilen 81 yaşındaki eski Dışişleri Bakanı Sünni Adnan Paçacı, bu göreve atandığının açıklanmasından kısa süre sonra görevi reddetti. 
     Paçacı'nın yakın çalışma arkadaşlarından olan Planlama Bakanı Mehdi El Hafız, Paçacı'nın görevi reddettiğini duyurdu. 
     Öte yandan, Irak Geçici Yönetim Konseyi GYK üyesi Nasır Kamil Çadırcı, Paçacı'nın görevi reddetmesinin ardından, GYK Başkanı Gazi Meşal Acil El Yaver'in devlet başkanlığına getirildiğini belirtti. 
     Çadırcı, El Yaver'in görevi kabul ettiğini kaydetti. 
     GYK üyelerinin çoğunun, konseyin şu anki dönem başkanı mühendis El Yaver'in, Amerikalıların ise 81 yaşındaki eski dışişleri bakanı Adnan Paçacı'nın devlet başkanı olarak seçilmesinden yana olduğu ifade ediliyor. 
     
</TEXT>
</DOC>
