<DOC>
<DOCNO> 237380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/spor/aspo.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜTHİŞ MANEVRA 
</HEADLINE>
<TEXT>


Trabzonspor'un sahası 1 maç kapatıldı. Denizlispor'a 2.5 milyar lira para cezası verildi. Trabzonspor'un cezası 2.5 milyar liraya çevrildi, Denizlispor'un cezası ise 1 milyar liraya indirildi 

ÖZEL HABER CEMAL ERSEN 


Trabzonspor tarihte benzeri olmayan bir yöntemle saha kapatma cezasından kurtuldu, pazar günü oynayacağı Galatasaray maçı H.Avni Aker Stadı'nda kaldı. Diyarbakırspor maçında çıkan olaylar nedeniyle Disiplin Kurulu'na sevk edilen Bordo - Mavili ekibin önce bir maç sahası kapatıldı, ardından federasyon üst düzey yöneticilerinin devreye girmesiyle ceza 2.5 milyar liraya indirildi. 

Kırmızı alarm 
Skandal olay, PFDK'nın Talay Şenol başkanlığında dün Ankara'daki Futbol Federasyonu'nda toplanmasıyla start aldı. Şenol'un dışında Temel Çağlayan, Hüseyin Demirörs, Erkan Yücel, Vedat Ahsen Coşar, Ömer Remzi Arıkan ve Serdar Özersin'den oluşan 7 kişilik kurul, aralarında Denizlispor - Gençlerbirliği ve Beşiktaş - Fenerbahçe maçlarının da bulunduğu gündemle toplandı. Bu sırada bugün oynanacak Türkiye Kupası final maçı için İstanbul'da biraraya gelen Futbol Federasyonu Yönetim Kurulu üyeleri, PFDK'nın kararını merakla beklemeye başladı. Trabzon cephesi de aynı anda "kırmızı alarma" geçmişti. Bordo - Mavili yöneticiler, federasyonun Karadenizli yetkilileriyle yaptıkları telefon görüşmelerinde, kapatma cezası çıkmayacağı şeklinde bilgi aldıklarını ifade etmekten çekinmiyordu. 

Telefon trafiği 
Ve PFDK yaklaşık 1.5 saat süren toplantısından sonra beklenildiği gibi Trabzonspor'a bir maç saha kapatma, Denizlispor'a ise 2.5 milyar lira para cezası verilmesini uygun buldu. Saat 14.15 civarında sona eren toplantıda alınan kararlar prosedür gereği telefonla, İstanbul'da bulunan Futbol Federasyonu Başkan ve Yönetim Kurulu üyelerinin bir bölümüne aktarıldı. İşte ne olduysa bundan sonra oldu, ortalık bir anda karıştı. PFDK Başkanı Talay Şenol, İstanbul'la yaptığı telefon görüşmesinin ardından toplantı sona erdiği için ayrılan kurul üyelerini acilen federasyona geri çağırdı. Ve Şenol'un talebiyle kurul, saat 14.30'da yeniden toplandı. 

Yönetim ayakta 
Bu arada İstanbul federasyon binasında da Başkan Haluk Ulusoy, Yönetim Kurulu üyesi Hüsnü Hayali ile biraraya gelerek durum değerlendirmesinde bulundu. Bu zirveye daha sonra yönetimin diğer üyelerinin bir bölümü de katıldı. Aynı anda Trabzonspor yöneticilerine "Kapatma cezası yok. Sorun etmeyin. Para cezası çıkacak" bilgileri de aktarıldı. PFDK'nın ikinci oturumu bile sona ermeden Bordo - Mavili cephede, sahanın kapanmayacağı ve Galatasaray maçının açıklandığı gibi pazar günü H.Avni Aker'de yapılacağı müjdesi yayıldı. 
İkinci kez biraraya gelen PFDK bu kez "tarihe geçecek" toplantısını 15.45 civarında sona erdirdi. Kurul Trabzonspor'a verdiği 1 maç saha kapatmayı 2.5 milyar liraya indirirken, Denizlispor'a verilen 2.5 milyar lira para cezasını ise 1 milyar lira olarak açıkladı. PFDK'nın merakla beklenen bu kararları saat 16.30'da resmi olarak medyaya duyuruldu. 

Fark nerede 

PFDK, 2001 - 2002 sezonunda Beşiktaş'a benzeri olaylardan dolayı 1 maç seyircisiz oynama cezası vermişti. Kurul, 22 Aralık 2001 tarihinde İnönü Stadı'nda oynanan Beşiktaş - Gaziantep-spor maçında sahaya 5 seyircinin girmesi nedeniyle sevk edilen Siyah - Beyazlı kulübe kapatma cezasının da ilerisine giderek seyircisiz oynama ve 1 milyar lira para cezası öngörmüştü. 

'Allah yardım etsin' 

Fenerbahçe, Trabzonspor'un para cezasına büyük tepki gösterdi. Asbaşkan İlhan Ekşioğlu, "Allah, önümüzdeki sezon, federasyon ve kurullarının yardımcısı olsun" dedi 

YUSUF KOBAL 

"Adaletsiz karar" 
TRABZONSPOR'UN, Diyarbakır maçındaki olaylar nedeniyle sadece para cezasına çarptırılması, Fenerbahçe cephesinde tepkiye neden oldu. Asbaşkan İlhan Ekşioğlu, "Allah, önümüzdeki sezon, federasyonun ve bütün kurullarının yardımcısı olsun. Son derece adaletsiz bir karar. Bu tam anlamıyla bir çifte standart. Futbol Federasyonu, Trabzonspor Başkanı Atay Aktuğ'un tehditine böylece boyun eğmiştir" ifadesini kullandı. 

"Çifte standart" 
MAHMUT Uslu ise federasyonun yanlı ve yanlış tutumunun devam ettiğini belirterek "Hakem aynı, federasyon aynı, disiplin kurulu aynı, ama cezalar farklı. Bugüne kadar kaos ortamı yaratmayalım diye hep sustuk. Ama bu kadarı da ayıp" dedi. Uslu, " Bizim maçımızda sahaya ne seyirci girmişti, ne maç bu kadar durmuştu. Ama kurul çekirdek paketinden sahamızı kapattı. Şimdi ne oldu da sadece 2.5 milyar lira ceza verildi" diye konuştu. 

Trabzon dosyası 
1- 15.08.2003 Trabzon-Fenerbahçe 
Olaylar nedeniyle 2.5 milyar lira 

2- 25.10.2003 Trabzon-Malatya 
Olaylar nedeniyle 1 milyar lira 

3- 07.11.2003 Trabzon-Bursaspor 
Hakemin 1 nolu anonsu yaptırmasından dolayı ihtar 

4- 14.12.2003 Galatasaray-Trabzon 
Olaylar nedeniyle 1 milyar lira 

5- 20.12.2003 Trabzon-Gençlerbirliği 
Olaylar nedeniyle 2.5 milyar lira 

6- 01.02.2004 Fenerbahçe-Trabzon 
Olaylar nedeniyle 1.5 milyar lira 

7- 11.02.2004 Trabzon-Konyaspor 
Olaylar nedeniyle 2.5 milyar lira 

8- 07.03.2004 Trabzon-Beşiktaş 
1 nolu anons yüzünden ihtar ve olaylar nedeniyle 2.5 milyar lira 

TOPLAM 2 İHTAR 
13 MİLYAR 500 MİLYON LİRA PARA CEZASI 


</TEXT>
</DOC>
