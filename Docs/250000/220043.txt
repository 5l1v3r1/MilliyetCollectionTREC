<DOC>
<DOCNO> 220043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko20.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş, Alsancak'ta bir mağaza daha açtı... 
</HEADLINE>
<TEXT>

     Tansaş Genel Müdürü Servet Topaloğlu, bu yıl en az 20-25 adet mağaza açacaklarını belirterek, halen 10 mağazanın inşaat çalışmasının sürdüğünü söyledi. 
     Alsancak Kıbrıs Şehitleri Caddesi'nde Tansaş'ın yeni mağazası törenle hizmete açıldı. 
     Tansaş'ın en kıdemli müşterisi Makbule Özkarataş'la birlikte mağazayı açan Topaloğlu, gazetecilere yaptığı açıklamada, mağazanın mekanının eski bir zeytinyağı fabrikası olduğunu belirtti. 
     Topaloğlu, 194'e ulaşan mağaza sayısının 100 kadarının İzmir ve Ege Bölgesi'nde yer aldığını ifade ederek, ''Ciromuzun hala yüzde 55'ini, yani yarısından fazlasını Ege Bölgesi'nde yapıyoruz'' dedi. 
     Gelecek ay Muğla'da büyük bir mağaza açacaklarını, bunu diğer mağazaların izleyeceğini belirten Topaloğlu, bu yıl satış alanını 26 bin metrekareye ulaştırmayı hedeflediklerini anlattı. 
     Topaloğlu, 2002'de bölgede en iyi süpermarket olma konusunda karar verdiklerini ve bu yönde ilerlemeye sağladıklarını vurgulayarak, şöyle dedi 
     ''Rakibi takip eden değil, rakip tarafından takip edilen bir konuma geldik. Bu bizi çok memnun ediyor. 2003'te 550 milyon dolar gibi çok ciddi bir ciro yaptık. Müşteri sayımız yüzde 15'lere varan oranda arttı. Müşteri daha fazla ürün almaya başladı. Sepet yüzde 33 büyüdü. 2004 yılından sonra artık Tansaş ciddi derecede büyüme ivmesi kazanıyor. Bu sene en az 20-25 mağaza açacağız. Şu anda bunların 10 tanesi inşaat halindedir. Metrekaremiz yüzde 20-25 büyüyor. Konsept olarak başarısını ispat eden Tansaş'ın önü açıktır.'' Gıda Güvencesi İnisiyatifi Projesi hakkında da bilgi veren Topaloğlu, rafları üretim veya ithalat izni olmayan paketlenmiş gıda ürünlerine tamamen kapadıklarını, mağazalarda TÜBİTAK-MAM tarafından uygulanacak özel bir denetim ve iş geliştirme programı başlattıklarını bildirdi. 
     Topaloğlu, ''Türkiye'nin kişi başı düşük milli gelirini neden göstererek sözde ucuz ürünleri tüketicilere sunan bunu yaparken de asgari standartların altına giren ve kayıt dışı unsurları kullanan alışveriş ortamlarına, AB standartlarında bir alternatif yaratma iddiasındayız'' dedi. 
     Tansaş mağazalarında satılan et ürünlerini kendi entegre et tesislerinde kestiklerini kaydeden Topaloğlu, gerek hayvanların seçiminde gerekse kesimin gerçekleştirilmesinde kalite, hijyen ve kontrol süreçlerinden asla taviz vermeyeceklerini söyledi. 
     876 metrekare toplam ve 614 metrekare satış alanı olan Kıbrıs Şehitleri'ndeki mağazada 32 personel görev yapacak. 
     
</TEXT>
</DOC>
