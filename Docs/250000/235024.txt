<DOC>
<DOCNO> 235024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur26.html </URL>
<DATE> 2004/04/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İki öğrenci, şeftali çekirdeğinden petrole alternatif enerji üretti 
</HEADLINE>
<TEXT>

     Denizli'de, özel bir lisede öğrenim gören 2 öğrencinin, 5 ay süren çalışma sonucunda, şeftali çekirdeğinden petrole alternatif olabilecek ''biyodizel enerji'' ürettiği bildirildi. 
     Alınan bilgiye göre, lise birinci sınıf öğrencileri Halid Kaplan ve Ali Topçu, kimya öğretmenleri Aytekin Kaya ve rehber öğretmenleri Fatih Yolcu önderliğinde, biyodizel enerji üretimi konusunda çalışma başlattı. 
     Yaklaşık 5 ay süren çalışmalar sonucunda, 10 kilo şeftali çekirdeği kırılarak, 4 kilo 200 gram çekirdek tohumu elde edildi. Bu tohumlar küçük parçalara ayrılıp, ''dietil eter''le karıştırılarak bir gün bekletildi. 
     Daha sonra çekirdek tohumunda bulunan yağların çözücü ortama geçmesi sağlandı. Elde edilen karışım önce tülbent, sonra da süzgeç kağıdından geçirilerek, 1 kilo 100 gram şeftali tohumu yağı elde edildi. Bu yağı çeşitli kimyasal ortamlardan geçiren öğrenciler, yaklaşık 1 kilo biyodizel yakıt ortaya çıkardı. 
     
     PROJE TÜBİTAK'TA 
     AA muhabirinin görüştüğü Okul Müdürü Özkan Turhan, projenin, desteklenmesi ve üretime geçilmesi amacıyla TÜBİTAK'A gönderildiğini söyledi. 
     Şeftali çekirdeğinden elde edilen biyodizel enerjinin, elektrik enerjisinin tüketildiği tüm alanlarda kullanılabileceğini ifade eden Turhan, şöyle konuştu 
     ''Proje, fosil yakıtların 40-50 yıl sonra tükenecek olmasından dolayı büyük önem taşımaktadır. Petrolün kullanıldığı motorlu araçlarda, biyodizel enerji kolaylıkla tüketilebilir. Tüp ve elektrikli cihazlarda da kullanımı için çalışmalarımız sürüyor. Şeftali, ülkemizde bolca yetişmekte, çekirdekleri de meyve suyu fabrikalarının atıkları olarak çöpe gitmekte. Dolayısıyla hammadde sorunu söz konusu değil. Ayrıca, kanola, soya ve ayçiçeği gibi yağlı tohumlardan da enerji amaçlı yararlanılabilir. TÜBİTAK'A gönderdiğimiz projenin sonucunu bekliyoruz.'' 
     
</TEXT>
</DOC>
