<DOC>
<DOCNO> 241825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/guncel/gun01.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Şu anda yanımda tefeci var 
</HEADLINE>
<TEXT>


ŞÜKRAN PAKKAN İstanbul 

Alaattin Çakıcı'dan tefeciye borcu nedeniyle yardım ricasında bulunduğu iddia edilen Beşiktaş futbolcusu Sergen Yalçın, Çakıcı'yla en son 5 - 6 ay önce konuştuğunu ve takım hakkında bilgi verdiğini söyledi. 

'Ağabey' diyor 
Milliyet'in sorularını yanıtlayan Yalçın, herhangi bir tefeciyle sorunu olmadığını savundu. "Mesela şu an yanımda bir tefeci var" diyen Yalçın, Çakıcı'yla "merhaba"sı olduğunu kaydetti. "Başka bir konuda görüşmeniz oldu mu " sorusuna "Benim bu türlü konularla ilişkim olmaz" yanıtını veren Yalçın, büyüklerine saygısı nedeniyle Çakıcı'ya "ağabey" dediğini ifade etti. Çakıcı'yla en son bir yıl önce karşılaştığını söyleyen Yalçın, yanlarında Sinan Engin'in olup olmadığı sorusu üzerine, "Yoktu galiba" yanıtını verdi. 
"Çakıcı'yla sizi kim tanıştırdı " sorusuna, "Boşverin şimdi onları. Benimle ilgili tefecilik olayı var. Tanınmış bir insanım. Herkesi tanımam gayet normal. Herkesle aram iyi olabilir" diyen Yalçın, Çakıcı'nın sahte belgeyle kaçışını gazetelerden öğrendiğini, daha önce kesinlikle bilmediğini söyledi. 
Çakıcı'yla en son bir arkadaşının telefonundan konuştuğunu söyleyen Yalçın, "'Takım nasıl' dedi, 'iyiyiz, daha iyi olacağız' dedim. Futbol konuştuk, hatır sordum" diye konuştu. 

Futbol basit değil 
"Kendi telefonunuzu dinlendiği için mi kullanmadınız " sorusu üzerine "Dinlesinler, ne olacak Günde 1000 kişiyle konuşuyorum" ifadesini kullanan Yalçın, Çakıcı'nın takım hakkında bilgi almasını da şu sözlerle açıkladı 
"Futbol o kadar basit bir olay değil. Merak etmeyen kimse yok. Ne konuşacağız, futbol konuşuruz. 'BJK'yi şampiyon yapacağız' diye bir konuşmamız olmadı." 


</TEXT>
</DOC>
