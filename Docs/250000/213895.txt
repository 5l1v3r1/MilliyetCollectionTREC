<DOC>
<DOCNO> 213895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/soneko11.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ASİAD Başkanı Irak misyonuna devam edeceğiz... 
</HEADLINE>
<TEXT>

     Ankara Sanayici ve İşadamları Derneği ASİAD Başkanı Cengiz Bozbeyoğlu, ''Sanayicimizle, müteahhidimizle ve ticaretçimizle, Irak misyonuna devam edeceğiz'' dedi. 
     Bozbeyoğlu, dernek merkezinde düzenlenen ''ASİAD 14. Olağan Genel Kurul'' toplantısında, 2003 yılı faaliyet raporunu okudu ve Irak pazarı hakkında görüşlerini dile getirdi. 
     ASİAD olarak Irak'ta iş yapabilmek için 2001 yılında Erbil ve Süleymaniye kentlerinde ofis kurduklarını anlatan Bozbeyoğlu, Irak'ın kuzey bölgesine gitmeden önce çeşitli endişeler taşıdıklarını, ancak gittikten sonra büyük iş ve yatırım olanaklarıyla karşılaştıklarını belirtti. 
     Irak'tan sadece köprü işi alabilmek için yoğun mücadeleler verdiklerini ve çok çeşitli temaslarda bulunduklarını anlatan Bozbeyoğlu, Irak'ta açılan 2 ofis için 3 yılda 500 bin dolar harcadıklarını, Süleymaniye'de 2.7 milyon dolar, Erbil'de de 2 milyon dolar olmak üzere toplam 4.7 milyon dolarlık iş yaptıklarını kaydetti. 
     Irak'la iş imkanlarını geliştirmek için yapılan çalışmalarda kendini ''vatan haini'' olarak suçlayanları da eleştiren Bozbeyoğlu, ''Milliyetçilik Erbil'de, Süleymaniye'deki ofislerden ASİAD bayrağını indirmemektir'' diye konuştu. 
     Türkiye'nin çok büyük ve önemli bir müteahhitlik sektörü olduğunu belirten Bozbeyoğlu, şunları kaydetti 
     ''Biz çok büyük bir devletiz, Ortadoğu'nun deviyiz. Neden korkuyoruz Onların bize düşmanlıkları yok, hayranlık duyuyorlar. Bizim onların işini yapmamızı istiyorlar. Bizim dev gibi bir müteahhitlik sektörümüz var. Irak'ta da dünya kadar para var, iş alabilmek için uğraşmalıyız. Kimseden korkmaya gerek yok. ASİAD olarak misyonumuz Irak'tan bu işleri alıp, dövizi ülkeye getirmek olmalı. Sanayicimizle, müteahhidimizle ve ticaretçimizle biz, Irak misyonuna devam edeceğiz'' 
     
</TEXT>
</DOC>
