<DOC>
<DOCNO> 222413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun36.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gelen Almanların yüzde 84'ü çok memnun 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi'nin TAM Direktörü Faruk Şen, Türkiye'de tatil yapan Alman turistlerin yüzde 84'ünün tatillerinden çok memnun kaldıklarını söyledi. 
     Şen, başkent Berlin'deki Uluslararası Turizm Borsası İTB fuarında, TAM tarafından yapılan ''Almanların Turizm Ülkesi Türkiye'ye Yaklaşımı'' konulu araştırmanın sonuçlarını açıkladı. 
     Açıklamasında, Alman halkının yüzde 23'ünün Türkiye'ye gittiğini belirten Şen, Almanların yüzde 77'sinin Türkiye'yi görmediğini, ancak yüzde 66'sının Türkiye'de tatil yapmak istediğini belirtti. 
     Türkiye'deki tatillerinden en fazla yaşları 40 ila 60 arasında değişen Alman vatandaşlarının memnun kaldığını ifade eden Şen, 60 yaşın üzerindeki Almanların genelde diğer tatil ülkelerine gitme alışkanlıklarından vazgeçemedikleri için, gençlerin çoğunun ise fazla eğlence bulamadıkları gerekçesiyle Türkiye'yi tercih etmediklerini kaydetti. 
     Alman turistlerin Türkiye'de ortalama kişi başına 1000 euro harcadıklarını ve genelde 2 hafta Türkiye'de kaldıklarını belirten Şen, Alman turistlerin yüzde 87,6'sının Türkiye'yi daha çok tatil ülkesi olarak gördüklerini söyledi. 
     Türkiye'ye bu yıl yaklaşık 4 milyon 100 bin Alman turistin gitmesinin beklendiğini ifade eden Şen, Türkiye'nin, turizm potansiyelini henüz yeterince değerlendirememesine rağmen, Alman turistler tarafından tercih edilen tatil ülkeleri arasında önde geldiğini kaydetti. 
     Robinson Club Türkiye genel koordinatörü Dieter Schenk de, basın toplantısında yaptığı konuşmada, Türkiye'nin turizm sektöründe çeşitli krizlere rağmen olumlu gelişmeler kaydettiğini belirterek, ''Türkiye'ye giden Alman turistlerin eğitim düzeyinin genelde yüksek olması da memnuniyet verici'' dedi. 
     ''Açık hava müzesini andıran Türkiye'nin kültürel zenginliklerini de daha fazla ön plana çıkartmak istiyoruz'' diyen Schenk, Belek bölgesinin de, açılan golf sahalarından dolayı yakın zamanda Portekiz ve İspanya ile rekabet edebilir hale geleceğini söyledi. 
     
</TEXT>
</DOC>
