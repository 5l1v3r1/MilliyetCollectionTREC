<DOC>
<DOCNO> 207254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun24.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Ankara'daki gelişmeleri yakından izliyor 
</HEADLINE>
<TEXT>

     Kıbrıs Rum kesimi, Kıbrıs konusuyla ilgili Ankara'daki gelişmeleri yakından izliyor. Rumlar, Ankara'nın konuyla ilgili çalışmalarını, ''Avrupa Birliği amacına yönelik imaj değiştirme çabası'' olarak niteliyor. 
     Rum yönetimi sözcüsü Kipros Hrisostomidis, ''Ankara'nın içine girdiği çıkmazdan kurtulmaya çalıştığını'' ve ''Ankara'nın amacının, diplomatik manevralarla Avrupa Birliği hedefine hizmet etmek olduğunu'' ileri sürdü. 
     Ankara'da bugün yapılan Kıbrıs zirvesini ve KKTC'li siyasi parti liderlerinin Ankara'ya davet edilmesini yorumlayan Hrisostomidis, ''Bunun, Kıbrıs konusunda kararı Kıbrıs Türk tarafının değil, Ankara'nın verdiğini ortaya koyduğunu'' savundu. 
     ''Ankara'nın şu ana kadar somut bir şey ortaya koymadığını, koyduğu zaman bunların inceleneceğini'' ifade eden Hrisostomidis, ''Kıbrıs Rum tarafının Annan planı zemininde görüşmelere başlamaya hazır olduğunu'' tekrarladı. 
     Sosyalist EDEK Partisi Genel Başkanı Yannakis Omiru da, Ankara'da Kıbrıs konusunda yaşanan gelişmeleri, ''Türkiye'nin Avrupa Birliği karşısında imajını değiştirme çabaları'' olarak niteledi. 
     Omiru, ''Ankara'nın olumlu imaj yaratma çabalarının Kıbrıs sorununun çözümüne kadar uzanıp uzanmayacağının bilinmediğini' ifade ederek, ''Türkiye'deki rejimin Kıbrıs sorununun çözümü konusunda hazır olduğu görüntüsü vermediğini'' öne sürdü. 
     
</TEXT>
</DOC>
