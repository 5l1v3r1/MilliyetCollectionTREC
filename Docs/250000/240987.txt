<DOC>
<DOCNO> 240987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo02.html </URL>
<DATE> 2004/05/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Uslu "Federasyon Başkanı'nın daha adaletli olmasını bekliyoruz" 
</HEADLINE>
<TEXT>

     Fenerbahçe Kulübü Asbaşkanı Mahmut Uslu, Futbol Federasyonu başkanlığına kim seçilirse seçilsin, adaletli bir yönetim istediklerini söyledi. 
     Parkorman'da düzenlenen ''1. Fenerbahçe Efsane Yıldızlar Festivali''nde basın mensuplarının sorularını yanıtlayan Uslu, büyük kulüpler olarak futbola büyük yatırımlar yaptıklarını ifade ederek, ''Ortada bir pasta var. Buradaki problemler bizim gibi büyük kulüplere zarar verebiliyor. Futbol Federasyonu başkanlığına kim seçilirse seçilsin, daha adaletli bir yönetim olmasını bekliyoruz'' diye konuştu. 
     Federasyon başkanlığı konusunda birini başkan adayı olarak lanse edip desteklemelerinin söz konusu olmadığını ifade eden Uslu, ''Federasyon başkanı olmak isteyen varsa, çıkar aday olur. Bugün Türkiye'de başkan olabilecek onbinlerce insan var. Galatasaraylı, Beşiktaşlı ya da Trabzonsporlu olabilir. Ama bölgecilik ve şehircilik tehlikelidir'' dedi. 
     Beşiktaş'ın ligdeki düşüşüyle ilgili bir soruya Uslu, ''Mütevazı olmak lazım. Mücadele sahada olur. O şaibe lafları geri tepti'' yanıtını verdi. 
     Uslu, Galatasaray'ın kurumsal alanda başarılı olmasını istediğini, ancak sportif başarısını istemediğini sözlerine ekledi. 
     
</TEXT>
</DOC>
