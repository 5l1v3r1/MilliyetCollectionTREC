<DOC>
<DOCNO> 233652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/ekonomi/eko01.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Döviz kurlarında ani oynamalar görülebilir... 
</HEADLINE>
<TEXT>

   IMF, ABD'deki cari işlemler açığında hızlı bir düzeltmeye gidilmesinin gerekebileceğini belirterek bu durumda döviz kurlarında ani oynamalar olabileceği uyarısında bulundu 
   Yasemin Çongar 
   
   Uluslararası Para Fonu IMF , dünya ekonomisinin karşı karşıya olduğu en büyük riski "küresel dengesizlikler" diye niteledi ve bu dengesizliklerin en önemlisi olarak da, "ABD'deki dev cari işlemler açığı ile diğer büyük ekonomilerin fazla vermesini" gösterdi. 
   ABD Merkez Bankası'na, "Dünya ekonomisinin yüksek faiz oranlarına hazırlamanız gerekli" uyarısında bulunan IMF, faizlerin yükselme trendine gireceği ve bu nedenle de dünyanın sıkı para politikalarına hazırlanmasında yarar olduğu öngörüsünde bulundu. 
   IMF ayrıca, ABD'deki cari işlemler açığında hızlı bir düzeltmeye gidilmesi gerekebileceğine ve bu aşamada döviz kurlarında ani oynamalar olmasının olasılık dahilinde olduğuna dikkat çekti. 
   
   Büyüme sürecek 
   IMF'nin haftasonunda yapılacak Bahar Toplantıları öncesinde, dün yayımladığı Dünyanın İktisadi Görünümü WEO raporunda, dünay ekonomisinin durgunluktan hızla çıktığını hatırlatarak, 2004 - 2005 dönemi için daha önce yaptığı tahminlerinde iyileştirmeye gitti ve bu dönemde küresel büyümenin yüzde 4.5 gerçekleşeceğini öngördü. Büyümenin daha da yüksek olabileceğini de vurgulayan IMF, bu beklentinin karşısındaki en önemli riskleri olası terörizt saldırılar ile petrol fiyatlarındaki oynamalar olarak saydı. 
   2003'ün ikinci yarısında kürsel düzeyde GSYİH'nın yüzde 6 oranında büyüdüğüne ve bunun 1999'dan beri yakalanan en yüksek oran olduğuna dikkat çeken rapor, iktisadi iyileşmenin en hızlı biçimde Asya'daki ekonomiler ve özellikle Çin ile ABD'de hissedildiğini, Euro bölgesinde ise tüketimin ve büyümenin zayıf kaldığını bildirdi. 
   
   Doların düşüşü 
   IMF'nin raporu, dünya ekonomisini önümüzdeki dönemde en fazla etkileyebilecek temel unsurlar arasında ABD'nin bütçe açığı ile Çin'in büyüme hızını saydı. 
   IMF, ABD dolarındaki değer kaybının Şubat 2002'den bu yana kümülatif olarak yüzde 16.5 oranına ulaştığını kaydetti. 
   Raporda, bu büyük düşüşe rağmen piyasalarda büyük bir sıkıntı yaşanmadığı, ancak dolar karşısındaki belirgin değerlenmenin de özellikle Euro ve Japon yeni ile sınırlı kaldığı vurgulandı. 
   IMF, gelişmekte olan ekonomilerdeki para birimlerinin dolara karşı bir ölçüde değerlenseler bile, ticarete endeksli bazda aslında değer kaybettiklerine de dikkat çekti. 
   
   'Türk ekonomisi idare edebilecek durumda'    Raporun Türkiye'ye ayırılan bölümünde, mali piyasalardaki iyileşmenin iktisadi etkinliğe olumlu etki yaptığı vurgulandı. 
   Gayri safi yurtiçi hasılanın 2003'te yüzde 5.75 arttığına dikkat çekilen raporda, bu artışın özel sektör yatırımları ve tüketime bağlı olduğu vurgulandı. IMF, 2004 - 2005 döneminde Türkiye'nin ortalama yüzde 5 büyümesinin beklendiğini açıkladı. Enflasyon baskısının önemli ölçüde azalmasında, TL'nin değerlenmesinin payı olduğuna da dikkat çeken IMF, Türkiye'nin dış pozisyonunun "idare edilebilecek" durumda olduğunu, ancak artan petrol fiyatları ile terörizmle bağlantılı belirsizlikler nedeniyle turizm gelirlerinde yaşanacak bir düşüşün, bu yıl cari işlemler açığını artırabileceği uyarısında bulundu. IMF raporu, Türkiye'nin iktisadi görünümünü tehdit eden bazı "önemli riskler" olduğuna da dikkat çekti ve bu riskleri şöyle anlattı 
   "Kamunun borç dinamikleri, mali piyasalara olan güvendeki herhangi bir sarsıntıdan etkilenmeye açıktır. Bu nedenle, yüzde 6.5 faiz dışı fazla hedefine ulaşılması önemli. AB'ye katılıma yönelik reformlar mali piyasalardaki güvene katkı yapmaktadır, ancak mali sektördeki reformların hızlandırılarak denetim ve hukuk mekanizmalarının güçlendirilmesi gerekmektedir." 
   
   'Sonuçlar etkileyici'    IMF Türkiye temsilcisi Odd Per Brekk, Türkiye'nin uyguladığı ekonomik programın etkileyici sonuçlar verdiğini söyledi. Brekk, ekonomik büyüme, enflasyonla mücadele ve sağlıklı bir kamu borcunun sürdürülmesinde olumlu sonuçlar alındığını kaydetti. 
   Niyet Mektubu'nda, bütçe, para tabanı ve KİT'lerdeki atıl istihdam konularında olmak üzere üç kriterde muafiyetlerin bulunduğunu belirten Brekk, İcra Direktörleri Kurulu'nun, ekonomik programın yolunda gittiğinden emin olması nedeniyle, üç kriterdeki muafiyet isteğini kabul ettiğini söyledi. 
   
   Türkiye ve AB adayları ile ilgili ekonomik tahminler GSYİH Tüketici fiyatları Cari açık GSYİH 2004 2005 2004 2005 2004 2005 Türkiye 5.0 5.0 12.0 10.6 -3.0 -2.4 AB adayı ülkeler 4.5 4.4 7.1 5.6 -3.8 -3.5 Gelişmiş ülkeler 3.5 3.1 1.7 1.7 -4.5 -3.6 Estonya 5.5 5.0 3.0 2.5 -11.0 -7.5 Letonya 6.0 6.0 3.0 3.0 -9.9 -8.1 Litvanya 6.7 6.3 1.1 2.5 -6.7 -6.7 Çek Cum. 3.0 3.4 3.5 3.0 -5.4 -4.8 Macaristan 3.2 3.4 7.1 4.4 -5.3 -4.3 Polonya 4.7 4.0 3.0 2.4 -2.3 -2.9 Slovakya 3.9 4.1 7.8 4.2 -2.9 -3.5 Slovenya 3.5 4.1 3.7 3.4 -0.6 -1.0 Bulgaristan 5.0 5.2 6.0 3.6 -8.4 -7.7 Kıbrıs 3.0 3.5 1.2 3.7 -4.4 -4.1 Malta 2.6 3.2 2.1 2.0 -3.5 -3.1 Romanya 5.0 5.0 12.0 7.2 -5.2 -5.2 
   
</TEXT>
</DOC>
