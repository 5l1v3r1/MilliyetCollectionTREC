<DOC>
<DOCNO> 219149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun02.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta anayasa onaylanıyor... Peşmergeler silahsızlandırılamıyor 
</HEADLINE>
<TEXT>

     Irak'ın geçici anayasasının ABD tarafından onaylanacağı bildirildi. 
     New York Times NYT gazetesinin haberine göre, Amerikalılar, ''belgenin yeni Irak devleti açısından bir çerçeve oluşturduğuna'' inanıyorlar. Haberde belgeyi hazırlayan müzakerecilerin, ''kadın hakları ve İslamiyet'in rolü gibi konularda önemli tavizler verdikleri buna karşılık özel milislerin silahsızlandırılması, 30 Haziran'da görevi devralacak geçici hükümetin yapısı ve seçim mekanizması gibi konuları erteledikleri'' vurgulandı. 
     Silahsızlandırılmaları konusu çözüme kavuşturulamayan özel milisler arasında peşmergeler de bulunuyor. 
     
     2005 SONUNA KADAR YÜRÜRLÜKTE 

     Geçici anayasanın 2005 yılı sonuna kadar yürürlükte kalacağı ve federal bir sistem içinde kişilere geniş haklar sağlayacağı öne sürüldü. Anayasanın böylece ülkedeki çeşitli fraksiyonları bir arada tutacağı hesaplanıyor. 
     Iraklı liderlerin anayasayı imzalamak için yarın biraraya gelmeleri bekleniyor. 
     
     KÜRT BÖLGESİNE GENİŞ ÖZERKLİK 

     NYT, varılan anlaşmanın kuzey Irak'taki Kürt bölgesine geniş özerklik tanıdığına da dikkat çekti. Anayasa, Kürt adalet sisteminin göreceli olarak bağımsız kalmasını da öngörüyor. 
     Buna karşılık Kürtlerin, Amerikan baskısı nedeniyle, Irak petrolünden kendilerine belli oranda pay verilmesi ve etki alanlarını kuzey Irak'ta Kürtlerin yoğun biçimde yerleştikleri bölgelere kadar yayma yolundaki taleplerini geri çektikleri NYT tarafından kaydedildi. 
     Gazeteye açıklamada bulunan Amerikalı bir yetkili, Kürtleri kastederek, ''Onların korku ve kaygılarını sempatiyle karşılıyoruz. Birleşik Irak'ın parçası olmayı kabul etmelerinden ötürü kendilerine minnettarız'' diye konuştu. 
     Bu arada İslamiyet'in rolünün, bazı hükümet konseyi üyelerinin arzu ettiklerinden daha düşük düzeyde tutulduğu NYT tarafından belirtildi. 
     Geçici anayasada İslamiyet Irak'ın resmi dini olarak belirtilmekle birlikte, Iraklılar dini inançlarını uygulamada serbest bırakılıyorlar. 
     
</TEXT>
</DOC>
