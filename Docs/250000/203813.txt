<DOC>
<DOCNO> 203813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/ekonomi/eko03.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı 17.2 milyar dolara tırmandı 
</HEADLINE>
<TEXT>

   İhracat ve ithalat rekorlar kırıyor. Ancak dış açığın 17.2 milyar doları aşması endişe yaratmaya devam ediyor 
   EKONOMİ SERVİSİ 
   
   İthalat ve ihracatın hem aylık hem de yıllık bazda rekor kırmasına karşın dış ticaret açığının ilk 10 ayda 17.2 milyar doları aşması endişe yaratmaya devam ediyor. 
   DİE verilerine göre ekimde ihracat 4.7 milyar dolarla, ithalat da 6.6 milyar dolarla aylık bazda rekor kırdı. Aynı dönemde dış ticaret açığı ise yüzde 42.6 artarak 1.9 milyar dolar gerçekleşti. Dış ticaret hacmi ise 11.3 milyar dolarla aylık bazda rekor kıran bir diğer veri oldu. 
   İlk on ayda ihracat 38.3 milyar dolara, ithalat da 55.6 milyar dolara yükseldi. Bu dönemde verilen 17.3 milyar dolarlık açık ise kırılan rekorların tatsız gelişmesi oldu. 2001'de 10 milyar dolara düşürülen açık 2002'de 15.5 milyar dolara yükselmişti. 
   
   Tüketime dikkat 
   Hem ekimde hem de on ayda en yüksek oranlı ithalat artışı tüketim mallarında oldu. Tüketim malı ithalatı ekimde yüzde 58.3 artarak 795 milyon dolara ilk on ayda ise yüzde 45.1 artarak 5.8 milyar dolara yükseldi. 
   İthalatta on ayda yaşanan 14.3 milyar dolarlık artışın, 10.6 milyar doları ara malları, 2.1 milyarı yatırım, 1.8 milyar doları ise tüketim ithalatından kaynaklandı. Tüketim ithalatındaki artışın yatırım mallarındaki artışa yakın olması olumsuz bir gelişme olarak yorumlanıyor. 
   
      
   
   
</TEXT>
</DOC>
