<DOC>
<DOCNO> 235423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/gun03.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur olmak için Türkiye'yi geziyorlar 
</HEADLINE>
<TEXT>


1999'daki Kamu Personel Seçme Sınavı'nı kazananlar, bu haklarının yanmaması için sınav merkezlerine akın ediyor 

SAKARYA DHA 

Devlet memuru olabilmek için 1999'da girdikleri Kamu Personeli Seçme Sınavı'nı KPSS kazanan onlarca kişi bu haklarını yitirmemek için, bu yıl da sınavdan sınava koşuyor. Yurdun dört bir yanından sınavların yapılacağı merkezlere akın eden adaylar, uzun kuyruklar oluşturuyor. 

'Bu son şansım' 
Sakarya'da inşası devam eden L Tipi Cezaevi'ne alınacak 16'sı kadın 120 infaz memuru için dün sınav yapıldı. Sakarya Adliyesi binasında adalet komisyonu huzurunda yapılan sınava başvuranların sayısı 3 bini geçince, adaylar iki gruba ayrıldı. 
Sınav için İskanderun'dan Sakarya'ya geldiğini söyleyen Emin Taşkın 25 , 1999'daki sınavı kazandığından bu yana bir kamu kuruluşuna yerleşmek için birçok sınava girdiğini belirterek, "O yıldan beri il il dolaşarak açılan tüm sınavlara giriyorum. 5 yıl dolacağı için bu benim son şansım" diye konuştu. 
Şanlıurfa'dan gelen Adnan Toğumcu da, "İnşallah bu kez kazanırım. Başka şansım yok" diye konuştu. 
Isparta'dan geldiğini söyleyen Kasım Yaşar da duyduğu her sınava katıldığını söyleyerek, "Burada şansım iyi giderse infaz koruma memuru olacağım. Hiç aklımda olmayan bir iş ama ekmek parası için ne iş olsa yapacağım" dedi. Sakarya Adalet Komisyonu yetkilileri, mülakatı kazananların daha sonra yazılı sınava alınacağını belirtti. 


</TEXT>
</DOC>
