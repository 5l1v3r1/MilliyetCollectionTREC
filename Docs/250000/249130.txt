<DOC>
<DOCNO> 249130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas18.html </URL>
<DATE> 2004/06/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
New York'ta Türk Moda Fuarı 20-21 Temmuz'da... 
</HEADLINE>
<TEXT>

     İstanbul Tekstil ve Konfeksiyon İhracatçıları Birliği'nin İTKİB New York'ta düzenlediği Türk Moda Kumaş Fuarı'nın altıncısı 20-21 Temmuz'da yapılacak. 
     New York'un merkezi oteli Grand Hyatt'te düzenlenecek ve 2005-2006 sonbahar kış kumaş modasının tanıtılacağı fuara, bu yıl Türkiye'nin tekstil ve kumaş alanında önde gelen 49 firması katılacak. 
     Geniş bir yelpazenin sunulacağı fuara katılanlar arasında Altınyıldız, Almodo, Anteks, Bossa, Deba, Dynamo, Polaris ve Yünsa şirketleri bulunuyor. 
     Alıcıyla üretici şirketi ''yüz yüze'' getiren ''butik fuarın'' Ocak ayında yapılanı, aralarında Donna Karan, Ralph Lauren, SAKS and Tommy Hillfiger gibi markaların bulunduğu ABD ve uluslararası şirketlerden 1100 alıcıyı çekmişti. 
     New York ve çevresinden moda tasarımcısı ve moda editörlerini de bir araya getirecek fuar, 17-18 Ağustos'ta Londra'da da düzenlenecek. 
     Türkiye'deki 28 bin tekstil, konfeksiyon, halı, deri, deri giyim ve hazır giyim üreticisini şemsiyesi altında toplayan İTKİB'in organizasyonuyla düzenlenen fuarın yetkilileri, Türk tekstil sanayisinin avantajlarının, Türkiye'nin dünyanın 6. büyük pamuk üreticisi olmasından, yıllık üretim kapasitesinin 900 bin tona ulaşmasından ve ülkenin dünya pazarlarına yakınlığından kaynaklandığına dikkat çekiyorlar. 
     Türkiye'nin ayrıca İsrail, Romanya, Macaristan, Çek Cumhuriyeti, Slovakya, Bulgaristan, Polonya gibi ülkelerle serbest ticaret anlaşmaları bulunuyor. 
     Türkiye'nin geçen yılki hazır giyim ihracatı 6 milyar 630 milyon dolar, tekstil ihracatı da 3 milyar 910 milyon dolar tutarındaydı. 
     Türkiye'nin bu alanlarda dünya ticaretindeki payı, konfeksiyonda yüzde 3,4, tekstilde de yüzde 2,7. 
     
</TEXT>
</DOC>
