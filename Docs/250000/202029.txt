<DOC>
<DOCNO> 202029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo04.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum İlk yarıda uyuyakaldık 
</HEADLINE>
<TEXT>

     Fenerbahçe Teknik Direktörü Christoph Daum, Denizlispor'u 2-0 yendikleri maçın ilk yarısında takımının adeta uyuduğunu söyledi. 
     Daum, maç sonrasında düzenlediği basın toplantısında, daha önceki birçok maçta olduğu gibi yine ikinci yarıdaki performansla kazandıklarını kaydederek, ''Gördüğünüz gibi takımım ikinci yarıda daha fazlasını vererek sonuca gitti. İlk yarıda uyuyakaldığımızı söyleyebiliriz. Rakibimiz oyunun başında 1-2 gol şansından yararlanamadı. Devre arasından sonra da oyuncularımın maça bakışı değişince takımın diğer bir yüzünü gördük. Bizim için önemli bir maçta önemli 3 puan oldu'' şeklinde konuştu. 
     Alman çalıştırıcı, Rebrov ile ilgili sezon başında yaptığı değerlendirmeler konusundaki bir soruya da şu yanıtı verdi 
     ''Rebrov ile uzun dönem birlikte çalışıyoruz. Pes etmeden devam etti. Bu süre içinde neler beklediğimi algıladı. Bu noktaya çalışarak geldi. Bu nedenle tebrik etmek lazım. Sezon başındaki sözlerim 4 ay önceki Rebrov ile ilgiliydi.'' Daum, kaleci Volkan'ın maç içinde 3 pozisyonda çok iyi olduğunu, ancak bazı pozisyonlarda da çıkmaması gerekirken, çıktığını kaydetti. 
     Alman teknik adam, bu tip hataları Türk kalecilerinin çok sık yaptığını, bu konu üzerinde çalışmaları gerektiğini ifade etti. 
     Daum'un bu sözleri üzerine bir gazetecinin Beşiktaş maçının ardından ''Cordoba bizim kalemizde olsaydı 4-0 kazanırdık'' şeklindeki açıklamalarını hatırlatıp, ''Cordoba'nın bugün yediği golü gördünüz mü '' şeklindeki soruyu da şu şekilde yanıtladı 
     ''Bir kaleciyi sadece bir maçla değerlendirmek çok yanlış. Yarım sezon izlemek lazım. Cordoba bana göre uluslararası kaliteye sahip bir kalecidir. Oliver Kahn da zaman zaman kötü goller yiyor, ama dünyanın en iyi kalecileri arasında. O sözleri dediğim gün herkes benden manşet bekliyordu. O kadar ciddi anlamda bir söz değildi.'' 
     
     ÜMİT ÖZAT ''ŞAMPİYON FENERBAHÇE'' 
     Bu arada Fenerbahçe Kaptanı Ümit Özat, takım soyunma odasına girdikten sonra odadan çıkarak, taraftarlarıyla birlikte ''Şampiyon Fenerbahçe'' tezarühatlarına katıldı. 
     Ümit, maçtan sonra yaptığı açıklamada, gol attırdığı için çok mutlu olduğunu ifade ederek, ''Gol atmaktansa, gol attırmak beni daha mutlu ediyor. Ben hocamın verdiği her görevi yaparım. İyi profesyonelim. Doğru ve dürüst çalışıyorum. İki maçımızı kazanıp devre arasına moralli girmek istiyoruz'' dedi. 
     Fenerbahçe Kulübü Asbaşkanı Mahmut Uslu ise Denizlispor'un İstanbul'a kazanmak için geldiğini, ancak çok agresif mücadele ettiğini söyledi. 
     
</TEXT>
</DOC>
