<DOC>
<DOCNO> 220574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur24.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"8 Mart Kadınlar Günü" Şişli'de düzenlenen mitingle kutlandı... 
</HEADLINE>
<TEXT>

     Dünya Kadınlar Günü, Şişli Abide-i Hürriyet Meydanı'nda 8 Mart Kadın Platformu tarafından düzenlenen mitingle kutlandı. 
     ''Evde, sokakta, gözaltında, savaşta tecavüze, dayağa, tacize, namus cinayetine karşı kadınlar örgütleniyor'' başlıklı miting için sabah saatlerinde Perpa önünde toplanmaya başlayan kadınlar, oluşturulan kortejlerle, sloganlar atarak miting alanına girdiler. 
     Burada yapılan ortak açıklamada, 8 Mart Dünya Kadınlar Günü'ne artan namus cinayetlerinin acısının ağırlığıyla girildiği belirtildi. 
     Açıklamada, namus cinayeti işleyenlerin müebbet ve ağır hapis cezalarına çarptırılmaları istendi. 
     Kadınların, savaşların, tacizin ve tecavüzün hedefi haline geldiği belirtilen açıklamada, şiddetin savaşlarda meşru kabul edildiği ve savaş suçu sayılmadığına işaret edildi. 
     Tecavüzün Irak'ta ''ağır silah'' olduğunun ifade edildiği kaydedilen açıklamada, Ortadoğu ve dünya barışı için Arap, Türk ve Kürt kadınlar dayanışmaya çağırıldı. 
     Artan işsizliğin kadın emeğine ödenen ücreti düşürdüğü kaydedilen açıklamada, ekonomik krizler nedeniyle sosyal güvencenin erkeklerin ayrıcalığı haline geldiği vurgulandı. 
     Açıklamada, yerel seçimlere 21 gün kaldığı belirtilerek, erkek politikacıların bu dönemde kadını hatırladıkları, ancak kadınlık rollerini pekiştiren vaadlerde bulundukları dile getirildi. 
     Ortak bildirinin Kürtçe olarak da okunmasının ardından, yöresel türküler söyleyen 2 sanatçı da, alanda bulunan kadınlara mini birer konser verdi. 
     ''Kimsenin namusu olmayacağız'', ''Dayağa, tacize, tecavüze hayır'' sloganlarının atıldığı mitingde, bazı grupların bölücü örgüt elebaşı ve cezaevinde bulunan eski DEP milletvekili Leyla Zana lehine sloganlar attıkları duyuldu. 
     Kadınların halaylar çektiği mitinge, aralarında kadın örgütleri ve bazı siyasi partilerin kadın kolları üyelerinin de bulunduğu yaklaşık 24 sivil toplum kuruluşu katıldı. 
     Mitinge katılanlar, polisin yoğun önlemleri altında olaysız dağıldı. 
     
</TEXT>
</DOC>
