<DOC>
<DOCNO> 220909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/gunes.html </URL>
<DATE> 2004/03/09/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Bingöl'de AKP değil SHP adayı iddialı 
</HEADLINE>
<TEXT>

   Bingöl'de dört parti yarışıyor. SHP, AKP, DYP ve SP. Ama biraz daha eşelendiğinde yarışın AKP ile SHP arasında olduğu anlaşılıyor. SHP adayı Selahattin Kaya hayli iddialı 
   
      Üç gündür bölgeyi geziyoruz. Urfa, Mardin, Adıyaman, Maraş ve Malatya'nın ardından nihayet Bingöl'e ulaştık. İlk gelişimiz değil Bingöl'e. Tam on yıl önce de buraya gelmiş ve buranın yoksulluğunu, dışlanmışlığını gözlemiştik. O zamandan bu yana ne değişmiş diye sorulursa, "koca bir hiç" denilebilir. Hatta Bingöl'de deprem sonrası bu katmerlenmiş. 
   Devlet, depremden sonra baraka biçiminde konutlar yapmış. Konutların bazıları 38.5 milyara mal olmuş. Kimisi ise 29 milyara. Toplu Konut İdaresi'nin yaptırdığı konutların daha pahalıya mal olması halkta tepki uyandırıyor. 35.000 nüfuslu Bingöl'e 10 bin baraka yapılması nedeniyle de tepkiler var. Ancak henüz tamamlanan konut sayısı 7 bin civarında. 
   
   Zazalar çoğunluk 
   Bingöl'de iş yok. Herhangi bir yatırım da yok. Köylerde hayvancılık dışında doğru dürüst bir ekonomik faaliyet görünmüyor. Çiftçiliğe gelince... Köylünün arazisinin büyük kısmının kadastro görmemiş olması mülkiyet kargaşası yaratıyor. Köylerin h l sadece yüzde 8'i asfaltlanmış halde. Oysa bu ülkemizde ortalama bundan 4 kat daha fazla. 
   Bingöl Zaza kökenli yurttaşlarımızın çoğunlukta olduğu bir il. İnsanlar hayli canlı. Böylesi bir toplumsal yapıda siyasetin veya seçimlerin hizmet yarışı veya politika farklılıkları üzerine yapılanacağı sanılabilir. Ama doğru değil. CHP İl Başkanı Mustafa Kurban, "Bingöl halkı hizmete oy vermiyor. Aşirete, şıha, ağaya ya da güce oy veriyor" diyor. Öteden beri etkili kişiler oyları toplu olarak yönlendirmiş. Ayetullah Karaca isimli bir öğrenci yanımıza yaklaşıyor. Meslek yüksekokulunda okuyan bu genç "okul istiyoruz" diyor. Okulu sular altında kalmış. 500 öğrenci öğrenim göremez hale gelmiş. Aslında Bingöl'de 80 ilkokul kapalı durumda. Kız öğrenciler ise hiç eğitilmiyormuş. Taşımalı eğitim de bir türlü başlatılamıyormuş. Türlü nedenlerle. Ancak terörün de temelinde eğitimsizlik yatmıyor mu 
   
   AKP'nin oyu artar 
   Bingöl'de kimine göre dört parti yarışıyor. SHP, AKP, DYP ve SP. Ama biraz daha eşelendiğinde yarışın AKP ile SHP arasında olduğu anlaşılıyor. SHP adayı Selahattin Kaya'nın kökeninde DEHAP'lılık yok. Bingöl'de daha önce belediye başkanlığı yapmış. Ve Kaya hayli iddialı. Oysa mevcut belediye başkanı DEHAP'lı. Bu tasfiye DEHAP'lı seçmen üzerinde bir miktar kırgınlık yaratmış. AKP adayı Hacı Ketenalp ise iktidar olanakları ile iddiasını sürdürüyor. Yapılan toplu konutlardan ve bölge milletvekillerinin desteğiyle Kaya'ya ciddi bir rakip olmaya çalışıyor. 
   Bingöl'de son seçimlerde AKP çok oy almış. Bunun artacağı düşünülüyor. Ancak diğer partiler de ayakta durmaya çalışıyor. Ama partiler yarışırken farklı hiçbir şey söylemiyorlar. Bölgedeki fakirlik karşısında sosyal politikalar üretilmeyince, halk umutsuzluğunu dinci ve ayrımcı akımlarla doldurmuş. Bingöl'den Diyarbakır'a geçiyoruz. Karamsar olarak. 
   
      
   
   
</TEXT>
</DOC>
