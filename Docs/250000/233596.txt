<DOC>
<DOCNO> 233596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur18.html </URL>
<DATE> 2004/04/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yargıtay'dan futbol magandalarına kötü haber... 
</HEADLINE>
<TEXT>

     Asker uğurlama, düğün, maç galibiyetlerinde sevinçlerini silahlarına sarılarak gösteren sokak magandalarına Yargıtay'dan kötü haber. Yargıtay, Türk Milli Futbol Takımı'nın galibiyetini havaya ateş açarak kutlayan sanığın beraat kararını bozarak, 2 yıldan az olmamak üzere cezalandırılmasını öngördü. 
     Türk Milli Futbol Takımı'nın yabancı bir takımla yaptığı maçı kazanması üzerine, Tuzla ilçesi Aydıntepe mahallesinde gece 23 45 sıralarında 7.65 mm çapındaki ruhsatsız tabanca ile ulu orta 6 el ateş eden genç, Tuzla Asliye Ceza Mahkemesi'nde yargılandı. 
     Mahkeme, gencin ateş etme suçundan beraatine karar verirken, ruhsatsız silah taşıması nedeniyle para cezasına mahkum etti. Yerel mahkemenin beraat kararını görüşen Yargıtay 8. Ceza Dairesi, gencin mahkumiyetini öngörerek, beraat kararını bozdu. Yerel mahkemenin beraat kararında direnmesi üzerine, konu Yargıtay Ceza Genel Kurulu'nun gündemine geldi. 
     Yargıtay Ceza Genel Kurulu, gencin maç galibiyeti nedeniyle ateş etmesine rağmen, eylemin korku, kaygı ve panik yaratabilecek nitelikte olduğuna dikkat çekti. Genel Kurul, bu nedenle, sanığın Türk Ceza Yasası'nın "Korku, kaygı veya panik yaratabilecek biçimde her ne amaç ve nedenle olursa olsun, meskun bir yerde veya çevresinde silahla ateş etme" suçunu düzenleyen 264. Maddesinin 7. Fıkrası uyarınca cezalandırılmasını öngörerek, beraat kararını oy çokluğu bozdu. 
     Türk Ceza Yasası'nın bu maddesi sanığın 2 yıldan aşağı olmamak üzere hapis, beş bin liradan az olmamak üzere para cezası ile cezalandırılmasını hükmediyor. Yargıtay Ceza Genel Kurulu'nun bu kararına karşı oy kullanan bir üye ise yerel mahkemenin direnme gerekçesini haklı bulduğunu belirtti. Yerel Mahkeme, direnme gerekçesinde, Türk Ceza Yasası'nın 264 7 maddesinin 12 Eylül 1980 öncesinde Türkiye'de yaşanan yoğun anarşik olayların meydana gelmesi nedeniyle eklendiğini belirtti. Yerel mahkeme, gencin korku ve panik yaratma kastı taşımadığına dikkat çekerek, beraatine karar verdiğini kaydetti. 
     
</TEXT>
</DOC>
