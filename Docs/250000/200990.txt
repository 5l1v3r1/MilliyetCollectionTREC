<DOC>
<DOCNO> 200990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur64.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Çakan "Attığım her imzanın arkasındayım" 
</HEADLINE>
<TEXT>

     Eski Enerji ve Tabii Kaynaklar Bakanı Zeki Çakan, bakanlığı dönemindeki her icraatın ve imzanın arkasında olduğunu söyledi. 
     Zeki Çakan, Ak Parti ve CHP milletvekillerince hakkında verilen soruşturma önergesinin TBMM Genel Kurulu'nda görüşülmesi sırasında yaptığı konuşmada, ''Ben buraya savunma yapmaya değil, bilgi vermeye geldim. Attığım her imzanın ve yaptığım her icraatın arkasındayım'' dedi. 
     Çakan, bakanlığı döneminde Rusya'dan alınan doğalgaz miktarında sağlanan 17 milyar 500 milyon metreküp doğalgaz tasarrufunun maddi değerinin 2 milyar 300 milyon dolar olduğunu belirtti. Zeki Çakan, İran'dan yapılan doğalgaz alımında yapılan fiyat ve miktar iyileştirmeleri ile de 563 milyon dolar kazanç sağlandığını söyledi. 2001 ve 2002 yıllarında daha önceki yıllarda olduğu gibi bir tek kuruş, ''Al ya da öde'' cezası ödenmediğini ve karşı tarafa hiçbir taviz verilmeden ülkeye toplam 2 milyar 863 milyon dolar kazanç sağlandığını ifade eden Çakan, ''Bu iyileştirme çalışmaları sonucunda gerçekleştirilen indirim, Türkiye tarafı olarak gaz alımına başladığımız 1987 yılından bu yana yapılan ilk ve tek indirimdir.'' dedi. 
     Gerek duyulmadığı için bakanlığı döneminde Yap-İşlet-Devret, İşletme Hakkı Devri ve Mobil Santral gibi enerji ihalesi yapılmadığını ve bir tek uluslararası doğalgaz alım anlaşmasının gerçekleştirilmediğini hatırlatan Çakan, ''Yapılmayan ihaleler ve sağladığım kazanımlarla ilgili mi benim hakkımda soruşturma açılacak Bu tür bir yaklaşım vicdanlara sığar mı '' diye konuştu. 
     Soruşturma önergesinde, bakanlığı dönemindeki DSİ'deki keşif artışlarının da yer aldığını belirten Çakan, 50 yıllık DSİ Genel Müdürlüğü'nün kuruluşundan bugüne kadar yapılan işlerde, hemen hemen her bakan döneminde bu artışın verildiğini söyledi. DSİ'nin yaptığı işlerin yüzde 90'ından fazlasının keşif artışı aldığını kaydeden Çakan, ''Hatta Yolsuzlukları Araştırma Komisyonu üyesi olan ve hakkımda verilen soruşturma önergesinde imzası bulunan bir milletvekilinin, milletvekili olmadan önceki şirketinin DSİ'ne yaptığı beş işte yüzde 99 ila yüzde 421 arasında keşif artışı yapıldığı devletin belgeleri arasındadır'' dedi. 
     Ak Parti ve CHP sıralarından ''Açıkla o milletvekilini'' seslerinin yükselmesinin ardından bu kişinin CHP Şanlıurfa Milletvekili ve Genel Saymanı Mahmut Yıldız olduğunu açıklayan Çakan, ''Bakın burada bu ismi bir suçlama olarak söylemiyorum. Bu artışların yapılması doğaldır. Ancak doğal olmayan ve bu milletvekilinin yapılan işlemi bilmesine karşın bu önergede imzasının bulunmasıdır''dedi. 
     Çakan, sözlerini şöyle tamamladı 
     ''Attığım her imzanın arkasındayım, yaptığım her icraatın yanındayım. Bürokratın doğru yaptığı her işin dün de yanındaydım, bugün de yanındayım. Yanlış yaptığı her işin de dün de karşısındaydım bugün de karşısındayım. 
     Boş kasa alındığı iddia edilen görevimi teslim ettiğim 18 Kasım 2002 tarihinde Enerji ve Tabii Kaynaklar Bakanı sayın Hilmi Güler'e 1 katrilyon 755 trilyon 7 milyar nakit bankalarda para bırakılmıştır.'' 
     
</TEXT>
</DOC>
