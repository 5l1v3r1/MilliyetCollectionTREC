<DOC>
<DOCNO> 249754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur44.html </URL>
<DATE> 2004/06/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Atatürk Havaalanı'nda panik .. 
</HEADLINE>
<TEXT>

     Türkiye'ye avcılık amacıyla geldiği öğrenilen İspanyol turistin, ülkesine dönmek üzere geldiği Atatürk Havalimanı'nda yanındaki av tüfeğini yanlışlıkla ateşlemesi, paniğe yol açtı. 
     Havalimanı Dış Hatlar Terminali'ne gelen İspanyol Canzalo Felix, eşyasını güvenlik kontrol noktasına bıraktı. Çantalarından birinde silah olduğu görülen Felix, güvenlik görevlilerince polis memurlarına yönlendirildi. 
     Polis memurlarının çantadaki uzun namlulu, dürbünlü av tüfeğiyle ilgili tutanak hazırlaması sırasında Felix'in, görevli memura çantadaki 3 merminin dışında 2 merminin de tüfekte olduğunu söylediği, polis memurunun da mermilerin çıkarılmasını istediği belirtildi. 
     Zemine koyduğu tüfekteki mermileri çıkarmaya çalışan Felix'in silahı yanlışlıkla ateşlemesi sonucu, Dış Hatlar Terminali'nde panik yaşandı. 
     Yerden gitmesi nedeniyle herhangi bir yaralanmaya neden olmayan kurşun, yakındaki güvenlik kontrol cihazının metal ayağına girdi. 
     Gözlem altına alınan Felix'in Türkiye'ye avcılık amacıyla geldiği, Çevre ve Orman Bakanlığı'ndan bu amaçla izin aldığı ve silahının ruhsatlı olduğu öğrenildi. 
     Yetkililer, yasal prosedüre göre, polis memurunun silahla ilgili tutanak hazırlamasının ardından, İspanyol turistin seyahat edeceği havayolu şirketine durumun bildirilerek tüfeğin kargo bölümüne konulması gerektiğini belirttiler. 
     Olayla ilgili soruşturmanın sürdürüldüğü kaydedildi. 
     
</TEXT>
</DOC>
