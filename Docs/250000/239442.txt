<DOC>
<DOCNO> 239442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo39.html </URL>
<DATE> 2004/05/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Süreyya Ayhan Kop, Almanya'ya gidiyor... 
</HEADLINE>
<TEXT>

     Avrupa Şampiyonu ve dünya ikincisi milli atlet Süreyya Ayhan Kop, eşi ve antrenörü Yücel Kop ile kamp çalışmaları için Almanya'ya gidecek. 
     Münih kentinde 16-21 Mayıs tarihleri arasında Atina Yaz Olimpiyat Oyunları'na hazırlık çalışmalarını sürdürecek olan Kop çifti, 21 Mayıs Cuma günü yurda dönecek. 
     Öte yandan hazırlıklarını Rusya'da sürdüren milli atletlerden Ebru Kavaklıoğlu, antrenörü Anatoly Bickov'un da bu ülkeye gitmesiyle 17 Haziran Perşembe gününe dek çalışmalarını Mandovi kentinde sürdürecek. 
     
     MARATONCULAR, OLİMPİYAT VİZESİ İÇİN AVUSTURYA'DA 
     Öte yandan Atina Olimpiyat Oyunları elemeleri niteliği taşıyan Uluslararası Viyana Maratonu'da 16 Mayıs Cumartesi günü Avusturya'nın başkenti Viyana'da yapılacak. 
     Bu yarışmada Türkiye'yi, antrenör Nikolay Radianov'un hazırladığı Serap Aktaş, Ahmet Yavuz ve Satılmış Atmaca'dan oluşan milli takım temsil edecek. 
     3 Türk atleti, 14 Mayıs Cuma günü Avusturya'ya gidecek. 
     
</TEXT>
</DOC>
