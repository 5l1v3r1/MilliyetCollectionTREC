<DOC>
<DOCNO> 203687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun35.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat UBP ile koalisyon uzak olasılık 
</HEADLINE>
<TEXT>

     KKTC ve Güney Kıbrıs'taki bazı siyasi partilerin yetkilileri, Güney Kıbrıs'taki Slovakya Büyükelçisi Jan Varso'nun girişimiyle düzenlenen toplantı kapsamında, ara bölgedeki Ledra Palace Otel'de bir araya geldi. 
     Büyükelçi Varso, toplantıdan sonra yaptığı açıklamada, bir sonraki toplantının 28 Ocak Çarşamba günü yapılacağını belirtti. 
     Katılımcıların Kıbrıs sorununun çözümüyle ilgili fikir alışverişinde bulunduklarını kaydeden Varso, ''bu bağlamda 1 Mayıs'a kadar olan sürecin, Avrupa Birliği'ne birleşik bir Kıbrıs'ın katılması açısından önemli olduğunun toplantıda vurgulandığını'' söyledi. 
     
     TALAT'IN AÇIKLAMASI 
     Cumhuriyetçi Türk Partisi CTP Genel Başkanı Mehmet Ali Talat da, toplantının ardından yaptığı açıklamada, Kıbrıslı Türklerin çoğunluğunun çözümden yana olduğunu söyledi. Talat, ''Annan Planı'nın müzakere edilerek, bu temelde varılacak bir anlaşma sonrasında Avrupa Birliği'ne birleşik Kıbrıs olarak girmekten yana olduklarını'' belirtti. 
     Seçimlerden sonra girilen çıkmazın nasıl aşılacağı sorusuna, ''hükümeti büyük olasılıkla CTP'nin kuracağı'' karşılığını veren Talat, Cumhurbaşkanı Rauf Denktaş'ın görevi kendisine vereceğini tahmin ettiğini belirtti. 
     
     ''UBP İLE KOALİSYON UZAK OLASILIK'' 
     UBP Genel Başkanı ve Başbakan Derviş Eroğlu ile koalisyon kurma olasılığına ilişkin bir soru üzerine de Talat, bunun ''çok uzak bir olasılık'' olduğunu söyledi ve Eroğlu'nun ''Çözümsüzlük çözümdür mantalitesiyle kendisini çözümden soyutladığını'' iddia etti. 
     Aynı açıklamaların Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş için de geçerli olduğunu ifade eden Talat, ancak Serdar Denktaş'ın her zaman için Annan Planı'nın müzakere edilmesine olumlu baktığını kaydetti. Türkiye'nin Annan Planı'na karşı olmadığını kaydeden Talat, Ankara'nın birçok kez planın görüşülebileceğini ve üzerinde değişiklik yapılabileceğini belirttiğini ifade etti. 
     ''Türkiye'nin yaptığı çalışmaların tamamen yeni bir plan üzerinde olmadığını'' belirten Talat, Türkiye'nin Annan Planı'na dayalı öneriler hazırladığını söyledi. 
     
</TEXT>
</DOC>
