<DOC>
<DOCNO> 248565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/ekonomi/aeko.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar'dan atamalı tahsilat, Yeşil Şehir devlete geçecek 
</HEADLINE>
<TEXT>


TMSF, gelecek hafta 1.4 milyar dolarlık ödeme protokolü imzalayacağı Cavit Çağlar'ın şirketlerine atamalar yapacak. Yeşil Şehir projesindeki bin 500 konut devlete geçecek 

NEDİM ŞENER 

Sahibi oldukları bankaların içlerini boşaltan gruplarla geri ödeme protokolleri yapan Tasarruf Mevduatı Sigorta Fonu TMSF gelecek hafta Cavit Çağlar'la imza için masaya oturuyor. Sahibi olduğu Interbank'ın içini boşalttığı gerekçesiyle bankacılık yapma yetkisi 1999 yılında elinden alınan Devlet eski Bakanı Cavit Çağlar'ın bir süredir TMSF ile yaptığı görüşmeler anlaşmayla sonuçlandı. 
TMSF Başkanı Ahmet Ertürk, el konduğu dönemde içi 1.1 milyar dolar boşaltılmış olan Interbank'dan doğan borcun geri ödenmesi için faiz ve vade konusunda sonuca ulaşıldığını belirtti Interbank'ın diğer Fon bankalarına borçlarıyla birlikte toplam zararı 1.4 milyar dolar . TMSF bundan önce yaptığı anlaşmalarda faizi Libor artı 0.5 ile Libor artı 4.5 arasında tespit ederken, vadeyi de 5.5 ile 15 yıl arasında belirlemişti. 
Ertürk, Çağlar Grubu'yla yapılan anlaşmanın tutarının 1.4 milyar doları bulacağını belirtirken, vade ve faizi hakkında bilgi vermedi. Ertürk, anlaşmada daha önce uygulanmamış bir yöntemin hayata geçeceğini belirtti. Buna göre Çağlar Grubu'na ait şirketlere anlaşma süresince görev yapmak üzere TMSF tarafından atamalar yapılacak. Böylece tahsilatın güvenliği sağlanacak. Ertürk, şirket yönetimine atama yapılırken, nakit parasal bir desteğin söz konusu olmayacağını söyledi. 
Edinilen bilgiye göre Çağlar'a ait olan ve bin 500 konutun bulunduğu Yeşil Şehir Projesi de geri ödeme planı çerçevesinde TMSF'ye geçecek. Halen inşaat halinde olan Yeşil Şehir ise TMSF tarafından Toplu Konut İdaresi'ne TOKİ devredilecek. TOKİ halen kaba inşaat halinde olan projeyi tamamlayarak zaman içinde satacak. 

Hayyam Garipoğlu sırada 
TMSF'ye geçen bir başka banka olan Sümerbank'ın eski sahibi Hayyam Garipoğlu'nun da anlaşmayı tamamlamak üzere olduğu bildirildi. Garipoğlu ile anlaşmanın da en geç gelecek ay imzalanması bekleniyor. 
TMSF'nin tahsilatta en fazla zorlandığı isimlerin ise Yurtbank'ın eski sahibi Ali Balkaner, Bank Ekspres'in sahibi Korkmaz Yiğit, Toprakbank'ın eski sahibi Halis Toprak ile hemen hemen hiçbir varlığı bulunmayan Egebank'ın sahibi Murat Demirel olduğu belirtiliyor. Yetkililer, Toprakbank'ın sahibi Halis Toprak ile birkaç kez görüşüldüğünü ancak son zamanlarda diyaloğun kesildiğini belirttiler. 

Yeşil Şehir'e daha önce 700 milyon dolar istemişti Cavit Çağlar'ın sahibi olduğu Interbank'a kullandığı usulsüz krediler nedeniyle ortaya çıkan 1.1 milyar dolar zarar nedeniyle 7 Ocak 1999 tarihinde el konulmuştu. 
Bu tarihten sonra banka yönetimine Kadir Günay atanırken, Çağlar Grubu'ndan tahsilat için geniş bir haciz çalışması başlatıldı. 
Interbank'ın avukatlığını yapan Selim Sarıibrahimoğlu, yaptırdığı bilirkişi incelemesiyle Yeşil Şehir için 375 milyon dolar değer biçtirdi. 
Çağlar'ın geri ödeme teklifi içinde bulunan Yeşil Şehir için arazileri ile birlikte 700 milyon dolara yakın değer tespiti yapıldı. Ancak o dönemdeki banka ve BDDK yönetimi rakamı fazla bularak teklifi kabul etmedi. 
Projenin temeli 1997 yılında dönemin Cumhurbaşkanı Süleyman Demirel tarafından atılmıştı. Tarım arazisine yapıldığı için Yeşil Şehir'in inşaatının durdurulması için mahkeme kararı alınmış, Cumhurbaşkanı'nın da hukuki olarak tartışmalı olan bir projenin temelini atması tartışmaya neden olmuştu. Toplam 15 bin konut olarak planlanan Yeşil Şehir'de halen tamamlanmamış halde bin 500 konut bulunuyor. 


</TEXT>
</DOC>
