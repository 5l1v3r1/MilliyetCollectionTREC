<DOC>
<DOCNO> 238297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/spor/axspo02.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük hesaplaşma 
</HEADLINE>
<TEXT>


Devlet Bakanı Mehmet Ali Şahin, şike, teşvik primi ve kurul kararlarına yapılan müdahaleler nedeniyle kulüp başkanlarını Ankara'da topladı. Zirvede sert tartışmalar yaşandı, Haluk Ulusoy ağır eleştiriler aldı 

CEMAL ERSEN 


Susun talimatı 
BAŞBAKAN Yardımcısı ve Devlet Bakanı Mehmet Ali Şahin'den, Süper Lig kulüp başkanlarına "susun" talimatı geldi. Türk futbolu şike, teşvik primi ve bağımsız kurulların kararlarına yapılan müdahaleler ile sarsılırken dün Ankara'da biraraya gelen başkanlar ortak bir deklarasyon imzaladı ve "Teşvik primi üçüncü şahıslar tarafından veriliyorsa haksızdır, şike gibi ahlaken yanlıştır" ifadeleri kullanıldı. 

Yıldırım yüklendi 
YAKLAŞIK 3 saat süren toplantıda ilginç diyaloglar da yaşandı. Fenerbahçe Başkanı Aziz Yıldırım, "Ben kimsenin ardından konuşmam. Haluk Ulusoy'a iki dönemdir oy vermedik. Disiplin ve tahkim kurullarında doğru işler yapılmıyor. Gazeteler son günlerde çarşaf çarşaf yazıyor. Değerlendirmeyi kamuoyuna bırakıyorum" dedi. Bunun üzerine Ulusoy'dan, "Ben bir aydır disiplin kurulu başkanıyla konuşmadım" yanıtı geldi. 

Cavcav ile atıştı 
YILDIRIM, telefon görüşmesinde yönetim kurulu üyesi Hüsnü Hayali'nin adının geçtiğini hatırlatınca Bakan Şahin, Ulusoy'a dönerek, "Aziz bey iddia ediyor. Bunu soruşturun ve bana bilgi verin" ifadelerini kullandı. Gençlerbirliği Başkanı İlhan Cavcav ise "Ulusoy federasyonunun süresi doldu. İşler her geçen gün kötüye gidiyor" deyince Ulusoy, "Benim dolduysa senin çoktan dolmuştur. Sen 69 yaşındasın" karşılığını verdi. 

'Mücadeleyi bırakmam' 
ULUSOY, genel kurulun yeni yasadan sonra da yapılabileceğini belirterek, "Adayım. Karşıma aday da çıksa mücadeleyi bırakmam. Kongre ne zaman olursa olsun" dedi. Toplantı sonrası bir açıklama yapan Bakan M.Ali Şahin, "Herkes sorumlu davranacak, eğer varsa içimizdeki kötü niyetliler dışlanacak. Amaca ulaşmak için her yol mübahtır anlayışı terk edilecek. Kurullar da kararlarını isabetli almalı" dedi. 

Toraman da gün sayıyor 

YUSUF KOBAL 

İndirim yaptılar 
SARI - Lacivertliler, Gençlerbirliği'nin genç yıldızı Serkan Balcı'dan sonra Gaziantepsporlu İbrahim Toraman'ın da transferini büyük ölçüde bitirdi. Celal Doğan'ın genç oyuncuda indirime gitmesiyle iki kulübün el sıkıştığı ve İkinci Başkan Nihat Özdemir'in birkaç gün içinde detaylar konusunda masaya oturacağı belirtildi. 

Prso'ya veto 
MİLLİ Takım formasını da giyen İbrahim'in de Fenerbahçe'ye gelmeye sıcak baktığı ve Sarı - Lacivertli kulüple anlaştığı öğrenildi. Bu arada Beşiktaş'ın da transfer gündeminde bulunan Hırvat oyuncu Prso'yu, Teknik Direktör Daum'un bir süredir takip ettirdiği ancak yönetime olumsuz rapor vererek Monacolu oyuncuyu istemediğini bildirdiği ileri sürüldü. 

FENERBAHÇE GÜNLÜĞÜ 
Yıldızlara kart uyarısı 
TEKNİK Direktör Daum, üçer sarı kartı bulunan Hooijdonk ve Nobre'den Denizlispor maçında dikkatli olmalarını istedi. Ligin Malatyaspor karşılaşmasıyla biteceğini hatırlatan Alman hoca, "Cezalı duruma düşmenizi istemiyorum. Gelecek hafta size daha çok iş düşebilir" dedi. 

'Gürsoy karıştırmış' 
İKİNCİ Başkan Nihat Özdemir, Galatasaray İkinci Başkanı Ergun Gürsoy hakkında herhangi bir beyanat vermediğini, Gürsoy'un kendisi hakkındaki sözlerine şaşırdığını belirtti. Gürsoy'u telefonla aradığını söyleyen Özdemir, "Ben ne televizyonda, ne de yazılı basında kendisi hakkında hiçbir eleştiride bulunmadım. Sanırım başkasıyla karıştırdı" dedi. 

Petkov kiralanacak 
YABANCI kontenjanı nedeniyle ligin ikinci yarısında çoğu maçta tribüne çıkmak zorunda kalan Petkov'un yeni sezonda kiralanacağı öğrenildi. Sarı - Lacivertli yönetimin iki yıllık sözleşmesi bulunan ancak Daum tarafından kadroda düşünülmeyen Bulgar oyuncuyu takasta kullanabileceği de belirtildi. 

Solda kriz var 

FENERBAHÇE bu sezon savunmasının sol kanadına bir türlü kalıcı çözüm bulamazken, Denizlispor maçı öncesi Daum yine sıkıntıya düştü. Fatih'in sakatlığı nedeniyle forma giyemeyecek olması Alman hocayı düşündürürken, savunmanın soluna monte ettiği Ali Güneş'i sağ tarafa almayı planlayan Daum, büyük olasılıkla Ümit'i bu bölgeye çekecek. Bu arada Sarı - Lacivertliler bugün Denizli'ye gidecek. 


</TEXT>
</DOC>
