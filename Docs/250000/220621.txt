<DOC>
<DOCNO> 220621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/siyaset/siy03.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar 'hayır'da ısrar ediyor 
</HEADLINE>
<TEXT>

   Rum kesiminde yapılan üç yeni kamuouyu araştırmasıyla, Rumların Kıbrıs'ta Türklerle Annan Planı temelinde bir uzlaşmayı benimsemedikleri ortaya çıktı 
   YORGO KIRBAKİ Atina 

   
   Rum kesiminde dün açıklanan üç yeni kamuouyu araştırması, Kıbrıs'ta müzakereler başlamadan önce Annan Planı'na "hayır" deme eğiliminde olan Rumların bu düşüncelerinde ısrarlı olduklarını, üstelik çözüm sürecine son derece şüpheli baktıklarını ortaya koydu. 
   İntercollege kamuoyu araştırmalar şirketinin anketine göre, bugün referandum yapılsa Rumların yüzde 54.3'ü "hayır" ve sadece yüzde 11'i "evet" diyecekti. Kararsızların oranı yüzde 34.6. Aynı araştırmaya göre, Rumların yüzde 65.8'i, Annan Planı'nın Kıbrıslı Türkler ve Türkiye'nin işine yaradığına inanıyor. 
   Planın iki toplumun da yararına olduğuna inananların oranı yüzde 8.6, "Plan Rum tarafının çıkarına" diyenler sadece yüzde 0.8. 
   
   Çözüm 1 Mayıs'tan sonra olsun 
   1 Mayıs'a kadar çözümün gerekli olduğuna inananlar yüzde 6.9, Rumların AB üyeliğinden sonra çözüm arzuladıklarını söyleyenler de yüzde 47.6 olarak belirlendi. Rumların sadece yüzde 12.4'ü Kıbrıs Türk yönetimi altında yaşabileceğini söyledi. Yüzde 77.8 ise yaşamak istemiyor. 
   Türkiye'den Ada'ya gelen Türklerin geri dönmelerini isteyenler yüzde 89. Dönüşümlü başkana ise Rumların yüzde 72.7'si karşı. 
   AC Nielsen araştırma şirketinin anketine göre de, bugün referandum yapılsaydı, Rumların yüzde 53'ü "hayır", yüzde 19'u ise "evet" diyecekti. Kararsızlar yüzde 28. Referandumda, Annan Planı'na onay verilmesi için gereken tabanın, yüzde 50 artı 1 oy yerine, yüzde 60'ın üzerinde olmasını isteyenler yüzde 61. Rumların yüzde 82'si Papadopulos'un müzakerelerdeki tutumundan memnun. 
   RAI Consultancy kamuoyu araştırma şirketinin anketinde ise, "hayır" oranı yüzde 62, "evet" oranı ise yüzde 24 çıktı. Rumların yüzde 63'ü müzakerelerden çözüm çıkmayacağına inanıyor. 
   Aynı ankette, 1 Mayıs'tan sonra çözüm olasılıklarının daha iyi olacağına inananlar yüzde 35, inanmayanlar da yüzde 48 olarak gösterildi. 
   
   
   
</TEXT>
</DOC>
