<DOC>
<DOCNO> 249706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo22.html </URL>
<DATE> 2004/06/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Del Bosque Yabancı oyuncu transferinde aceleci değiliz... 
</HEADLINE>
<TEXT>

     Beşiktaş'ın yeni teknik direktörü İspanyol Vicente Del Bosque, yabancı oyuncu transferi için yönetime bazı isimler verdiğini, ancak bu konuda aceleci olmadıklarını bildirdi. 
     Vicente Del Bosque, Beşiktaş Kulübü'nün resmi internet sitesine yaptığı açıklamada, bugün başlayacak yeni sezon hazırlıklarının İstanbul ayağında, öncelikle oyuncularını her açıdan tanımak ve kapasiteleri hakkında bilgi sahibi olmak istediğini, bir karara varabilmesi durumunda, Avusturya kampına daha az oyuncuyla gidebileceklerini kaydetti. 
     Yabancı oyuncu transferi konusunda da yönetime, belirli pozisyonlar için bazı isimler verdiğini anlatan İspanyol teknik adam, ''Bundan sonrası yönetimimize kalmış bir iş. Ama yabancı transferinde aceleci değiliz'' dedi. 
     Avrupa Şampiyonası finallerinde, İspanya'nın gruptan çıkamayarak elenmesi konusunda da görüşlerini belirten Del Bosque, ''İspanya, her zaman çok çalışmasına karşın, hiçbir zaman birinci takım olmayı başaramadı. Bu şampiyonada da kötü oynamadı. Biraz da şanssız olduğunu söyleyebilirim'' değerlendirmesinde bulundu. 
     
     TAYFUR HAVUTÇU ''HEDEFLERİMİZ BÜYÜK'' 
     Beşiktaş'ta gelecek sezon oyuncu-menajer olarak görev yapacak Tayfur Havutçu da internet sitesine yaptığı açıklamada, teknik direktör Del Bosque'yi, ''Babacan, ancak disipline çok önem veren bir teknik'' adam olarak ifade etti. 
     Çok iyi bir teknik adam ve çok iyi bir kadroyla yeni sezona başlayacaklarını belirten Havutçu, ''Hedeflerimiz büyük. İnşallah sezon sonunda tüm hedeflerimize ulaşırız. Beşiktaş'ı elbirliğiyle layık olduğu yere getireceğiz'' dedi. 
     
</TEXT>
</DOC>
