<DOC>
<DOCNO> 201212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur07.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası kurul, Cuma günü toplanacak... 
</HEADLINE>
<TEXT>

     Üniversitelerarası Kurul ÜAK , Yükseköğretim Yasa Taslağı'yla ilgili bugüne kadar yapılan çalışmaları değerlendirmek üzere 12 Aralık Cuma günü toplanacak. 
     Üniversitelerarası Kurul Başkanı ve Yıldız Teknik Üniversitesi Rektörü Prof. Dr. Ayhan Alkış, A.A muhabirine yaptığı açıklamada, Yükseköğretim Yasa Taslağı'yla ilgili oluşturulan komisyonların çalışmalarını sürdürdüğünü kaydetti. 
     ÜAK'ın cuma günü gerçekleştireceği toplantıda taslağın rektörlerin bilgisine sunulacağını ve tartışılacağını ifade eden Alkış, ''Taslakta henüz netleşmiş bir şey yok. Sürekli düzeltilen ve çıkarılan maddeler oluyor'' dedi. 
     Üniversiteye giriş sisteminin de ele alındığını belirten Alkış, ''Üniversiteye giriş sistemini düzenlemeye çalışıyoruz. Yeni fikirler, görüşler geliyor. Bunlar da daha fikir düzeyinde. Üniversitelerarası Kurul'da tartışacağız, ondan sonra netlik kazanacak'' diye konuştu. 
     Prof. Dr. Alkış, ÜAK toplantısına YÖK Başkanı Prof. Dr. Erdoğan Teziç'in de katılacağını ve görüşlerini alacaklarını kaydederek, ''Sonuçta uygulayacak olan onlar'' ifadesini kullandı. 
     Ankara Üniversitesi'nde gerçekleştirilecek ÜAK toplantısına, üniversitelerin rektörleri ve ÜAK temsilcileri katılacak. 
     
</TEXT>
</DOC>
