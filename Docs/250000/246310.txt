<DOC>
<DOCNO> 246310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur26.html </URL>
<DATE> 2004/06/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hava sıcaklıkları 10 Haziran'dan sonra mevsim normallerini aşacak 
</HEADLINE>
<TEXT>

     Türkiye yağmurun etkisinden kurtulamadı ancak kapıda Afrika sıcakları var. Halen 22-24 derece olan hava sıcaklıklarının 10 Haziran'dan sonra Afrika üzerinden gelmesi beklenen sıcak hava dalgasıyla birlikte 5-7 derecelik artışla mevsim normallerinin üzerinde 28-31 derece olacağının tahmin edildiği bildirildi. 
     Nem oranının ise yüzde 50-80 arasında olması bu yüzden sıcaklığın daha da yüksek hissedilmesi bekleniyor. 
     İstanbul Büyükşehir Belediyesi Afet Koordinasyon Merkezi AKOM , 10 Haziran'dan sonra hava sıcaklıklarının mevsim normallerinin üzerine çıkacağını belirterek, orman yangınlarına karşı piknikçileri uyardı. 
     AKOM'dan yapılan yazılı açıklamada, ''24 Haziran'a kadar mevsimlik yağışlar hariç önemli bir meteorolojik hadise beklenmediği, 22-24 derece olan hava sıcaklıklarının 10 Haziran'dan sonra Afrika üzerinden gelmesi beklenen sıcak hava dalgasıyla birlikte 5-7 derecelik artışla mevsim normallerinin üzerinde 28-31 derece olacağının tahmin edildiği'' bildirildi. 
     Nem oranının ise yüzde 50-80 arasında olmasının beklendiği anlatılan açıklamada, şöyle denildi 
     ''Hava sıcaklığının ve nem oranının artması, orman yangını riskini de beraberinde getiriyor. Hafta sonu ormanlık alanda piknik yapacak vatandaşlar, İstanbul Valiliği'nin izin verdiği bölgelerde piknik yapsınlar. Ormanlık alanlarda ateş yakmasınlar.'' AKOM'un İtfaiye Daire Başkanlığı ve Orman Bölge Müdürlüğü ile birlikte orman yangınlarına karşı tedbirlerini artırdığı, İstanbul Büyükşehir Belediyesi Park ve Bahçeler Müdürlüğü, Yol Bakım ve Onarım Müdürlüğü ile İşletmeler Müdürlüğü ekiplerinin de araç ve gereçleriyle destek vereceği belirtilen açıklamada, gerekli durumlarda İSKİ'den su tankeri ve diğer şirketlerden iş makinelerinin hazır bekletileceği kaydedildi. 
     
</TEXT>
</DOC>
