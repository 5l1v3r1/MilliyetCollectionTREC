<DOC>
<DOCNO> 200008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko24.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Enflasyon muhasebesindeki tereddütleri anlamıyorum 
</HEADLINE>
<TEXT>

     Maliye Bakanı Kemal Unakıtan, enflasyon Muhasebesi tasarısının, Plan ve Bütçe Komisyonu'nda Çarşamba günü görüşmesini beklediklerini söyledi. 
     Unakıtan, TBMM'de gazetecilerin Enflasyon muhasebesine ilişkin sorularını yanıtladı. 
     Unakıtan bu konunun bir an önce çıkmasını istediklerini vurgularken, daha önceden 1 Ocak 2004 tarihinde yürürlüğe girmesi yönünde açıklama yapıldığını, öyle olsun diye çalışmalara devam ettiklerini kaydetti. 
     Kemal Unakıtan, ''ama buna karşın özel sektörden aykırı talep gelmesini de anlayamıyorum. Tereddütler varsa gideririz'' diye konuştu. 
     Gelirler Genel Müdürlüğü uzmanlarının işadamlarından gelen tereddütleri not aldıklarını ifade eden Unakıtan, bu konudaki toplantıların Çarşamba gününe kadar süreceğini kaydetti. 
     Konuyla ilgili tebliğlerin yıl başına kadar yetişip, yetişmeyeceğine ilişkin bir soruya karşılık Unakıtan ''yetişir'' yanıtını verdi. 
     
     ''ÇARŞAMBA'YA KADAR BİR MUTABAKAT SAĞLANIR'' 

     Kanunun yürürlük tarihinin ertelenmesi yönünde işadamlarından talep gelip gelmediğine yönelik bir başka soru üzerine de Bakan Unakıtan, şunları söyledi 
     ''Bize iletilmiş talep şöyle oldu. 31 Aralık'tan ziyade bazı problemler olabileceğini söylediler. O problemlerin giderilebilmesi için bazı tedbirlerin alınması gerekiyor. Onlarda da bir mutabakat sağladık. Türkiye Odalar Birliği ile dün akşam bununla ilgili bir toplantımız oldu. Toplantılar teknik düzeyde devam edecek. Çarşamba gününe kadar bir mutabakat sağlanmış olur. Şu anda bir değişiklik olmayacağı gibi ama gelişmeler ne olur bilemiyorum.'' Daha önceden hükümetlerin enflasyon muhasebesinin çıkması yönünde sözler verdiğini hatırlatan Unakıtan, şöyle devam etti 
     ''Piyasalar bununla rahat edecek. Yıllardan beridir hep dile getirildi, bir türlü yapılamadı. Bunun hükümete devlete bir faturası var. Fakat herşeye rağmen hükümet olarak fiktif kazançtan artık vergi alınmasın... Adaletli ve çağdaş bir vergi sistemini oturtabilmek için biz buna hükümet olarak karar verdik. Bu piyasaların istediği bir şeydi, yatırımcıların istediği bir durumdu, yabancı yatırımcıların istediği bir durumdu, onu getirdik. Bundan dolayı memnun olmaları gerekir. Sırf bu teknik şeyden dolayı uzatmayı istemelerini ben pek anlayamadım.'' Yürürlük tarihinin 2000'den başlatılması yönünde işadamlarının taleplerinin olduğunun hatırlatılması üzerine Unakıtan, ''çok daha öncesini istiyorlar'' yanıtını verdi. 
     Unakıtan, işadamlarının diğer taleplerine ilişkin bir başka soru üzerine, ''zaten biz şunu da düşünüyoruz, teknik yönden kendilerini yetiştiremeyeceklerinden bahsediyorlar. Fakat biz ilk elden alınan peşin vergiler var. Bazı dilimlerinde onları uygulamayacağız. Hazırlansın diye bunun 2004 yılında genel olarak uygulanmasını arzu ediyoruz'' dedi. 
     
</TEXT>
</DOC>
