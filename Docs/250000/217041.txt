<DOC>
<DOCNO> 217041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/ekonomi/eko05.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftlikten altı yarış atı çıktı 
</HEADLINE>
<TEXT>

   
   GP Genel Başkanı Cem Uzan ve kardeşi Hakan Uzan'a ait Pamukova'daki çiftlikte incelemelerini sürdüren yetkililer, altı adet yarış atı buldu. Uzan Grubu'na ait 219 şirkete, TMSF tarafından el konulmasının ardından aile fertlerinin kaldığı evlerde arama yapan İstanbul Emniyet Müdürlüğü Mali Şube ve TMSF ekipleri, önceki gün baskın düzenledikleri Bakacak Köyü'ndeki çiftlik evinde incelemelerine dün de devam etti. Mali Şube'ye bağlı 12 ve TMSF'de görevli 7 kişi olmak üzere toplam 19 kişiden oluşan ekip, 1500 dönümlük arazide incelemede bulundu. Arazinin yaklaşık bir metre karla kaplı olmasından dolayı Uzan Grubu'na ait Hummer marka ciple dolaşan yetkililer çiftlikte altı adet yarış atı buldu. Mali şube ve TMSF yetkilileri, önceki akşam iki Hummer ve bir Mercedes cip, iki kar motoru, çok sayıda şarap, viski ve çikolataya el koymuştu. Karla kaplı çiftlik yolu iş makinelerince açılırken, Hakan Uzan'a ait villada iki kasa da bulundu. Anahtarları bulunamayan kasalar için oksijen kaynağı ve tüp getirildi. Çiftlik personeli gazetecilere, "Tavukları bile tek tek sayıyorlar" dedi. 
   
</TEXT>
</DOC>
