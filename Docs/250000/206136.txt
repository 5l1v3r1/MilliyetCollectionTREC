<DOC>
<DOCNO> 206136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/siyaset/siy03.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bana haksızlık ediyorlar' 
</HEADLINE>
<TEXT>

   Cumhuriyeti ve laikliği eleştiren ifadeleriyle tepki toplayan Başbakanlık Müsteşarı Dinçer, "Beynimin arkasında hiçbir şey yok" diyerek kendini savundu 
      ANKARA Milliyet 

   
   Sivas'ta sekiz yıl önce bir konferansta verdiği tebliğde kullandığı ifadeler nedeniyle büyük tepki gören Başbakanlık Müsteşarı Prof. Dr. Ömer Dinçer, istifası için baskılar artınca kendisine haksızlık yapıldığını söyledi. Dinçer, Başbakanlık muhabirleriyle kahvaltılı sohbet toplantısında, yazdığı makaleyle ilgili tepkilere ilişkin konuşmak istemediğini belirtti, ancak daha sonra "Bunu tekrar cevap verme gibi bir konuya sokmak istemiyorum. Sonra iş uzayacak. Biraz haksızlığa uğradım. Zamanla telafi olacak" dedi. 
   
   O da gazetecilere sataştı 
   Dinçer, "Cumhuriyet ve laikliğe karşı olduğunuz eleştirileri geldi" hatırlatması üzerine de "Yazıyı bütün olarak değerlendirdiğinizde böyle bir anlamı çıkartıyor musunuz " yanıtını verdi. "Sizce Cumhuriyet ve laiklik neyi ifade ediyor " sorusunu ise önce duymazlıktan gelen Dinçer, sonra şunları söyledi "Cumhuriyet döneminde doğan birinin cumhuriyete karşı olması için aklını peynir ekmekle yemiş olması lazım. Beni tanıdınız. Beynimin arkasında bir şey olmadığını görmüş olmanız lazım. Eğer bunun aksini düşünüyorsanız sizin gazeteciliğinizi tartışmak gerekir." 
   
   'Niye istifa edeyim ki ' 
   Dinçer, Başbakan Recep Tayyip Erdoğan'a istifa teklifinde bulunup bulunmadığının sorulması üzerine de şöyle konuştu "Hayır, niye edeyim İşler dışarıdan göründüğü gibi gitmiyor. Bildiğim konularla ilgili bir alanda hizmet etmek istiyorum. Bence ülkenin geleceğiyle ilgili sorunlarımız varsa tartışmalıyız. Kamu yönetiminde yapılanma bu ülkenin ciddi sorunlarındandır. Bunu ufak tefek şeylere heba etmemeliyiz. Mevcut tartışılan yöntemimizin çok sağlıklı olmadığını düşünüyorum." Dinçer, devletin hangi kurallarının değişeceğine ilişkin bir soruyu yanıtlarken de, "Kamu yönetimi temel kanunu, nelerin değiştirilmesi gerektiğini açıklıkla ortaya koyuyor. Bunun dışındakiler değişmez" diye konuştu. 
   
   
</TEXT>
</DOC>
