<DOC>
<DOCNO> 242555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/aspo.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür çocuklar 0-1 
</HEADLINE>
<TEXT>


Ay-Yıldızlı ekibimiz dün tutuk bir oyun sergilemesine rağmen Nihat'ın muhteşem füzesiyle sonuca gitti. Ersun Yanal yönetiminde iyi bir çizgi yakalayan Türkiye, Dostluk ve Özgürlük Kupası'nın da sahibi oldu 


İki maç daha yapacaklar 
A Milli Futbol Takımımız, Avustralya ile Melbourne'de yaptığı ikinci maçı da kazanarak Dostluk ve Özgürlük Kupası'nın sahibi oldu. Cuma günü Sydney'de güzel bir oyundan sonra 3-1 yendiği rakibi önünde bu kez vasatı aşamayan ve savunmasında çok açık veren Ay - Yıldızlı ekibimizi galibiyete 45. dakikada Nihat'ın muhteşem frikik golü taşıdı. Türkiye, 2 Haziran Çarşamba günü Seul World Stadı'nda, 4 Haziran Cuma günü ise Daegu'da Güney Kore ile iki hazırlık maçı daha oynayacak. 

Maçın karnesi 
MEHMET DEMİRCAN 

HAKEMLER Derek Rugg Yeni Zelanda , Matthew Cream, Jim Ouliaris Avustralya 
AVUSTRALYA Kalac 5 - Colosimo 5 Noth Dk.78 4 , Vidmar 5 , Laybutt 5 - Lazaridis 4 , Emerton 5 Elzich Dk. 78 4 , Grella 5 , Skoko 5 , Bresciano 5 Chipperfield Dk. 85 - Vieri 5 Sterjovski Dk.63 4 , Zdrillic 4 Milicic Dk.63 4 
YEDEKLER Galekovic, Kisnorbo, Madaschi 
TÜRKİYE Rüştü 6 Volkan Dk.46 6 - Serkan 6 , Bülent 6 , İbrahim Toraman 5 Tolga Dk. 76 4 - Okan 5 Fatih Dk. 46 4 , Serhat 4 , Ümit Özat 5 Koray Dk. 65 5 , Tuncay 5 Murat H. Dk. 46 5 , İbrahim Üzülmez 5 Deniz Dk. 46 5 - Nihat 6 , Hakan Şükür 5 
YEDEKLER Ömer, Emre, Hasan Şaş, Zafer, Mehmet Y., Ali Güneş, Ali Tandoğan 
GOL Nihat Dk.45 

Nihat'a büyük övgü 
AVUSTRALYA'DA sonradan oyuna giren Chipperfield maçtan sonra ilginç bir açıklama yaptı. Nihat'ın golü hakkında yorum isteyen bir gazeteciye, Avustralyalı oyuncu, "Bence şut değil bir mermi attı. Bir futbolcu topa nasıl böyle vurur, nasıl böyle güzel bir gol atar Kendisini tebrik ediyorum" yanıtını verdi. 

Tribünler dolmadı 
KARŞILAŞMAYA ilgi beklendiği gibi olmadı. 55 bin kişilik Telstra Dome Stadı'na sadece biletli 20 bin seyircinin gelmesi organizatörleri hayal kırıklığına uğrattı. Biletlerin çok pahalı olmasının tribünlerin boş kalmasında büyük rol oynadığı belirtildi. Bu arada rugby maçları için kullanılan zeminin bozukluğu da oyuncuları bir hayli zor durumda bıraktı. 

'Kazanmayı biliyoruz' 
TEKNİK Direktör Ersun Yanal, karşılaşma sonrası yaptığı açıklamada, özel veya resmi maç ayrımı yapmadıklarını, her rakibi yenmek için oynadıklarını söyledi. Yanal, "Takım bir olursa kazanmayı biliyor. Onları kutluyorum. Aldığımız bu sembol kupa ilerisi açısından bizim için önemli. İki maçta da Hakan ve Bülent'i 90 dakika oynatmamın nedeni gayretleri ve gençlere örnek olmalarıdır" dedi. Avustralya Teknik Direktörü Frank Farina ise "İlk maça oranla daha fazla pozisyon bulduk ama değerlendiremedik. Türkiye'ye saygı duyuyorum" yorumunu yaptı. 




</TEXT>
</DOC>
