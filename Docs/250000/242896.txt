<DOC>
<DOCNO> 242896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun18.html </URL>
<DATE> 2004/05/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ve Rumlar, KKTC'ye kimlik kartıyla geçiyor... 
</HEADLINE>
<TEXT>

     Güney Kıbrıs'ta yaşayan Rumların kimlik kartlarıyla KKTC'ye geçebilmesine yönelik uygulama bugün yürürlüğe girdi. 
     Tatil için Güney Kıbrıs'a gelen Avrupa Birliği AB vatandaşları ve Rumların KKTC'ye kimlik kartlarıyla geçmesine imkan veren uygulamanın dün başlamasının ardından, bugün de Güney Kıbrıs'ta yaşayan Rumlar, kimlik kartlarıyla KKTC'ye geçmeye başladı. 
     AB ülkeleri dışındaki ülkelerin vatandaşlarının KKTC'ye geçişleri ise yine pasaportla olabilecek. 
     Bakanlar Kurulu kararları uyarınca, KKTC'ye kimlik kartlarıyla geçme olanağına kavuşan Rumlar, sabah saatlerinden itibaren kimlik kartlarıyla geçiş hakkını kullanmaya başladı. Ancak Rumların KKTC'ye geçişinde herhangi bir yoğunluk olmadı. 
     KKTC Bakanlar Kurulu'nun aldığı karar gereği, Güney Kıbrıs ile KKTC arasındaki geçişler, 23 Nisan 2003'te serbest bırakılmıştı. KKTC vatandaşları kimlik kartları veya pasaportlarıyla, Rumlar ise pasaportlarıyla geçiş yapıyordu. Rumlar da bugünden itibaren kimlik kartları veya pasaportlarıyla geçiş yapabilecek. 
     Geçişler, yine Ledra Palace, Metehan, Beyarmudu ve Akyar sınır kapılarından olacak. Ledra Palace Sınır Kapısı yalnız yaya geçişinde kullanılırken, diğer üç kapıdan yayan veya araçlı geçişler yapılıyor. 
     
</TEXT>
</DOC>
