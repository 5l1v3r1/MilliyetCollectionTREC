<DOC>
<DOCNO> 211677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun20.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Öyle görünüyor ki top Rum tarafının sahasına geçiyor" 
</HEADLINE>
<TEXT>

     KKTC Başbakanı Mehmet Ali Talat, Başbakan Recep Tayyip Erdoğan ile ABD Başkanı George Bush arasında bugün yapılacak görüşmenin, ''hedefleri itibariyle çok yararlı olacağını'' söyledi. 
     KKTC Bakanlar Kurulu, Başbakan Talat başkanlığında toplandı. Toplantıda, Talat ile Dışişleri Bakanı ve Başbakan Yardımcısı Serdar Denktaş tarafından Ankara'da yapılan temaslar hakkında bilgi verilecek, bakanlıklarla ilgili rutin ve günlük önergeler ele alınacak ve bürokrat atamaları prensip olarak görüşülecek. 
     Başbakan Talat, toplantıya girerken, gazetecilerin, Başbakan Recep Tayyip Erdoğan ile ABD Başkanı George Bush arasında bugün yapılacak görüşmeyle ilgili beklentisini sorması üzerine, ''Görüşme, hedefleri itibariyle çok yararlı olacak'' dedi. 
     Erdoğan-Bush görüşmesine yönelik Türkiye'nin Kıbrıs konusuyla ilgili hazırlıklarını bildiğini belirten Talat, ''görüşmeleri başlatma ve Mayıs'a kadar sonuç almanın Türk tarafının hedefi olduğunu, Erdoğan'ın bu hedefi bugünkü görüşmede de ileriye götüreceğini'' bildirdi. Talat, ''Erdoğan'ın, bütün sorunlarda olduğu gibi çözüm konusunda da süper güç olan ABD'nin yardımını isteyeceğini'' ifade etti ve ''Sayın Erdoğan'ın bu çabası umarız sonuç verici olur'' dedi. 
     
     ''TOP RUM TARAFININ SAHASINA GEÇİYOR'' 
     Başbakan Talat, ''Belki de Rumlara da baskı yapılması istenecek. Sizce, Rumlar üzerine düşeni yapıyor mu '' sorusunu şöyle yanıtladı 
     ''Şu anda öyle görünüyor ki, top öbür sahaya geçiyor, Rum tarafının sahasına geçiyor. Henüz geçmiş değil, ama geçiyor gibi görünüyor. Henüz kesin sonuç alınmış değil, o konuyla ilgili olarak. Biraz daha, bana göre sabra ihtiyaç var. Çünkü taraflar daha bütün kozlarını kullanmadılar. Onların kullanılması söz konusu. O yüzden birazcık daha sabır diyorum, ki önümüzü görebilelim.'' Talat, ''1 Mayıs'a kadar çözüm olacağına inanıyor musunuz '' sorusu üzerine ise, ''1 Mayıs'a kadar sağlanacak bir çözümün Kıbrıs Türkünün haklarını koruyan en iyi çözüm olacağını'' belirterek, ''İnanmak başka bir şey, onun için çalışmak lazım. Ama ben inanıyorum ayrıca'' diye konuştu. 
     
</TEXT>
</DOC>
