<DOC>
<DOCNO> 207934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo21.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına Antalya'yı vurdu, Fenerbahçe günü otelde geçirdi 
</HEADLINE>
<TEXT>

     Birinci Süper Lig'in ikinci yarı hazırlıklarını Antalya'da yaptığı çalışmalarla sürdüren Fenerbahçe, kampın 5. gününde kötü hava koşullarına takıldı. 
     Yağmur ve şiddetli rüzgar nedeniyle sabah kamp yapılan Limra Oteli'nin konferans salonunda çalışan futbolcular, öğleden sonra ise otel içindeki spor salonunda çalışıp havuza girdi ve masaj yaptırdı. Sakatlığı bulunan futbolcuların ise tedavilerinin sürdüğü bildirildi. 
     Kaleciler Volkan, Recep ve Melih, kötü hava koşullarına karşın antrenör Eike Immel'in yönetiminde bir süre sahada antrenman yaptı. Sakatlığı bulunan futbolculardan Servet de, bireysel futbolcu antrenörü Gunnar Gerisch yönetiminde sahada koştu. 
     Hava koşullarının bu geceden sonra düzeleceği biçiminde bilgi alan sarı-lacivertli takımın teknik direktörü Christoph Daum, yarın da aynı koşulların sürmesi halinde, durum değerlendirmesi yaparak kampın gidişatına karar verecek. 
     
</TEXT>
</DOC>
