<DOC>
<DOCNO> 230401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko07.html </URL>
<DATE> 2004/04/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mazot satarak işe başlamıştı, 2 yıldır Bolu vergi rekortmeni 
</HEADLINE>
<TEXT>

     Bolulu İşadamı Yılmaz Becikoğlu, tenekeyle mazot satarak başladığı iş hayatını, 2 yıldır kentte vergi rekortmeni olarak sürdürüyor. 
     Yılmaz Becikoğlu, 2003 yılında devlete 226 milyar lira vergi ödeyerek rekortmen olduğunu ancak, bugünlere kolay gelmediğini ifade ederek, şöyle konuştu 
     ''Ailem ve ben 1935 yılında Trabzon'dan Bolu'ya geldik. Babam iki evliydi. Annemden olan 7 kardeşim ve babamın eski eşinden olan 7 kardeşim vardı. Kardeşlerimden 4 kız ve 3 erkek kardeşim hayatta. Uzun yıllar ailem ve ben zor günler yaşadık. Babam ailesini geçindirmek için 10 yıl çobanlık yaptı.'' Maddi imkansızlıklar yüzünden ilkokuldan sonra eğitimine devam edemediğini anlatan Becikoğlu, iş hayatına babasının açtığı bir hanı kardeşleriyle işleterek başladığını anlatarak, ''Bir kış mevsiminde babam yolda kalan bir petrolcüye yardım etti. Petrolcü bu yardım nedeniyle babama teneke ile petrol satmasını teklif etti. Ben ve kardeşlerim dört yıl boyunca yoldan geçen araçlara tenekelerle mazot taşıyarak sattık. Bu süre sonunda pompa ile petrol satmaya başladık'' diye konuştu. 
     İşadamı Yılmaz Becikoğlu, yokluğu, fakirliği ve varlığı çok iyi bildiğini anlatarak, şunları söyledi 
     ''Bugün kurduğum şirketlerde 5 bin kişi çalışıyor. 12 kasım depreminden sonra kurduğum 13 bin metre karelik alana sahip alışveriş merkezi kentin en büyük alışveriş merkezi. Devletime yıllardır vergi ödüyorum. İki yıldır Bolu'da vergi rekortmeni oluyorum. Devletten para kaçırarak haram para yemedim. İş hayatına başladıktan sonra iki defa kalp krizi geçirdim. Trilyonlarca para kaçırıp vergi ödemeyen işadamlarından vergilerini ödemelerini beklerdim. Ama şu an vergi listesinde adları dahi yok.'' 
     
     BOLUSPOR'DA ALTIN YILLAR 
     1988-1992 yılları arasında Boluspor Başkanlığı yaptığını belirten Becikoğlu, ''Boluspor birinci ligde mücadele ederken ligde 16 takım bulunmaktaydı. 16 takım arasında 5 takım ligden düşecekti. Buna rağmen Boluspor'u ligden düşürmedik. Boluspor her zaman kendine bir hedef belirliyordu. Bu hedefe ulaşmak için herkes bir yumruk oluyor, başarıyı yakalamak için çalışıyorduk. Bugün Boluspor'da bu bütünlüğü göremiyorum'' diye konuştu. 
     Becikoğlu, spor yapmayı ve spor karşılaşmalarını seyretmeyi çok sevdiğini belirterek, ''Boluspor takımının maçlarını kaçırmamak için iş toplantılarına katılmıyordum. Bolusporlu oyuncuların daha rahat bir antrenman yapabilmesi için Bolu'nun Karaçayır Mahallesine Becikoğlu Tesisleri'ni yaptırdım'' dedi. 
     
</TEXT>
</DOC>
