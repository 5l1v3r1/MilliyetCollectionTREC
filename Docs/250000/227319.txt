<DOC>
<DOCNO> 227319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo39.html </URL>
<DATE> 2004/03/31/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gaziantepspor'da Ankaragücü maçı hazırlıkları... 
</HEADLINE>
<TEXT>

     Farklı Beşiktaş yenilgisi ile UEFA Kupası hedefini zora sokan Gaziantepspor'da, umutlar ilerleyen haftalara bırakılırken, Ankaragücü maçı hazırlıkları da sürüyor. 
     Profesyonel Futbol Şube Sorumlusu Asım Atmaz, AA muhabirine yaptığı açıklamada, bu sezon özellikle UEFA Kupası'nda 3. tura kadar yükselme başarısını gösterdiklerini, İtalyan AS Roma takımına rövanş maçında 2-0 yenilerek kupadan elendiklerini, ancak ligde oynadıkları karşılaşmalarda özellikle üç büyüklere karşı aynı başarıyı yakalayamadıklarını kaydetti. 
     Son olarak Beşiktaş karşısında alınan farklı yenilginin moralleri bozduğunu, bu sonuçla UEFA Kupası hedefinden biraz daha uzaklaştıklarını söyleyen Atmaz, ''UEFA hedefimizi sürdürürken bu yenilgi ile umutlarımız biraz azaldı. Kalan 7 maçı kazansak bile rakiplerin puan kaybetmesini bekleyeceğiz. Önümüzdeki maçlarımızı mutlaka kayıpsız kapatmak durumundayız. Zaten hedeften uzaklaşmış durumdayız'' diye konuştu. Bu hafta kendi evlerinde ligin iyi ekiplerinden Ankaragücü'nü ağırlayacaklarını ifade eden Atmaz, sahaya mutlak galibiyet için çıkacaklarını belirtti. 
     Gaziantepspor'da yer alan futbolcuların kalitesinin aynı olduğunu, kimsenin kulüpten tek kuruş alacağı bulunmadığını kaydeden Atmaz, ''Sorunsuz bir kulübüz. Bugünlere tabii ki kolay gelinmedi. Şu anda Türkiye'de mücadele eden kulüpler içerisinde tesis, altyapı, kulüp yönetimi olarak UEFA kriterlerini karşılayan bir kulübüz. Daha da iyi olmak için sürekli çalışıyoruz'' dedi. 
     
     ''GÖREVDEYİZ'' 
     Kulüp Başkanı Celal Doğan'ın 28 Mart tarihinde yapılan mahalli yerel seçimlerde yeniden büyükşehir belediye başkanı seçilemediğini hatırlatan Atmaz, şöyle konuştu 
     ''Kulübümüzün bu günlere gelmesinde Celal Doğan'ın çok büyük emekleri vardır. Hem büyükşehir belediyesini, hem de Gaziantepspor'u başarılı şekilde idare etti. 15 yıllık görevi süresince ona çok şeyler borçluyuz. Bizler Celal Doğan'ın ekibiyiz. Şu anda yasal olarak 2005 haziran ayına kadar görevimizin başındayız. Yeni belediye başkanımız Asım Güzelbey de bizleri yakından tanır ve iyi bilir. El ele vererek kulübün başarısı için çalışacağına olan inancım tamdır. Biz görevimizin başındayız, yaşanan bu gelişmelerin takımı olumsuz yönde etkileyeceğine inanmıyorum.'' 
     
</TEXT>
</DOC>
