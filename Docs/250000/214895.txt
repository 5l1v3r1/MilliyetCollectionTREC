<DOC>
<DOCNO> 214895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/aspo.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
JAPONYA'DA MUTLU SON 
</HEADLINE>
<TEXT>

   Mansız'ı krallar gibi karşılayan hayranları dün sıkıntılı saatler yaşadı. Golcü futbolcunun sakat olduğu iddiaları kulaktan kulağa dolaştı. Kriz son dakikada atılan imzayla son buldu 
      SİNAN SANATER 

   
   İki yıllık sözleşme 
   JAPONYA'YA gittiği günden beri ülkenin en çok konuşulan ismi olan İlhan Mansız dün Kobe'de hayranlarına sıkıntılı saatler yaşattı. Yıldız futbolcu erken saatlerde yöneticilerle bir araya geldi. Kapalı kapılar ardında yapılan pazarlıklarda pürüz yaşandığı iddia edildi. Kulübün katalog çekimlerine "İmza atmadım" diyerek katılmayan İlhan'ın durumu tüm Japonya'ya yayıldı. 
   
   Panik ve dedikodu 
   VISSEL Kobeli yöneticilerin yaklaşık 1 saat boyunca İlhan'ı ikna etmeye çalıştığı öğrenildi. Tüm ısrarlara karşın öneriyi geri çeviren başarılı oyuncu, soluğu otelinde aldı ve basınla görüşmedi. Bu gelişme üzerine medya ordusu, Visselli yöneticilerin peşine düştü. Medya ve hayranları arasında yaşanan panik, "Sakat çıktı" iddialarıyla doruk noktaya tırmandı. 
   
   Son dakika müjdesi 
   JAPON gazetecilerin, "Sağlık raporunu açıklayın" ısrarına, "Daha zamanı değil" yanıtını veren yöneticiler Japonya saatiyle 23.00'de müjdeli haberi verdi. Basın Sözcüsü Rina İwamoto, "İki yıllık sözleşme imzaladık" açıklamasıyla sorunun çözüldüğünü bildirdi. Yıldız futbolcu, Türkiye'ye dönüp eşyalarını topladıktan sonra yeni takımının kampına katılacak. 
   
   Optur'dan yalanlama    BEŞİKTAŞ Kulübü Doktoru Ayhan Optur, İlhan Mansız'ın sakat olduğu yolundaki iddialara tepki gösterdi. Optur, "Futbol oynamasına engel her hangi bir sağlık sorunu yok. Eğer İlhan Mansız bize gelmiş olsa ve kontrolünü ben yapmış olsaydım, kesinlikle alınır raporu verirdim. Japonya'dan gelen haberlerin dedikodu olduğunu düşünüyorum" diye konuştu. 
   
   
</TEXT>
</DOC>
