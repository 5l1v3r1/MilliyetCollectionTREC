<DOC>
<DOCNO> 243412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/ekonomi/eko02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Isuzu'dan yeni ürün sinyali 
</HEADLINE>
<TEXT>


Türk otomotiv sektörünün istikrarlı olduğunu söyleyen Isuzu Motors Başkanı Yosh Noi Ida, Türkiye'de yeni ürün çalışması yapacaklarını söyledi 

SİBEL ERAY Tokyo 

Isuzu Başkanı Yosh Noi Ida, Türkiye'de ekonomik açıdan zaman zaman ortaya çıkan dramatik dalgalanmalara rağmen otomotiv sektörünün oldukça istikrarlı olduğunu, Türkiye'de kaliteli ve yeni ürün alanında çalışmalar yapacaklarını söyledi. Anadolu Isuzu Genel Müdürü Kamil Eser ise ürettikleri otobüsler sayesinde yeni ihracat bölgeleri oluşturduklarını belirtti. 
Türk otomotiv sektöründeki ilk Türk - Japon ortaklığı olan Anadolu Isuzu, kuruluşunun 20'nci yılında Türk bayilerle yönetimi bir araya getirdi. Bayileri kabul eden Isuzu Başkanı Yosh Noi Ida, Türkiye ekonomisinde zaman zaman ortaya çıkan 'dramatik dalgalanmalar'a rağmen otomotiv sektörünün oldukça istikrarlı olduğunu dile getirdi ve Anadolu Isuzu ile olan ortaklıklarının satış ve yönetim açısından memnuniyet verici olduğunu kaydetti. Türkiye'nin AB'ye girmesinin ortaklıkları açısından olumlu gelişmeleri de beraberinde getireceğini dile getiren Ida, bunun markanın Avrupa'ya açılması ve iş hacminin büyümesi açısından yararlı olacağını söyledi. 

'İhracat otobüsle arttı' 
Anadolu Isuzu Genel Müdürü Kamil Eser de Isuzu Motors'la ortaklıklarının devam etmesinin en önemli sebeplerinden birinin uzlaşma kültürü olduğunu belirtti. 2003 cirolarının 140 milyon dolar olduğunu söyleyen Eser, "Hedefimiz 160 milyon doları bulmak" dedi. 
Markanın Türkiye'de iyi taşındığına dikkat çeken Eser, Isuzu Motors'ta bulunmayan yolcu taşıma araçları konusunda iddialı olduklarına dikkat çekti. Özellikle Doğu Bloku ülkelerine ihracatları olduğunu söyleyen Kamil Eser, "Otobüsler sayesinde yeni ihracat bölgeleri oluşturduk" dedi. 


</TEXT>
</DOC>
