<DOC>
<DOCNO> 207506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko08.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğle yemeği servisinden yararlanan memurlar ne kadar ödeyecek 
</HEADLINE>
<TEXT>

     Maliye Bakanlığı, öğle yemeği servisinden yararlanan memurların yemek başına en az 525 bin lira ile 2 milyon 300 bin lira arasında bedel ödeyeceği açıklandı. 
     Bugünkü Resmi Gazete'de yayımlanan Bütçe Uygulama Talimatı ile 16 Ocak 2004 tarihinden geçerli olmak üzere genel bütçeli daireler, katma bütçeli idareler, KİT'ler, döner sermayeli kuruluşlar ve fonlar ile diğer kamu kurum ve kuruluşlarında uygulanacak yemek bedelleri belirlendi. 
     Buna göre, 16 Ocak 2004 ile 14 Ocak 2005 tarihleri arasında ek göstergesiz görevlerde bulunan devlet memurlarından günlük yemek bedeli olarak en az 525 bin lira alınacak. 
     Bu tutar, ek göstergesi 1.100'e kadar olan memurlar için 900 bin lira, 2.200'e kadar olan memurlar için 1 milyon 75 bin lira, 4.800'e kadar olanlar için 1 milyon 350 bin lira, 4.800 ve daha yukarı ek göstergeli görevlerde bulunanlar için de 1 milyon 900 bin lira olacak. 
     Aynı şekilde aylık brüt sözleşme ücretleri 910 milyon lira kadar olan kamu görevlileri günlük yemek ücreti karşılığı en az 650 bin lira ödemede bulunacak. Brüt sözleşme ücretleri 1 milyar 630 milyon liraya kadar olanlar günlük 1 milyon 75 bin lira, 2 milyar 350 milyon liraya kadar olanlar günlük 1 milyon 900 bin lira, 2 milyar 350 milyon liranın üzerinde olanlar ise günlük 2 milyon 300 bin lira yemek ücreti ödeyecek. 
     Kamu kuruluşları, hizmetlerin özelliği, yemek maliyetleri ve yemek servisinin farklı mahallerde daha iyi şartlarda sunulması gibi durumlarda, belirlenen miktarların üzerinde de yemek bedeli tespit edebilecek. 
     
</TEXT>
</DOC>
