<DOC>
<DOCNO> 221342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur29.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur ve kar terketmiyor 
</HEADLINE>
<TEXT>

     Hafta başından bu yana yağmurlu günler yaşayan yurdumuzda yağışlı havalar sürecek. Yağışlar iç bölgelerde kar, kıyı kesimlerde ise yağmur şeklinde olacak... 
     Hava sıcaklığı kuzey ve doğu bölgelerimizde biraz azalacak, diğer bölgelerde mevsim normallerinde seyredecek. Yetkililer, kar erimeleri ve yağışlardan oluşacak sel ve su baskınları karşısında vatandaşları uyarıyor... 
     Meteoroloji Genel Müdürlüğü'nden alınan bilgiye göre, yarına kadar Trakya ve Eskişehir-Bolu çevresi karla karışık yağmurlu, Marmara, İç Ege, Batı ve Orta Karadeniz, İç Anadolu ve Akdeniz yağmurlu olacak. Yağışların özellikle akşam saatlerinde etkili olması bekleniyor. Diğer bölgelerimiz çok bulutlu... 
     Önümüzdeki 3 günün hava raporu ise şöyle 
     
     PERŞEMBE 

     Marmara’nın doğusu ve Batı Karadeniz'in kıyısı karla karışık yağmur alırken, Orta ve Doğu Karadeniz'in kıyısı ile Doğu Akdeniz, Güneydoğu Anadolu ve Doğu Anadolu'nun güneyi yağmurlu bir gün geçirecek. Kar yağışı ise İç Anadolu'nun kuzeyi ve doğusu, Karadeniz'in iç kesimleri ve Doğu Anadolu bölgesinde etkili olacak. 
     
     CUMA 

     Güney Ege, Batı Akdeniz, Orta ve Doğu Karadeniz'in kıyısında yağmur, Kuzeydoğu Anadolu'da kar yağışı görülecek. Diğer bölgelerimiz parçalı ve az bulutlu. 
     
     CUMARTESİ 

     Marmara'nın doğusu karla karışık yağmurlu, Karadeniz'in iç kesimleri ile Doğu Anadolu'nun doğusu kar yağışlı bir gün geçirecek. Karadeniz kıyısı ile Doğu Akdeniz ise yağmurlu. Diğer bölgelerimiz parçalı bulutlu. 

     
</TEXT>
</DOC>
