<DOC>
<DOCNO> 202173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun09.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sorgusu önce direniş üzerine olacak 
</HEADLINE>
<TEXT>

     Amerikalı yetkililere göre, Irak'ta yakalanan devrik Devlet Başkanı Saddam Hüseyin'in sorgusunda, önce ülkedeki gerilla savaşıyla bağlantısı üzerinde durulacak, kendisine olası saldırılara ve direniş liderlerinin yerlerine ilişkin istihbarat bilgisi için baskı yapılacak. 
     AP ajansının haberinde, Amerikalı yetkililerin, Saddam Hüseyin'in sorgusunda ikinci unsur olarak Irak'ın kimyasal, biyolojik ve nükleer silahlar geliştirme çabaları ve hükümetinin terörizmle bağlantısına ilişkin iddialarla ilgili yanıtlanmamış sorular üzerinde durulacağını kaydettikleri bildirildi. Haberde, sorgusunda Saddam Hüseyin ile işbirliği sağlanabilmesinin bu süreci belirleyeceği belirtildi. 
     Irak'taki en üst düzey Amerikalı komutan Korgeneral Ricardo Sanchez'in, Saddam Hüseyin'i ''konuşkan ve işbirlikçi'' olarak nitelediği belirtilen haberde, diğer Amerikalı yetkililerin ise devrik liderin yakalanmasından sonra yararlı istihbarat sağladığı konusuna tereddütlü yaklaştıkları ifade edildi. 
     
     ''ZAMANA KARŞI YARIŞ'' 
     Amerikalı yetkililerin, şu anki umudun, Saddam Hüseyin'in Irak'ta ABD öncülüğündeki işgale karşı direniş ve direnişe destek olan unsurlar konusunda sağlıklı bilgi vermesi olduğunu belirttiği kaydedilen haberde, ''Bu zamana karşı bir yarış. Vereceği bilginin değeri saat farkıyla kalmayabilir ve devrik hükümetin diğer yetkilileri harekete geçebilir ya da yakalanmalarını engelleyecek diğer adımları atabilirler'' denildi. 
     Habere göre, Amerikalı yetkililer öncelikle, Saddam'ın uzun dönem sırdaşı olan, eski Devrim Komuta Konseyi Başkan Yardımcısı ve direnişe yardım ettiği düşünülen İzzet İbrahim El Duri'nin rolünü ve nerede olduğunu bilmek istiyor. 
     Saddam Hüseyin'in direniş üzerinde operasyonel kontrolü olduğuna ilişkin henüz az kanıt bulunduğunu belirten Amerikalı yetkililer, Saddam'ın saklandığı yerde herhangi bir iletişim teçhizatı, harita ya da bir gerilla komuta merkezine ilişkin başka kanıt bulunmadığını bildirdiler. 
     Haberde, istihbarat yetkililerinin de daha önceki açıklamalarında, Saddam Hüseyin'in hayatta kalıp kalmama konusunda çok kaygılı olduğunu ve sembolik bir liderden ziyade saklandığını düşündüklerini kaydettikleri belirtildi. 
     
</TEXT>
</DOC>
