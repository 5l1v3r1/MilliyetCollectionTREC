<DOC>
<DOCNO> 233277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur40.html </URL>
<DATE> 2004/04/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ege Üniversitesi Hastanesi'nde "sahte doktor" skandalı .. 
</HEADLINE>
<TEXT>

     İzmir'de ''dolandırıcılık'' iddiasıyla gözaltına alınan sanığın Ege Üniversitesi EÜ Hastanesi Acil Servisi'nde bir süredir sahte kimlikle hasta muayene ettiği öne sürüldü. Emniyette işlemleri tamamlanan sanığın tutuklandıktan sonra gerçek kimliği de ortaya çıktı. 
     AA muhabirinin aldığı bilgiye göre, polise başvuran ve kimliği açıklanmayan bir kişi, internette tanıştığı Süleyman Kerem Miçooğulları'nın kredi kartlarını ve kimliklerini çalarak, 5 milyar lira civarında parasını harcadığını ileri sürdü. Müracaatçı, kendi olanaklarıyla araştırdığı Süleyman Kerem Miçooğulları'nun ''EÜ Tıp Fakültesi Hastanesi Acil Servisi'nde doktorluk yaptığı'' bilgisini de polise verdi. 
     
     BEYAZ ÖNLÜĞÜYLE HASTANEDE YAKALANDI 
     Şikayet üzerine Asayiş Şube Müdürlüğü ekipleri, Süleyman Kerem Miçooğulları'nı beyaz önlüğü ve boynunde steteskopu ile Acil Servis Gözlem Odası'nda gözaltına aldı. 
     Sanığın gözaltına alınmak istenmesi sırasında da, hastane personeli polislere engel olmaya çalışarak, ''doktoru nereye götürüyorsunuz '' diye tepki gösterdi. 
     Polisin, ''dolandırıcılık suçlaması hakkında ifadesini alacağız'' açıklamasının ardından sanık, Asayiş Şube Müdürlüğü'ne götürüldü. 
     Yapılan incelemede, Süleyman Kerem Miçooğulları'nın doktor olmadığı, bilgisayarda düzenlediği sahte ''doktor görev kartıyla'' hastaneye rahatlıkla girip çıktığı ve zaman zaman da hasta muayene ettiği ortaya çıktı. 
     Sanığın, ifadesinde, ''bir böbrek hastalığı nedeniyle sık sık diyalize girdiğini, bu yüzden hastaneyi iyi bildiğini ve çevresine de kendini bir süredir doktor olarak tanıttığını'' anlattığı öğrenildi. 
     Sorgusunun ardından Karşıyaka Cumhuriyet Başsavcılığı'na sevk edilen Süleyman Miçooğulları, tutuklanarak cezaevine konuldu. 
     
     GERÇEK KİMLİK ORTAYA ÇIKTI 
     Sanığın tutuklanmasının ardından Emniyet Genel Müdürlüğü arşivlerinden yapılan taramada da, sanığın kullandığı ''Süleyman Kerem Miçooğulları'' kimliğinin sahte, gerçek isminin de Orhan İpek 39 olduğu ortaya çıktı. 
     Cezaevine konulan sanığın ''hırsızlıktan'' sabıkalı olduğu tespit edildi. 
     EÜ Hastanesi yetkililerinin, iddiayla ilgili İdari İnceleme başlattıkları bildirildi. 
     
</TEXT>
</DOC>
