<DOC>
<DOCNO> 224465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun63.html </URL>
<DATE> 2004/03/22/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Hamas'ın siyasi lideri Halid Meşal'dan intikam yemini 
</HEADLINE>
<TEXT>

     Hamas'ın siyasi lideri Halid Meşal, ruhani lider Şeyh Ahmed Yasin'in İsrail tarafından öldürülmesinin öcünü almak için direniş ateşini körükleyeceklerini söyledi. 
     Lübnan'dan telefonla AP'ye açıklama yapan Meşal, Şeyh Yasin'in öldürülmesinin tarihi ve insani bir suç olduğunu söyleyerek, ''Eğer İsrail Başbakanı Ariel Şaron, Şeyh Yasin'in öldürülmesinin Hamas ve Filistinlilerin iradesini kıracağını düşünüyorsa yanılıyor'' dedi. 
     Meşal, başkaldırı ve direnişi yeni aşamalara taşıyacaklarını belirterek, Şaron'un nasıl aptalca bir suç işlediğini anlayacağını kaydetti. 
     Filistinli tüm grupları İsrail'e karşı savaşta saflarını birleştirmeye çağıran Meşal, ''Yasin'in katledilmesi ve namuslu kanının, daha fazla birlik, direnç ve Filistinlilerin haklarının elde edilmesi aşamasının odağını oluşturmasından emin olduklarını'' ifade etti. 
     Meşal, Araplar ve Arap liderlerinin Yasin'in öldürülmesini doğrudan kendilerine yapılmış bir hareket olarak düşünmeleri gerektiğini belirterek, bu hafta Tunus'ta, Filistin ve onun düşmanına karşı tarihsel sorumluluğunu yansıtacak bir gündemi kabul etmek için liderlerin toplanmalarını önerdi. 
     
</TEXT>
</DOC>
