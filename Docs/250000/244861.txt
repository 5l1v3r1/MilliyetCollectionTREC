<DOC>
<DOCNO> 244861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/guncel/agun.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şoför Irak'ta esir 
</HEADLINE>
<TEXT>


Irak'taki ABD askerlerine malzeme taşıyan biri Türk, biri Mısırlı 2 kamyon şoförünü kaçıran silahlı grup, "Hükümetler ABD işgalini kınasın, yoksa ikisini de öldürürüz" tehdidi savurdu 

DIŞ HABERLER SERVİSİ 

Kuveyt'ten Irak'taki ABD askerlerine malzeme taşıyan bir Türk'le Mısırlı bir kamyon şoförü kaçırıldı. Şoförleri rehin alan silahlı grup, Türk ve Mısır hükümetlerine Irak'ın işgalini kınama çağrısı yaparak aksi halde rehinelerin öldürüleceği tehdidini savurdu. 
El Arabiye ve El Cezire televizyonları, dün kaçırılan şoförlerin görüntülerini yayımladı. 5 maskeli ve silahlı adamın önünde yere oturmuş şekilde görülen Bülent Yanık ile Mısırlı Victor Tevfik Jerges, pasaportlarını göstererek kendilerini tanıttı. Hatay'ın Reyhanlı ilçesi nüfusuna kayıtlı olduğunu belirten Yanık 36 , ABD ordusu için mal taşıdığını anlattı. Mısırlı rehine de Kuveyt'ten Irak'a gıda maddeleri taşıdığını savundu. 
Silahlı gruptan bir kişi de elindeki bildiriyi okuyarak "Cihat kardeşlerimiz, ABD ordusuna malzeme sağlayan 2 şoförü esir almıştır. Onlara şeriat yasalarına göre muamelede bulunacağız" dedi. 

Yine Sünni üçgeni 
Silahlı grup ayrıca, Sünni üçgenindeki Ramadi'de oldukları tahmin edilen rehinelerin Türk ve Mısır hükümetlerinin Irak'taki ABD varlığını kınamadığı takdirde şeriat yasalarına göre yargılanacağını açıkladı. Associated Press haber ajansının da ele geçirdiği video kasette, şoförlere zarar verilmediği, Yanık ve Jerges'in yere kurulan bir sofrada silahlı kişilerle birlikte yemek yediği görüldü. 
Kaçırılan şoför Yanık'ın 36 eşi Süreyya Yanık, "Zor durumdayız, devlet büyüklerimizin yakın ilgisini bekliyoruz" dedi. Süreyya Yanık, 4 çocuğu bulunduğunu, eşinin 8 ay önce çalışmak için Kuveyt'e gittiğini ve Irak'a mal taşıdığını belirtti. 
Süreyya Yanık, devletten yardım beklediklerini söylerken, konuyla ilgili ilk açıklama, Dışişleri Bakanı Abdullah Gül'den geldi. 

Gül Girişim başlattık 
Dışişleri Bakanı Gül, Bülent Yanık'ın kurtarılabilmesi için her türlü girişimin yapıldığını söyledi. Gül, Yanık'ı kaçıranların "Irak'taki Amerikan varlığını kınaması" talebinin sorulması üzerine de Türkiye'nin görüşlerini daha önce açıkladığını, Irak'tan kaosa sebep vermeyecek şekilde yabancı askerlerin çıkması gerektiğini dile getirdiklerini kaydetti. 


</TEXT>
</DOC>
