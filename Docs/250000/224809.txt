<DOC>
<DOCNO> 224809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko28.html </URL>
<DATE> 2004/03/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bakan Ergezen Karadeniz sahil yolunu 2005'te tamamlayacağız 
</HEADLINE>
<TEXT>

     Bayındırlık ve İskan Bakanı Zeki Ergezen, Karadeniz Sahil Yolu'nu 2005 yılı içinde tamamlayarak Türkiye gündeminden çıkarmayı hedeflediklerini söyledi. 
     Ergezen, çeşitli incelemelerde bulunmak üzere geldiği Rize'de, Vali Enver Salihoğlu'nu ziyaret etti. 
     Bakan Ergezen, Valilik çıkışında yaptığı açıklamada, Rize'ye geliş amacının 572 kilometrelik Karadeniz Sahil Yolu'nu yerinde incelemek olduğunu belirtti. 
     Yol için bu yıl 300 trilyon lira ödenek ayırdıklarını ifade eden Ergezen, ''Ama müteahhitler 500 trilyon liralık iş yapacak. 2.8 milyar dolara mal olacak yolu, 2005 yılı içinde tamamlayarak Türkiye'nin gündeminden çıkarmayı hedefliyoruz. Yolun özgürlük, hürriyet ile eş anlamlı olduğunu biliyoruz. İnsanlar gidecekleri yere en hızlı, en rahat ve emniyetli şekilde gitmelidir'' dedi. 
     Bakan Ergezen, bazı gazetelerde yer alan Boğaz Köprüsü'nün fırtınalı havalarda trafiğe kapatılacağı yönündeki haberlerle ilgili olarak, ''Benim bu yönde bir açıklamam olmadı. Zaten İstanbul'da yenileme ve depreme dayanıklılık çalışmalarımız devam ediyor. Anadolu ve Avrupa yakasında 20'nin üzerinde köprüyü depreme dayanıklı hale getirdik. 13'ün üzerinde viyadük ve Boğaz Köprüsü'nün proje çalışmalarını tamamladık. Ödenek tahsis edildi. İhaleleri yapıldı'' diye konuştu. 
     Bakan Ergezen, Bolu tüneli geçişi çalışmalarıyla ilgili soruları ise şöyle yanıtladı 
     ''Toplam 21 kilometrelik yol yapımı 1990 yılında ihale edildi. Uzun zamandır yapılamıyor. Bu yol bittiği zaman 1 milyar dolara mal olacak. Yani kilometresine 40 milyon dolar harcanmış olacak. 305 milyon dolarlık kredi hazır. Deprem kuşağında olması nedeniyle gerekli tedbirleri alarak çalışmaları sürdürüyoruz. Dünyada en gelişmiş teknolojiyi kullanıyoruz. Viyadüklerin altına konulan korumaları bizzat gözledim, işin başında bulundum, şu anda herhangi bir sıkıntı yok.'' Ergezen daha sonra, Güneysu yolu üzerinde heyelan tehlikesi olan bölgelerde incelemelerde bulundu. 
     
</TEXT>
</DOC>
