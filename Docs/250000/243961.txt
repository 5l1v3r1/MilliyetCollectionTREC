<DOC>
<DOCNO> 243961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko05.html </URL>
<DATE> 2004/05/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Toplu konuta Doğu'da ilgi yok... 
</HEADLINE>
<TEXT>

     Hükümetin 100 bin konut hedefi çerçevesinde Toplu Konut İdaresi'nin TOKİ Doğu ve Güneydoğu'da satışa çıkardığı konutlara, yöre halkı fazla ilgi göstermiyor. 
     A.A muhabirinin edindiği bilgiye göre, Şanlıurfa'dan sonra, TOKİ'nin Ardahan ve Erzurum'da satışa çıkardığı konutlara da yeterli başvuru gelmedi. Sadece Kars'ta satışa sunulan konutlar için konut sayısının üzerinde başvuru gelirken, başvuru süresi 4 Haziran'da sona erecek Bilecik'teki konutlar için talep 40'ta kaldı. 
     Edinilen bilgiye göre, Ardahan, Kars ve Erzurum'da satışa çıkarılan konutlar için 17-28 Mayıs tarihleri arasında talep toplandı. Bu sürede Ardahan'da yaptırılan 192 konut için 36, Erzurum'da yaptırılan 240 konut için 1, Kars'ta yaptırılan 180 konut için de 551 başvuru geldi. Başvuru süresi 4 Haziran'da sona erecek Bilecik'teki 192 konuta ise 28 Mayıs Cuma gün itibariyle sadece 40 başvuru yapıldı. 
     TOKİ'nin 10-20 Mayıs günleri arasında talep toplamak suretiyle satışa çıkardığı Şanlıurfa'daki 648 konut için de sadece 32 talep gelmişti. İdare, konutlara talebi artırmak için, ticaret merkezi ve sosyal donatı projelerini ihale edip, konutları tekrar satışa çıkarma kararı almıştı. Şanlıurfa'da satışa çıkarılan konutlara yeterli talebin gelmemesinde, daha önce bu kentte yapılan konutlarda yaşanan sorunların etkili olduğu belirtilirken, ''Bu kentte 1998 yılında satışa çıkarılan 474 konutun kentin gelişme aksına ters yönde yapıldığı, yer seçiminin yanlış olduğu, inşaat kalitesinin iyi olmadığı'' eleştirileri dile getirilmişti. Konutları satamayan TOKİ, daha sonra bunlardan 205'ini çok uygun şartlarda emniyete lojman olarak vermişti. 
     TOKİ, 1998'de, ''II. konut hamlesi''ni başlatan TOKİ Başkanı Mehmet Kemal Ünsal döneminde, satışa çıkardığı Kars'taki 200, Samsun-Kurupelit'teki 968 konutu da satamamış, bir bölümünü lojman olarak kamu kurumlarına devretmek zorunda kalmıştı. 
     İstanbul, İzmir, Ankara gibi büyük şehirler dışında yapılan toplu konut projelerine yeterli ilginin olmaması nedeniyle, ''talep iyi belirlenmeden konut projeleri başlatıldığı, yörelere uygun konut projesi yapılmadığı'' yönünde eleştiriler dile getiriliyor. 
     Bu hükümet döneminde kurumsal yapısına son verilen Konut Müsteşarlığı tarafından yapılan araştırmada, bir çok ilde konut açığı olduğu tespiti yapılırken, hükümet, bu illeri öncelikli il olarak ilan ederek konut projesi başlatmıştı. Uzmanlar, araştırmanın ruhsatsız konutları dikkate almadığına işaret ederek, ''Bir konutun ruhsatsız olması, sağlıksız olduğunu göstermez. Ruhsatsız yapılaşma nedeniyle Türkiye'de konut açığı yok, bir çok ilde konut fazlası var. Konut açığı değil, kaliteli konut açığı var'' görüşünü dile getirmişlerdi. 
     Uzmanlar, konut yapılırken talebin iyi belirlenmesi gereğine işaret ederken, büyük şehirlerde yapılan konutlara konut sayısının çok üzerinde başvuru olduğuna dikkati çektiler. 
     TOKİ'nin, Mayıs ayı başında Ankara-Mamak'ta satışa çıkardığı 620 konuta, 9 bin 103 başvuru olmuştu. 
     
     HAZİRAN'DA SATIŞA ÇIKARILACAK PROJELER 
     TOKİ, Haziran'da 2 bin 664 konutu talep toplama yöntemiyle satışa çıkarmaya hazırlanıyor. 
     
</TEXT>
</DOC>
