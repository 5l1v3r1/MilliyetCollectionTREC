<DOC>
<DOCNO> 207264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun34.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD vakfı "ABD savaşı meşrulaştırmak için Irak tehdidini abarttı" 
</HEADLINE>
<TEXT>

     Washington'daki ''Carnegie vakfı'', Amerikan yönetimini, Irak savaşını meşrulaştırmak için kitle imha silahları tehdidini abartmakla suçladı. 
     Uluslararası araştırmalar konusunda ABD'nin önde gelen kuruluşlarından biri sayılan vakıf tarafından bugün yayımlanan raporda, Beyaz Saray yönetiminin, Irak'taki kitle imha silahlarının yarattığı tehdidi ''sistemli şekilde'' çarpıttığı kaydedildi. 
     Altı ayda hazırlanan yüz sayfalık raporda, savaştan önce ve sonra Amerikalı yetkililerce yapılan açıklamalar karşılaştırıldı ve Irak'ta Saddam rejiminin devrilmesinden bu yana onca aramaya rağmen hiçbir nükleer, kimyasal ve biyolojik silah bulunmadığına dikkat çekildi. 
     Raporda, Irak yönetimiyle El Kaide arasında bağlantı olduğunu gösteren kanıt da bulunamadığı belirtildi. 
     ''Irak'taki kitle imha silahı programları, gözardı edilemeyecek uzun vadeli tehdit oluşturuyordu, ancak bu tehdit ne ABD, ne bölge, ne de dünya güvenliği için acildi'' ifadesi kullanılan raporda, Washington yönetimi, BM denetçilerinin çalışmalarını da kamuoyuna çarpıtarak takdim etmekle suçlandı. 
     
</TEXT>
</DOC>
