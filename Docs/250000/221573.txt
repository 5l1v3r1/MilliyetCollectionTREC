<DOC>
<DOCNO> 221573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sonspo26.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin İlhan Mansız sempatisini kaybetmişti 
</HEADLINE>
<TEXT>

     Beşiktaş Futbol Takımı Menajeri Sinan Engin, ligde yaşadıkları düşüşte takım olarak havaya girmelerinin etkisi olabileceğini söyledi. 
     Bir televizyonda canlı yayına katılan Sinan Engin, özellikle ligde yaşadıkları düşüşle ilgili olarak, ''Çeşitli medya kuruluşlarında lige denge gelmesi gerektiği yönünde çeşitli demeçler açıklandı. Takımın psikolojisi de bundan etkilenmiştir. Takım olarak biraz havaya girmiş de olabiliriz. Oyuncular şampiyonluğu garanti gördüler'' dedi. 
     Teknik direktör Mircea Lucescu'nun yeni sezonda da takımın başında olup olmayacağıyla ilgili bir soruya ise Engin, ''Bu, yönetim kurulumuzun cevaplayacağı bir soru ama biz kendisinden memnunuz. 2 yıl daha mukavelesi var ve sonuna kadar arkasındayız'' yanıtını verdi. 
     
     İLHAN MANSIZ 
     Engin, Japonya'nın Vissel Kobe takımına tranfer olan İlhan Mansız'ın taraftarlar arasında sempatisini yitirmiş olduğunu söyledi. 
     İlhan'ın Beşiktaş takımına çok büyük katkılar yaptığına değinen Engin, ''İlhan, Beşiktaş'ın reklamı adına ve giderken de maddi olarak katkı sağladı. Ama İlhan biraz sempatisini kaybetmişti. Bugüne kadar da kimse 'niye gönderdiniz' diye bana sormadı. Ama gol yollarında sorunlar yaşamaya başladığımız için yeniden adı gündeme geldi. Bu boşluğu da dolduracağız'' diye konuştu. 
     
     EN ÇOK AZARLADIĞIM KİŞİ SERGEN 
     Beşiktaş Futbol Takımı içinde Sergen ile diğer oyunculara göre daha yakın gözüktüğünün sorulması üzerine Engin, şunları söyledi 
     ''Sergen çok önemli bir şahsiyet. Benim Sergen'e olan sevgimi kimse değiştiremez. Ama en çok azarladığım kişi de belki Sergen. İstediğimi alamadığım zaman kızarım. Hiçbir oyuncuyu ayırmam. Tüm oyuncuları seviyorm ancak Sergen'in yeri ayrı. Şu an oynadığı futboldan dolayı belki kızıyorum ama ona da hak veriyorum. Rakip oyuncular ona karşı sert oynuyorlar.'' 
     
     ŞAMPİYONLUK KAÇMADI 
     Engin, ligde hala 10 karşılaşmanın olduğunu ve şampiyonluğun kaçtığına kesinlikle inanmadığını belirterek, ''Fenerbahçe ile evimizde oynayacağız. Rakibimiz iyi oynuyor ama yaptıkları maçları görüyorum. Futbol şansları var. Ligin ilk yarısında çok önemli bir fark varken Beşiktaş ligin üzerinde tutuluyordu. Şimdi ise 3 puan gerideyiz. Yarış bitmedi. Şampiyon daha belli değil. Nasıl 8 puan farktan 3 puan geriye düşülebiliyorsa bu fark da hemen kapatılabilir. Taraftarlarımız pazar gününden itibaren çok farklı bir Beşiktaş izleyeceklerdir'' diye konuştu. 
     
     TRANSFER KONUSU 
     Yeni sezonun transfer çalışmalarına şimdiden başlayacaklarını ve hafta içinde Beşiktaş Transfer Komitesi Başkanı Muzaffer Nasıroğlu ile bir toplantı yapacaklarını anlatan Engin, şöyle konuştu 
     ''Birtakım kararlar alacağız. Her takımın eksiği vardır. Bizim de takviyelere ihtiacımız var. Alternatif oyuncular almak lazım. En iyi oyuncular zaten bizde var. Orta sahaya ve forvete olsun alternatif takviye oyuncular alacağız. Yeni sezonda önemli transferler yapacağız. Bize uygun oyuncuyu bulmak önemli.'' Engin, henüz sözleşmesi yenilenmeyen Sergen ile ilgili olarak ise, bu oyuncunun yönetici Hüsnü Güreli ile görüştünü anlatarak, ''Sergen ile hiçbir sorun yok. Sözleşmesi her zaman için hazır. O futbolu Beşiktaş'ta bırakacak'' dedi. 
     Engin ayrıca, Hakan Şükür'ün Blackburn Rovers'tan sonra Beşiktaş'a gelmek istediğini, ancak birtakım nedenlerden dolayı transferin gerçekleşmediğini de dile getirerek, ''Bizde olsaydı önemli işler yapacaktı herhalde. Bize katkısı olurdu'' diye konuştu. 
     
</TEXT>
</DOC>
