<DOC>
<DOCNO> 237529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy07.html </URL>
<DATE> 2004/05/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
CHP'den Irak'ta "işkence"lere kınama "Türkiye'de olsa dünya ayaklanırdı" 
</HEADLINE>
<TEXT>

     CHP Grup Başkanvekili Ali Topuz, Irak'ta yaşanan şiddet ve işkence olayları konusunda, ''kime, kimin tarafından, nerede ve hangi koşullarda uygulandığına bakılmaksızın, şiddet ve işkencenin hiçbir şekilde kabul edilemeyeceğini'' söyledi. 
     Topuz, TBMM'de düzenlediği basın toplantısında, CHP grubunun ''Irak'taki İnsan Hakları İhlalleri''ni kınayan bildirisini açıkladı. Bildiride, Amerikan önderliğinde, İngiltere ve diğer koalisyon güçleri tarafından Irak'a karşı gerçekleştirilen askeri müdahalenin Saddam Hüseyin'in tasfiyesini sağladığı ancak ülkeyi fiilen bir iç savaş ve uluslararası terörün etkinlik alanına dönüştürdüğü belirtildi. 
     Koalisyon güçlerinin giderek işgalci bir güce dönüştüğü kaydedilen bildiride, şu görüşlere yer verildi 
     ''Amerikan ve İngiliz güçlerinin bir bölümünün Iraklılara yönelik şiddet ve işkence uygulamalarını yansıtan görüntü ve haberler, bizi, partimizi ve toplumumuzu çok derinden üzmüştür. 
     Yaşam hakkı en temel insanlık hakkıdır. İnsana, onun bedenine sağlığına yönelik her türlü maddi ve manevi baskı ve şiddet uygulaması bir insanlık suçudur. Kime, kimin tarafından, nerede ve hangi koşullarda uygulandığına bakılmaksızın, şiddet ve işkence hiçbir şekilde kabul edilemez. 
     Koalisyon güçlerinin Irak halkına yönelik bu insanlık dışı uygulamalarını TBMM CHP Grubu olarak şiddetle kınıyoruz. CHP milletvekilleri olarak partimiz adına herkesi bu konuda duyarlılığa davet ediyoruz.'' Koalisyon güçlerinin çirkin uygulamalarının uluslararası birçok anlaşma ve sözleşmeye aykırı olduğu belirtilen bildiride, bu şiddet ve işkence görüntülerine karşı, demokrasi değerleri taşıyan tüm ülkeleri ve uluslararası hukuk kurumlarını göreve çağırıldı. Bildiride, ''Bu insanlık dışı uygulamaları yapanlar, uygulamaları ile uluslararası vicdanı derinden rahatsız edenler, en temel insan haklarını ihlal etmekte sakınca görmeyenler, hiçbir ayrıcalığa tabi tutulmadan derhal yargılanmalı ve uluslararası hukuk kurallarına göre cezalandırılmalıdır'' denildi. Ali Topuz, ''Irak'ta insanlık suçu işleyenlere, kendi ülkelerinde yapılacak göstermelik yargılamalarla bu işten sıyrılamayacaklarını ve yargılamaların mutlaka uluslararası yargı önünde gerçekleştirilmesi gerektiğini'' söyledi. Topuz, ''Türkiye'de bu olayın onda biri olsaydı dünya ayağa kalkardı. İnsan haklarına saygılı tüm kurumları göreve çağırıyoruz, bu konuda duyarlılık göstermeyenlerin kimseye insan hakları dersi vermeye hakkı olamaz'' dedi. 
     
</TEXT>
</DOC>
