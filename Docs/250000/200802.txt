<DOC>
<DOCNO> 200802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/yazar/asik.html </URL>
<DATE> 2003/12/09/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Ana babaya not 
</HEADLINE>
<TEXT>

   
   Kur'an kurslarıyla ilgili yeni yönetmelik bu kursları alabildiğine yaygınlaştırıyor, yoğunlaştırıyor, formasyonu olmayan kişileri eğitici olarak görevlendiriyor. Sakıncaları o kadar açık ki, eski Diyanet İşleri Başkanı AKP Milletvekili Tayyar Altıkulaç dahi yönetmeliği benimsemedi, eleştirdi. 
   Peki bu tür kursların pedagojik yönden sakıncaları nelerdir 
   Çocuk psikolojisinde Türkiye'nin sayılı uzmanlarından Prof. Atalay Yörükoğlu'na kulak veriyoruz 
   "Bir kere bu kurslara gitmek bir anlamda zorunlu olacaktır. Çünkü gerek aileler gerekse çocuklar büyük baskı, en azından telkin altında kalacaklardır. Bu kurslarda doğası gereği özgür düşünce dile getirilemeyecek, soru ve sorgulama yapılamayacaktır. Çocuklar anlamadıkları şeyleri ezberlemeye ve bunlara kesinkes inanmaya zorlanacaktır. Hayatı, çevresini öğrenme çağında olan, bu nedenle de sürekli soru sormak ve sorgulamak durumunda olan çocuklarımız bu özgürlüklerini yitirecektir. Gelişimleri açısından çok önemli olan oyun oynama imk nı ellerinden alınmış olacaktır. Bence bu değişikliğe herkesten önce anne - babaların karşı çıkması gerekir. Çünkü söz konusu olan çocukları ve çocuklarının geleceğidir." 
   
   Eskiler yeni yıl için saatli maarif takvimi arardı, şimdikiler Pirelli takvimi. 
   Akif Kökçe 
   
   Yeni bir yasayla cezaevlerindeki hükümlüler cezaları süresince çalıştırılacakmış. 
   Onu yaptırmak kolay... 
   Siz vatandaşa cezaevine düşmeden 
   önce iş bulabiliyor musunuz, 
   ondan haber verin... 
   Haldun Ertem 
   
   Terörün arkasındaki    Amerika'da muhalif sitelerden "Matrixpropaganda.com" günlük anketler düzenliyor. Son anketlerden biri şu 
   "Who's behind terror in Turkey " 
   Yani Türkiye'deki terörün arkasında kim var 
   Yanıtlar El Kaide yüzde 9, Mossad yüzde 37, CIA yüzde 49, Yalnız Kurtlar yüzde 4, Saddam Hüseyin yüzde 1... 
   Terörü El Kaide'nin düzenlediği yolunda yaygın bir kanaat bulunsa da azımsanmayacak oranda kişi de El Kaide'yi CIA'nın yönlendirdiği inancında. 
   
   Çeltek grevi...    Amasya Yeni Çeltek İşletmesi'nde 600 maden işçisinin bu yıl 22 Temmuz'da başlattıkları grev sürüyor... İşçilerin talebi günlük ortalama 13 milyon TL, işverenin verdiği 10,5 milyon. Bu kadarcık fark yüzünden 4 aydır süren grev 300 milyar lira zarara yol açtı. İşçi kötü durumda. Yeni Çeltek Kömür İşletmesi Yönetim Kurulu Başkanı eski şampiyon güreşçi Mahmut Demir anlaşmazlıkta baş sorumlu görülüyor. İşçilere göre AKP Amasya Milletvekili Hamza Albayrak ile Akif Gülle de sorunla ilgilenmiyor. Çeltek'te 600 aile kış günü parasızlık ve açlıkla baş başa... Seslerini duyan olur mu dersiniz 
   
   Cumhuriyetçi ittifak    CHP ile SHP görüşmelerde anlaşamıyormuş. Falanca sendika filanca sendikayla sürtüşüyormuş. Yerel seçim hazırlıkları hızlanmış vs..vs.. 
   Başka zaman önemli olabilecek şeyler bugün pek önemli değil. 
   Gündemde bambaşka bir durum var. 
   Gündemdeki konu Türkiye'nin başına şeriat şapkası geçirme çabasıdır. 
   Eğitimde atılan adımlar iktidarın niyetlerini hiçbir kuşkuya meydan bırakmayacak şekilde ortaya koyuyor 
   İktidar, Türkiye'nin kimliğini ve kimyasını değiştirme çabasındadır. 
   Laik demokratik Cumhuriyet İslamcı zemine kaydırılıyor. 
   Ne yapmalı 
   Hukukçu dostumuz yol gösteriyor 
   - Cumhuriyet'e bağlı güçler acil olarak cumhuriyetçi ittifak oluşturmalı... Sağ uçtan sol uca, şeriatçı ve hırsız olmayan tüm parti ve kuruluşlar iktidarın uygulamalarına karşı Cumhuriyet'i koruma hedefinde birleşmeli. Bir demokratik savunma hattı oluşturmalı. İktidarın laik demokrasi, hukuk ve Anayasa karşıtı icraatına karşı ortak mücadele verilmeli. Cumhuriyet'in temeli olan kurumlar desteklenmeli. Hukuk ezdirilmemeli. Cumhurbaşkanı ve yargı organları yalnız bırakılmamalı. Gündemdeki acil hedef kamuoyuna anlatılmalı, desteği alınmalı. Siyasi partilerden sendikalara, üniversitelerden sıradan vatandaşa kadar herkese düşen acil görev bu olmalı... 
   
   Göz kendisinden başka her şeyi görür. 
   Thomas Fuller 
   
   Eroğlu disipline...    İnşaat Mühendisleri Odası, yayınladığı bildiride, DSİ'yi kadın mühendislere kapatan üyeleri Genel Müdür Veysel Eroğlu hakkında disiplin mekanizmasını işleteceğini açıkladı. 
   Oda'nın bildirisinde DSİ'nin aradığı inşaat mühendislerini Doğu'nun ağır koşullarında çalıştıracağı ifadesinin doğru olmadığı, ÖSYM'ye verilen ilanın Ankara, Bursa, Balıkesir, Eskişehir gibi illeri de kapsadığı belirtildi. İnşaat Mühendisleri Odası'nın 3815 kadın üyesi bulunuyor. 
   
      
   
   
</TEXT>
</DOC>
