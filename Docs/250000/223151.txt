<DOC>
<DOCNO> 223151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy11.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da saldırı... DGM'ye sevk edilen 5 kişi serbest bırakıldı 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yapılan bombalı saldırıya ilişkin soruşturma kapsamında gözaltına alınan ve DGM'ye sevk edilen 5 kişi, serbest bırakıldı. 
     Alınan bilgiye göre, Terörle Mücadele Şube Müdürlüğü'ndeki işlemleri tamamlanan F.G, N.Ç, M.B, M.D. ve H.A, İstanbul DGM Cumhuriyet Başsavcılığı'na götürüldü. 
     Bu kişiler, savcılık sorgularının ardından, mahkemeye sevk edilmelerine gerek görülmeyerek serbest kaldı. 
     
     İSTANBUL'DAKİ BOMBALI SALDIRILAR 

     Öte yandan, 15 ve 20 Kasım tarihlerindeki bombalı saldırılarla ilgili soruşturma çerçevesinde gözaltına alınan Ahmet Dikiciaşık 46 , sevk edildiği DGM'de savcılık sorgusundan sonra ''yasadışı örgüte üye olmak'' suçundan tutuklanması talebiyle nöbetçi mahkemeye gönderildi. 
     Nöbetçi 6 No'lu DGM Yedek Hakimliği'nce tekrar ifadesi alınan Dikiciaşık, tutuklandı. 
     Atatürk Havalimanı'nda Pakistan'a gitmek isterken gözaltına alındığı belirtilen bu kişinin, 15 ve 20 Kasım'da İstanbul'daki bombalı saldırılara ilişkin soruşturma kapsamında daha önce tutuklanan bazı sanıkların ifadelerinde adı geçtiği için arandığı öğrenildi. 
     Dikiciaşık'ın, ifadesinde suçlamayı kabul etmediği ve Pakistan'a ticari amaçla gitmek istediğini söylediği kaydedildi. 
     
</TEXT>
</DOC>
