<DOC>
<DOCNO> 203036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo29.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Altaylı İbrahim, Gençlerbirliği yolunda 
</HEADLINE>
<TEXT>

     Altay Kulübü Başkanı Ahmet Taşpınar, Gençlerbirliği Kulübü'nün İbrahim için kendilerine teklifte bulunduğunu söyledi. 
     Ahmet Taşpınar, yaptığı açıklamada, İbrahim'in siyah-beyazlı kulüple 4 yıl daha sözleşmesi bulunduğunu belirtti. 
     Gençlerbirliği Kulübü yöneticilerinin, kendilerinden resmen İbrahim'i istediğini belirten Taşpınar, şöyle konuştu 
     ''Gönül ister ki İbrahim yıllarca Altay formasını giysin. Ancak kulübün şartlarını da göz önünde bulundurmak gerekiyor. Yapılan teklifi değerlendireceğiz. Bu konudaki kararımızı Pazartesi günü yapacağımız yönetim kurulu toplantısında vereceğiz.'' Öte yandan, İzmir Gücü Spor Vakfı toplantısında Ahmet Taşpınar ve İbrahim ile bir araya gelen Beşiktaş Yönetim Kurulu üyesi Emin Önal, İbrahim'in genç ve gelecek vaat eden bir oyuncu olduğunu, ancak Altay'a şu an için bir tekliflerinin bulunmadığını söyledi. 
     Önal, ''Toplantıda bu konu bir espri olarak gündeme geldi. Ancak belki gerçek olur. Ama şu an için böyle bir teklif söz konusu değil'' dedi. 
     
</TEXT>
</DOC>
