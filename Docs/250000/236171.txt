<DOC>
<DOCNO> 236171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko13.html </URL>
<DATE> 2004/04/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Güler "Dar gelirlilere 1 miyon ton kömür dağıtacağız" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, bu yıl dar gelirlilere 1 milyon ton kömür dağıtacaklarını ve buna yaz aylarında başlanacağını açıkladı. 
     Yurt Madenciliğini Geliştirme Vakfı tarafından düzenlenen Madencilik Forumu'nda konuşan Güler, yaklaşık 100 bin kamyonluk kömürün sektöre ve ekonomiye bir hareket getireceğine dikkat çekti. 
     Türkiye'nin yeraltı zenginliklerinin yeterince kullanılmadığını belirten Güler, ''Bu değerleri harekete geçirmek için artık çok fazla zamanımız yok, şikayet, mazeret, bahane dönemi sona erdi'' dedi. 
     Türkiye'nin ihtiyacından daha fazla mühendis, bilgi birikim ve tecrübeye sahip olduğuna işaret eden Güler, şöyle devam etti 
     ''Dünyadaki herhangi bir ülkeden eksiğimiz yok, fazlamız var. Tartışmayla, sürtüşmeyle vakit geçirmememiz lazım. Bir milyar dolar civarındaki maden ihracatımızın yarısını mermer tek başına götürüyor. Diğer mineralleri bunun yanına koymamız lazım. 
     Kömür kaynaklarını daha hızlı devreye sokmak istiyoruz. Kömür fiyatları korkunç arttı, navlun fiyatları korkunç arttı. Erdemir'e yanı başındaki yataklardan kömür veremiyoruz. Linyitte bütün yatırımcıları devreye sokacağız.'' Yurt Madenciliğini Geliştirme Vakfı Başkanı Güven Önal ise bakir bir maden yapısına sahip Türkiye'de madenciliğin geleceğini parlak gördüğünü söyledi. 
     Bu varlıkların 10 yıl içinde üretime alınacağına olan inancını dile getiren Önal, yeraltı kaynaklarının sağladığı katma değerin hiçbir endüstri dalında sağlanmadığını kaydetti. 
     
</TEXT>
</DOC>
