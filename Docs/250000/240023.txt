<DOC>
<DOCNO> 240023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy20.html </URL>
<DATE> 2004/05/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Şahin "Yasada sorun varsa Anayasa Mahkemesi'ne takılır" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Yasaların Anayasa'ya uygunluğunu denetleyen Anayasa Mahkemesi vardır. O nedenle kimsenin endişesi olmasın. Türkiye'de hiç kimse, anayasal düzeni bozacak girişimlerde bulunamaz'' dedi. 
     Şahin, 3. Uluslararası Sponsorluk Konferansı'na katıldıktan sonra basın mensuplarının TBMM'de kabul edilen YÖK Yasası'na ilişkin soruları üzerine, TBMM'nin Türk milleti adına yasama görevi yaptığını belirtti. Şahin, şunları kaydetti 
     ''Hükümet tasarılar gönderir, milletvekilleri teklifler verir, bunları görüşür ve karara bağlarız. Bu rutin bir iştir. Bunun büyütülecek bir şeyi yoktur. Nihayet TBMM bir kanun tasarısını görüşmüş ve kabul etmiştir. Türkiye'de yasalar, cumhuriyetimize ve onun temel ilkelerine ve Anayasa'nın başından sonuna kadar ortaya konan ilkelerine uygun çıkar. Türkiye'deki yasalar eğer uygun çıkmazsa, birçok denetim mekanizması vardır. Parlamentoda Anayasa'ya uygunluğunu denetleyen Anayasa Komisyonu vardır. Milletvekilleri hem komisyonda hem Genel Kurul'da bu açıdan değerlendirme yaparlar. Diyelim ki hatalı bir metin Meclis'ten geçti. Sayın Cumhurbaşkanı inceler, gerekirse iade eder. Cumhurbaşkanı'ndan da geçti Anayasa Mahkemesi var çıkan yasaların Anayasa'ya uygunluğunu denetleyen. Sorun varsa oraya takılır. O nedenle kimse endişe etmesin. Türkiye'de hiç kimse anayasal düzeni bozacak girişimlerde bulunamaz. Türkiye Cumhuriyeti Devleti, güçlü ve her mekanizmasıyla görevi başındadır. Endişeye mahal yoktur.'' 
     
</TEXT>
</DOC>
