<DOC>
<DOCNO> 208775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun21.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'ın resmi Cumhurbaşkanı Saakaşvili... 
</HEADLINE>
<TEXT>

     Gürcistan'da 4 Ocak'ta yapılan cumhurbaşkanlığı seçimlerinin resmi sonuçları açıklandı. 
     Merkezi Seçim Komisyonu'ndan yapılan açıklamada, ülke genelindeki 2 bin 850 sandıktan çıkan 1 milyon 963 bin 556 geçerli oyun 1 milyon 890 bin 256'sını yüzde 96,27 resmen Cumhurbaşkanı ilan edilen Ulusal Haraket Partisi'nin lideri Mihail Saakaşvili'nin aldığı kaydedildi. 
     Komisyon açıklamasına göre, Saakaşvili dışındaki adaylardan Temuraz Şaşiaşvili yüzde 1,85, Roin Liperteliani yüzde 0,26, Zaza Siharulidze yüzde 0,24, Kartlos Garibaşvili yüzde 0,21 ve Zurab Keleksaşvili yüzde 0,1 oy oranında kaldı. 
     Komisyon Başkanı Zurab Çiaberaşvili, düzenlediği basın toplantısında, Saakaşvili'nin resmen Cumhurbaşkanı ilan edildiğini belirterek, seçim sonuçlarını hızlı bir süreçte değerlendirerek kamuoyuna duyurduklarını kaydetti. 
     Kodori bölgesinde gecikmeli yapılan seçimlere göre resmi sonuçların açıklanması sürecinin uzadığını ifade eden Çiaberaşvili, 28 Mart'ta yapılacak parlamento seçimlerine iyi bir hazırlık dönemi geçireceklerini söyledi. 
     Çiaberaşvili, milletvekili seçimleri için öngörülen barajın yüzde 7'den yüzde 5'e düşürülmesinin gündemlerinde olduğunu belirterek, barajın düşürülmesinin siyasi partilerin seçimlere katılımını artıracağı düşüncesinde olduklarını kaydetti. 
     Zurab Çiaberaşvili, bir soru üzerine, Abhazya bölgesinden seçilmiş milletvekillerinin görevden alınmasının siyasi bir konu olduğunu belirterek, komisyonun bu konuda karar almasının söz konusu olmadığını söyledi. 
     Gürcistan'dan tek yanlı olarak bağımsızlığını ilan eden ve hiçbir yabancı devlet tarafından tanınmayan Abhazya'da seçimler yapılamadığı için, bu bölgeden daha önce seçilmiş 10 milletvekili, yenilenen parlamentoda otomatik olarak görevini sürdürüyor. 
     Cumhurbaşkanlığı seçimlerini kazandığı resmi olarak ilan edilen Saakaşvili, 25 Ocak'ta yapılacak yemin töreniyle Cumhurbaşkanı Vekili Nino Burjanadze'den görevi devralacak. 
     
     SOLONA İLE GÖRÜŞME 
     Bu arada Çiaberaşvili, başkent Tiflis'te temaslarda bulunan AB Ortak Savunma ve Dış Politika Yüksek Temsilcisi Javier Solona ile yaptıkları görüşmede, 28 Mart'taki parlamento seçimlerine hazırlık sürecini ele aldıklarını belirtti. 
     Çiaberaşvili, ayrıca Solona ile ülkesinin uluslararası seçim standardı düzeyine ulaşmak için gelecekte atılması gereken adımların yanı sıra komisyon çalışmalarını görüştüklerini kaydetti. 
     
</TEXT>
</DOC>
