<DOC>
<DOCNO> 216314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo30.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifo Mehmet "Beşiktaş'ı yenmek istiyoruz" 
</HEADLINE>
<TEXT>

     Malatyaspor Teknik Direktörü Mehmet Özdilek, Beşiktaş maçında sahadan galibiyetle ayrılmak istediklerini söyledi. 
     Kulüp binasında basın toplantısı düzenleyen Mehmet Özdilek, amaçlarının hafta sonunda yapacakları maçtan galibiyetle ayrılarak 2 haftadır kaybettikleri puanları telafi etmek olduğunu söyledi. 
     Özdilek, şöyle konuştu 
     ''Beşiktaş, 14 yıl hizmet ettiğim Türkiye'nin en büyük kulübüdür. Onun sevgisi tabii ki tartışılmaz. Ama ben Malatyaspor'un başındayım. Şimdi başarılı olmak için buradayım. Dolayısıyla ikisini ayrı kefelere koyacak tecrübem var. Bu konuda hissi davranmak benim kişiliğime yakışmaz. Biz nasıl galip gelebileceğimizin hesabını yapıyoruz.'' Malatyaspor'un özellikle evinde gücünü kanıtlamış bir takım olduğunu, bu yüzden her iki takım açısından da zor bir karşılaşma olacağını vurgulayan Özdilek, ''Biz kendi penceremizden bakıyoruz. 2 haftadır kaybettiğimiz puanları alacağımız galibiyetle telafi etmek istiyoruz'' dedi. 
     Özdilek, taraftar desteğine ihtiyaçları olduğunu belirterek, taraftarlardan kendilerini 90 dakika boyunca desteklemelerini istedi. 
     
</TEXT>
</DOC>
