<DOC>
<DOCNO> 220103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur17.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi, NTV muhabirinin dövülme olayını inceletiyor... 
</HEADLINE>
<TEXT>

     İstanbul Valisi Muammer Güler, ''NTV muhabiri Hilmi Hacaloğlu'nun dün Taksim'de görev yaparken polisler tarafından tartaklandığı'' iddiasına ilişkin, ''Olay, idari ve adli yönden inceleniyor. Sonuca göre gereğini yapacağım'' dedi. 
     Güler, İstanbul Valiliği'nde bir gazetecinin ''NTV muhabiri Hacaloğlu görevi sırasında gözaltına alındı ve sonrasında gelişen üzücü olaylar oldu. Bu konuyla ilgili fikrinizi alabilir miyim '' şeklindeki sorusu üzerine, ''konunun önemle araştırıldığını'' söyledi. 
     ''Basın ile polislerin ilişkilerinin en iyi düzeyde yürütülmesi için ellerinden gelen gayreti gösterdiklerini'' vurgulayan Vali Güler, şöyle konuştu 
     ''İstanbul polisinin şu ana kadar basınla olan ilişkilerinde büyük sorunlar yaşanmamıştır. Her ikisinin de çok önemli kamu görevi yaptığını biliyoruz. Ankara'daki mitingle ilgili bir bildiri dağıtımı sırasında böyle bir olay meydana gelmiş. Olayın karşılıklı olarak birbirinden şikayetçi olunma tarzında karakola intikal ettiğini, adli boyutunun olduğunu ve akabinde de olay sonrası alınan raporda bir darp olduğuna dair bir emare bulunmadığı bilgisi var. Ama ben bunu inceletiyorum. Olayın adli boyutunu Cumhuriyet Savcılığımız yürütecek. 
     Ama şunu söyleyeyim olayın hemen ardından duruma müdahale ettik. Olayın karşılıklı yanlış anlaşılmadan kaynaklanmış olabileceğini, tarafların birbirlerine belki gereksiz yere ağız dalaşında bulunmuş olabileceklerini düşündük. Olayın tatlıya bağlanması için elimizden gelen gayreti gösterdik. NTV yöneticileri de yardımcı oldu. Daha sonra olayın daha geniş bir boyutta olduğu ifade edildi. İnceletiyorum. Hiçbir önyargıda bulunmuyorum. 
     İlk bilgilerde, bana olayın bir gözaltı şeklinde intikal etmediğini ifade ettiler. Karşılıklı bir ifade alınarak bırakıldığı söyleniyor. Olay idari yönden de, adli yönden de inceleniyor. Adli yönden olayın birbirinden davacı olunma, bir göreve müdahale ve karşılıklı hakaret şeklinde bir boyutu var. Onu Cumhuriyet Savcılığımız kendi gereğini takdir edecek, ama biz idari yönden de gereğini yapacağız.'' 
     
     ''ZAMAN ZAMAN YANLIŞ ANLAŞILMALAR OLABİLİR'' 
     İstanbul Valisi Güler, ''bu konuda tarafların daha itidalli olması gerektiğine'' de işaret ederek, ''İnsan haklarına, hukukun üstünlüğüne olan saygımızın, hiçbir zaman tartışma götürmeyecek kadar açık olduğunu belirtiyorum'' dedi. 
     ''Herkesin bir kamu görevini yürüttüğünü, basınla olan ilişkilerde polisin gereken özeni gösterdiğini'' ifade eden Güler, basın çalışanlarının görevlerini en iyi şekilde yapmaları konusunda da yardımcı olunduğunu bildirdi. 
     ''Zaman zaman yanlış anlaşılmalar ve rahatsızlıkların olabileceğini, bunları gidermenin de herkesin görevi olduğunu'' anlatan Muammer Güler, ''dünkü olayı 'kasıtlı bir davranış' olarak değerlendirmediğini'' söyledi. 
     Güler, başka bir soru üzerine de ''İncelemeyi yaptırıyorum, elbette gereğini yapacağım. Şu an inceleme sonuçları bana gelmedi, ama gerekli her türlü işlem yapılacak. İnceleme sonucunda gereğini yapacağım'' dedi. 
     Vali Güler, ''olaya neden olan polislerin açığa alınıp alınmadığına'' ilişkin soruyu ise ''Açığa alınma durumu söz konusu değil'' diye yanıtladı. 
     
</TEXT>
</DOC>
