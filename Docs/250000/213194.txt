<DOC>
<DOCNO> 213194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/siyaset/siy03.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ı Bush ikna etmiş 
</HEADLINE>
<TEXT>

      YORGO KIRBAKİ 

   
   BM Genel Sekreteri Kofi Annan'ı tarafların siyasi iradesine tam olarak güvenmemesine rağmen Kıbrıs müzekerelerini yeniden başlatmasına, ABD Başkanı George Bush'un ikna ettiği öne sürüldü. 
   Yunan ve Kıbrıs Rum basınında yer alan haberlere göre Beyaz Saray'da yenen yemek sırasında Bush, Annan'a "Kıbrıs için büyük an geldi. Çözüm şimdi olacak. Misyonunun başarılı olması için ben de, Dışişleri Bakanı Colin Powell da gerekli ne ise yapacağız. Bir tarafı ikna etmek için görüşme gerekiyorsa görüşeceğiz. Mektup gerekiyorsa yazacağız. Telefon gerekiyorsa edeceğiz. Nerede müdahale gerekiyorsa yapılacak" dedi. 
   
   Böyle destek görülmedi 
   Bush'un açık desteğini alan Annan da daha önceki tereddütlü tavrını bir kenara bırakarak, KKTC Cumhurbaşkanı Rauf Denktaş'ın görüşünü bile almadan, "Herkes müzakereye hazır görünüyor. Tarafları derhal müzakerelere davet edebileceğimi ümit ediyorum" açıklamasını yaptı. 
   Kıbrıs konusunda bir ABD Başkanının bir BM Genel Sekreterini bu denli teşvik edip destek olmasına daha önce rastlanmadığı bildiriliyor. Bush'un bu tavrının Başbakan Recep Tayyip Erdoğan'ın kendisine verdiği sözlerden kaynaklandığı belirtiliyor. 
   
   
   
</TEXT>
</DOC>
