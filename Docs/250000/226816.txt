<DOC>
<DOCNO> 226816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun32.html </URL>
<DATE> 2004/03/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Annan tarafları gönderiyor, Yunan tarafı itirazlarını sundu 
</HEADLINE>
<TEXT>

     İsviçre'nin Burgenstock kasabasında bundan yaklaşık bir hafta önce başlayan Kıbrıs görüşmeleri sürecinin bitmesine az bir süre kala, tarafların bugün taslak plana ilişkin sundukları itirazların ardından yoğun bir diplomasi trafiğinin yaşanması bekleniyor. 
     Edinilen bilgiye göre, Türkiye, Yunanistan, KKTC ve Kıbrıs Rum kesimi heyetleri, BM Genel Sekreteri Kofi Annan'ın dün sunduğu taslak plana ilişkin itirazları ve yapmak istedikleri değişiklikleri bugün BM'ye ayrı ayrı iletiyor. Türkiye'nin değişiklik taleplerinin, Annan'ın istediği şekilde, bütün gece süren çalışmaların ardından sabah saatlerinde sunulduğu, diğer 3 tarafın görüşlerinin ise art arda sunulmakta olduğu belirtildi. 
     Bundan sonraki süreçte, Genel Sekreter'in tarafların kendisine yazılı olarak sunduğu bu görüşleri önüne alarak, planını yeniden şekillendirmesi bekleniyor. 
     Annan'ın planını yeniden şekillendireceği bu süreçte ise çok yoğun bir diplomasi trafiği yaşanacak. Tarafların bu çerçevede gerek birbirleriyle gerekse ilgili tüm taraflarla yapacakları görüşmelerle metni kendi lehlerine biçimlendirmeye çalışmaları öngörülüyor. 
     Başbakan Recep Tayyip Erdoğan'ın gerekirse ABD Başkanı George Bush ile yeni bir telefon görüşmesi yapabileceği, Burgenstock'da bulunan AB Komisyonu'nun genişlemeden sorumlu üyesi Günter Verheugen ile yeniden bir araya gelebileceği belirtiliyor. 
     Annan'ı planını yeniden kaleme alırken etkileyebilme süreci olarak adlandırılabilecek bu sürecin ise yarın sabah saatlerine kadar sürmesi bekleniyor. 
     
     İMZA KONUSU 
     Annan'ın planını kendisine gelen değişiklik önerileriyle yeniden yazmasının ardından yaşanacak süreç ise şu aşamada belirsizliğini koruyor. 
     Edinilen bilgiye göre, taslak planda, tarafların hepsinden, mekanizmanın harekete geçebilmesi için hazırlanan ve taslakta da yer verilen bazı mektuplara imza istenmesi gündemde. 
     Ancak diplomatik kaynaklardan edinilen bilgiye göre, Türkiye ve KKTC bu konuda nasıl bir tutum izleyeceğini henüz net şekilde saptamış değil. Buna ilişkin görüşler, söz konusu imzanın ''tarafları bağlayarak, taahhüt altına sokacağı'' ya da ''bağlayıcı bir unsur olmadığı'' şeklinde ikiye ayrılıyor. 
     Dolayısıyla Yunanistan ve Rum tarafının pek sıcak bakmadığı belirtilen imza konusunda, Türkiye ve KKTC son kararını vermiş değil. 
     
     HUKUKİ GÜVENCE KONUSU 
     Türk tarafının sürecin başından beri ''vazgeçilmez ve müzakere edilmez'' olarak gördüğü varılacak anlaşmanın AB birincil hukuku haline getirilmesi konusu da henüz netlik kazanmış değil. 
     Verheugen'in Burgenstock'a gelirken, çantasında, Türk tarafını şimdiki statüsüyle tatmin etmeyen uyum senedi formülünü daha tatminkar kılmak için bir öneriyle geldiği belirtiliyor. 
     Kulislere yansıyan bu öneriye göre, AB prensipte uyum senedinin parlamentolara gitme sürecini başlatmayı taahhüt ediyor. Ancak ''üye ülkelerin parlamentolarındaki onay süreci başlayana kadar varılacak anlaşmayı korumaya yönelik ne gibi bir mekanizmanın oluşturulacağı, herhangi bir ülke parlamentosunun bu onayı vermemesi durumunda ne olacağı, bu sürecin ne kadar devam edeceği'' gibi sorular AB tarafından henüz yanıtlanmış değil. 
     Türk tarafı, varılacak anlaşmanın nasıl değişmez ve kesin bir hukuki mekanizma ile korunacağı konusunun net bir şekilde çözüme kavuşmasını istiyor. 
     
     YUNAN TARAFI İTİRAZLARINI SUNDU 
     Bu arada, Yunanistan Hükümet Sözcüsü Teodoros Rusopulos, Yunan tarafının Annan taslak planına itirazlarını BM'ye sunduğunu açıkladı. 
     Rusopulos, Yunan tarafının itirazlarının ''güvenlik ve derogasyonlar'' konuları etrafında toplandığını söyledi. 
     Yunanistan Dışişleri Bakanı Petros Molivyatis'in AB Komisyonu'ndan görüş almak için Burgenstock'tan ayrılan Verheaugen ile bir telefon görüşmesi yaptığını, ayrıca Başbakan Kostas Karamanlis'in Rum lider Tasos Papadopulos ile bir durum değerlendirmesi yaptıklarını kaydetti. 
     Karamanlis-Erdoğan görüşmesine de değinen Rusopulos, tarafların Kıbrıs sorununun çözümüne ilişkin iyi niyet ve siyasi iradelerini teyit ettiklerini vurguladı. 
     Öte yandan, Yunan heyetine yakın kaynaklar, tarafların, AB Komisyonu'na gelinen noktaya ilişkin bilgi vermek ve komisyonun değerlendirmesini almak üzere İsviçre'den ayrılan Verheugen'den acil bir biçimde bilgi beklediklerini açıkladılar. 
     Aynı kaynaklar, bugün bir metnin ortaya çıkabileceğini de belirttiler. 
     
</TEXT>
</DOC>
