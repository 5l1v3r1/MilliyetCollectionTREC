<DOC>
<DOCNO> 218955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko06.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da haftaya bakış... 
</HEADLINE>
<TEXT>

     Piyasaların bu haftaki seyrinde, IMF heyetinin resmi temasları ve Kıbrıs'taki müzakere sürecinin yanı sıra Çarşamba günü açıklanacak Şubat ayı enflasyon rakamları etkili olacak. 
     Gedik Yatırım Menkul Değerler tarafından hazırlanan haftalık strateji raporunda, piyasalarda bu hafta belirgin bir gündem maddesinin bulunmadığı kaydedilerek, ''Kıbrıs sorununun çözümüne yönelik müzakere süreci yakından takip edilmeye devam edilecektir. Bunun yanında, Çarşamba günü açıklanacak Şubat ayı enflasyon rakamları da piyasalarda etkili olacaktır'' denildi. 
     DİE'nin Çarşamba günü açıklayacağı Şubat ayı enflasyon rakamlarında piyasa beklentilerinin TÜFE'de yüzde 1.1, TEFE'de ise yüzde 1.5 seviyelerinde yoğunlaştığı kaydedilen raporda, şu görüşlere yer verildi 
     ''Enflasyon ve beklentilerdeki düşüş eğiliminin sürdüğünü yansıtması açısından açıklanacak rakamların son döneme göre piyasada daha etkili olabileceğini düşünüyoruz. 
     Özellikle 7. Gözden Geçirme'nin tamamlanması için ek kaynak paketi ve zamların gündemde olduğu bir dönemde enflasyon rakamlarının beklentilerin altında gelmesi piyasalarda daha etkili olacaktır.'' Endeksin teknik değerlendirmesinin de yapıldığı raporda, geçen haftayı 18,889.20 puandan tamamlayan İMKB Ulusal 100 Endeksi'nde teknik indikatörlerde kuvvetlenme çabasının dikkat çektiği ifade edildi. 
     Raporda, şu görüşlere yer verildi 
     ''19,000-19,150 aralığındaki satıcılı bölgenin geçilmesi durumunda endeksin yeniden yukarı harekette bir kuvvetlenme yaşamasını bekliyoruz. 18,500 seviyesinin altına inilmediği sürece pozisyonların korunabileceğini ve endekste yukarı potansiyelin daha kuvvetli olduğunu düşünüyoruz. 18,000 seviyesi bu hafta için dip kabul ettiğimiz seviye konumunda bulunurken, 19,000-19,150 aralığının aşılması durumunda orta vadede 20,000 seviyesinin destek konumuna geleceğini tahmin ediyoruz'' 
     
</TEXT>
</DOC>
