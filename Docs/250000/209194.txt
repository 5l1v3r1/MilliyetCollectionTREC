<DOC>
<DOCNO> 209194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun05.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahliye talepleri reddedildi 
</HEADLINE>
<TEXT>
   DEP davasında dinleyiciler fişlendi 
   Ankara 1 No'lu DGM Başkanı, mahkemenin kararını alkışlarla protesto eden dinleyicilerin salondan ayrılmasına izin vermeyerek isimlerini tespit ettirdi 
      ANKARA Milliyet Fotoğraf ÜMİT BEKTAŞ, ŞERİF ÇIRAY 
   
   AB Komisyonu Başkanı Romano Prodi'nin Ankara'daki temaslarında "Avrupa, bu davayı yakından takip ediyor" dediği DEP'liler, yeniden yargılandıkları davanın 10. duruşmasında da tahliye edilmedi. Ankara 1 No'lu DGM Mahkeme Başkanı Orhan Karadeniz, kararı alkışla protesto eden 180 izleyicinin salondan ayrılmasına izin vermeyerek isim tespiti yaptırdı. 
   
   3 AP üyesi izledi 
   TBMM İnsan Hakları Komisyonu Başkanı Mehmet Elkatmış başkanlığında bir grup milletvekiliyle üç AP üyesinin de izlediği duruşmada sanıklar Leyla Zana, Hatip Dicle, Orhan Doğan ve Selim Sadak hazır bulundu. DEP'lilerin avukatı Yusuf Alataş, mahkeme heyetinin önyargılı olduğunun tutanaklara yansıdığını, yeniden yargılamanın biçimsel olmaktan öteye gidemediğini savundu. Karadeniz'in "Mahkeme heyeti önyargılıysa reddi h kim talebinde bulunun" demesi üzerine gerginlik yaşandı. 
   Mahkeme, savcılığın görüşü doğrultusunda tahliye taleplerini reddetti. Kararı salondakilerin alkışla protesto etmesi üzerine Karadeniz, AP ve protokol heyeti dışındakileri salondan çıkararak, kalanlara kimlik tespiti yaptırdı. Bu kişiler hakkında mahkemenin huzurunu bozdukları dolayısıyla soruşturma başlatılabileceği bildirildi. AP Dış ilişkiler, İnsan Hakları Ortak Güvenlik ve Savunma Politikası Komitesi Başkan Yardımcısı Barones Emma Nicholson, "Zana'yı destekleyenler duygularını alkışlayarak ifade etti. Ancak yargıcın böyle bir şey yapmaya hakkı var" dedi. 
   AB Komisyonu Başkanı Prodi de, "DEP'lilerin serbest bırakılacaklarını umuyordum. DEP'lilere ve Zana'ya çok üzüldüm" diye konuştu. Başbakan'la görüşmesinde DEP'lilerin tutuksuz yargılanmalarını talep etmesinin Türkiye'nin içişlerine müdahale anlamına gelip gelmediği söyledi. 
   
   Zana'ya davet    Barones Nicholson, Saharov ödülünü 1996'da kazanan, ancak hapiste olduğu için kendisi alamayan Leyla Zana'yı 28 Ocak'ta Strasbourg'da yapılacak ödül törenine davet etti. Bu yıl ödülün BM Genel Sekreteri Kofi Annan'a verileceğini belirten Nicholson, Zana'ya ödül töreni için AP Başkanı Pat Cox imzalı mektuplu davetiye getirdiğini kaydetti. Nicholson, Zana'nın annesi Hediye Dağılı ile tanıştırılırken, eski DEP'liler Zana ve Sadak, duruşmaya getirildikleri cezaevi aracından gülerek indi. 
   
   
</TEXT>
</DOC>
