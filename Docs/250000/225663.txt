<DOC>
<DOCNO> 225663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/guncel/gun01.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafoya mayın bacak kopardı 
</HEADLINE>
<TEXT>

   Hatay'da, arızalı trafoya giden TEDAŞ'ta görevli 3 kişi, PKK'nın bubi tuzağına takılınca yaralandı 
      UFUK AKTUĞ Hatay DHA 
   
   Hatay Erzin'de, Amanos Dağları'nın eteğindeki Başlamış köyü yakınlarındaki trafoda önceki akşam arıza meydana gelince, Erzin'e bağlı birçok köy karanlıkta kaldı. Arızayı onarmak için giden Dörtyol TEDAŞ Müdürü elektrik mühendisi Yusuf Sökmen 38 ve şoför Zeki Kalli ile 22.30'da trafo binasına giren Erzin TEDAŞ İşletme Şefi Osman Temur 47 , bina girişine yerleştirilen özel düzenekli mayına bastı. Şiddetli patlama nedeniyle Temur ağır, diğer görevliler hafif yaralandı. Çevre köylerde de yankılanan patlama sesiyle olay yerine gelen köylüler, görevlileri Dörtyol Devlet Hastanesi'ne götürdü. Durumu ağır olan ve Çukurova Üniversitesi Tıp Fakültesi Balcalı Hastanesi'ne sevk edilen Temur'un bacağı kesildi. 
   Hatay Valisi Abdulkadir Sarı, PKK'nın düzenlediği bombalı saldırı nedeniyle trafonun kullanılamaz hale geldiğini belirterek, "Yaralıların hayati tehlikeleri bulunmamaktadır" dedi. 
   
   Bir kilometrelik barikat 
   Jandarma, patlamanın ardından kullanılmaz hale gelen trafonun çevresinde bir kilometrelik barikat oluşturarak, olası tuzaklara karşı bölgeye kimseyi sokmadı. Antakya'dan gelen terörle mücadele uzmanları da bölgede arama çalışmasına başladı. 
   Bir dönem PKK'nın eylem yaptığı Amanos Dağı'nda jandarmanın geçen yılki operasyonlarında 2 terörist öldürülmüş, 4 terörist yakalanmıştı. 
   
   
   
</TEXT>
</DOC>
