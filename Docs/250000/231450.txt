<DOC>
<DOCNO> 231450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas02.html </URL>
<DATE> 2004/04/14/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Kitab kurdu 'amazon.com' internet imparatorluğuna dönüştü 
</HEADLINE>
<TEXT>

     Bülent Keneş bildiriyor 

- Forbes dergisinin ''Amerika'nın En Hızlı Büyüyen 25 Büyük Şirketi'' sıralamasında 5. olan ''amazon.com''un yıllık ortalama 5 milyar dolarlık gelir elde ederek bu listeye girebilmesinin büyük bir sürpriz olduğu kaydedildi. 
     Son beş yılda ortalama yüzde 47'lik büyüme kaydeden ''amazon.com''un bu büyümesinin ilk yıllardaki üç haneli büyüme hızından daha yavaş olmakla birlikte son derece etkileyici bulunduğu belirtildi. 
     2003 yılındaki satışlarında yüzde 34'lük bir artış kaydeden şirketin, bu yıl da gelirlerini en az yüzde 20 artırarak, 6,2 ila 6,7 milyar dolar arasında bir gelir elde etmesinin beklendiği kaydedildi. 
     ''amazon.com'', 1995 yılında internet üzerinden kitap pazarlamakla işe başlamıştı. Kitap satışı, şirketin bugünkü faaliyet alanları arasında küçük bir alanı kapsarken, ''amazon.com'', film ve müzikten bilgisayar yazılımına, el çantasından yiyeceğe, mobilyadan sağlık ve güzellik malzemelerine, hatta nişan yüzüğüne kadar çeşitli ürünler pazarlıyor. 
     Forbes dergisi, şirketin yine en büyük gelirini kitap, video, DVD, yazılım, bilgisayar oyunu gibi medya ürünlerinin satışından elde ettiğini yazdı. 
     ''amazon.com''un 2003 yılı için bu kalemlerden elde ettiği gelir toplam 4 milyar doları buluyor. Şirketin gelişen satış alanlarından birini oluşturan elektronik eşya pazarlamasından elde ettiği gelir ise 1,1 milyar dolar civarında. 
     2004 yılı ilk çeyreği için büyüme oranını 22 Nisan'da açıklayacak olan şirketin gelirlerindeki toplam artışın bu yıl yüzde 28'i bulması bekleniyor. 
     
</TEXT>
</DOC>
