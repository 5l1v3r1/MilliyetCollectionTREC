<DOC>
<DOCNO> 245395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur23.html </URL>
<DATE> 2004/06/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hizbullah operasyonunda yakalanan 6 sanık, bir çok olayı aydınlattı 
</HEADLINE>
<TEXT>

     Terör örgütü Hizbullah'a yönelik olarak düzenlenen operasyonda yakalanan 6 sanığın, 9 kişinin öldürülmesi, 3 kişinin yaralanması, gasp ve otomobil hırsızlığı eylemlerine karıştıkları bildirildi. 
     Terörle Mücadele Şube Müdürlüğü'nden yapılan açıklamada, İstihbarat Şube Müdürlüğü ile koordineli olarak, yasadışı radikal dini motifli terör örgütünün askeri ve siyasi kanadına 31 Mayıs 2004 tarihinde operasyon gerçekleştirildiği belirtildi. 
     Açıklamada, operasyonda, örgüt adına çeşitli faaliyetlere ilişkin aranan 1'i sahte kimlikli 4 kişinin İstanbul'da yakalandığı, 1 kişinin Kocaeli, 1 kişinin de Sakarya'da gözaltına alınarak İstanbul'a getirildiği kaydedildi. 
     Aynı açıklamada, bu kişilerin üzerlerinde ve evlerinde yapılan aramalarda, 2 adet pompalı tüfek, sahte pasaport, sahte sürücü belgesi ve nüfus cüzdanı ile 1 adet kurusıkı tabanca ele geçirildiği bildirildi. 
     Açıklamada, yakalanan kişilerin karıştıkları iddia edilen ve aydınlatılan eylemler de şöyle sıralandı 
     ''Mardin'in Nusaybin ilçesinde 1992, 1993 ve 1994'te Adil Buyruk, Süleyman Güler, İbrahim Özdemir, İbrahim Süren, Celal Uçar, Süleyman Gök, Emin Deniz ve Tahir Deniz ile 1995'te Mersin'in Tarsus ilçesinde bir partinin ilçe başkanı Hüseyin Parlayıcı'nın öldürülmesi. 
     Aynı yıllarda, yine Nusaybin'de Mehmet Demirkıran, Ali Aslan ve Mehmet Bulut'un yaralanması, 1994'da Afyon Kapalı Cezaevi'nde görevli gardiyan Bayram Ali Arık'ın silah zoruyla kaçırılması, 1997 yılında Tarsus'ta bir kişinin kaçırılması, 1995'de Bolu'da bir işyerinin işçilerinin maaşlarının gaspı olayında kullanılan ticari otomobilin İzmit'ten gaspı, yine İzmit'te otomobil hırsızlığı, Bolu'da bir taşocağından dinamit hırsızlığı, Bolu'da bir otomobilden telsiz hırsızlığı.'' Bu arada polis yetkilileri, gözaltına alınan M.K, M.Y, C.T, İ.Ş, F.A. ve Ş.Y'nin örgütün askeri kanadında görevli oldukları, örgüte maddi destek ve eleman kazandırmak için görev aldıkları, ancak 17 Ocak 2000 tarihinde Beykoz'daki villaya düzenlenen ve örgütün elebaşı Hüseyin Velioğlu'nun ölü ele geçirildiği operasyonunun ardından kaçış sürecine girdiklerinin anlaşıldığını söylediler. 
     Terörle Mücadele Şube Müdürlüğü'ndeki sorgu ve işlemleri tamamlanan 6 kişi, İstanbul DGM'ye sevk edildi. 
     
</TEXT>
</DOC>
