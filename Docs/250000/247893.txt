<DOC>
<DOCNO> 247893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur44.html </URL>
<DATE> 2004/06/14/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Zirvede mahsur kalan dağcılar 36 saat sonra kurtarıldı 
</HEADLINE>
<TEXT>

     Tatil için İstanbul'dan geldikleri Antalya'da trekking yaparken mahsur kaldıkları zirveden jandarma ekiplerince kurtarılan 2 amatör dağcı, macera olsun diye zirveye çıktıklarını söyledi. 
     Kurtarıldıktan sonra AA muhabirine açıklama yapan Recep Kar 39 , İstanbul'dan Antalya'ya tatil için geldiklerini ve trekking yaparak Antalya'nın deniz seviyesinden bin 356 metre yükseklikteki Çamdağ zirvesine çıktıklarını anlattı. Zirveden iniş sırasında arkadaşı Evren Ünverdi'nin ayağının burkulduğunu ve yürüyemediğini ifade eden Kar, arkadaşını, zirveden indirmek amacıyla yaklaşık 1 kilometre sırtında taşıdığını ve geceyi geçirmek için uygun bir yer aradıklarını belirtti. 
     Geceyi zirvede geçirdiklerini ve soğuktan çok etkilendiklerini belirten Kar, ''Bir ara öleceğimizi düşünmeye başladık, yaşamaktan umudumuzu kesmiştik. Sabah helikopteri görünce olağanüstü sevindik. Macera olsun diye zirveye çıkmıştık ama böyle olacağını hiç düşünememiştik'' dedi. 
     Recep Kar, Ankara'dan helikopterle bölgeye gelen Jandarma Özel Arama Kurtarma JÖAK ekiplerini karşılarında görünce çok sevindiklerini kaydetti. 
     Eşinin kurtarılması sevincini yaşayan Necla Kar da ''Kocam kurtulduğu için çok mutluyum. Jandarma ekiplerine çok teşekkür ediyorum'' diye konuştu. 
     
</TEXT>
</DOC>
