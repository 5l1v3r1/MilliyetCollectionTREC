<DOC>
<DOCNO> 245116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur35.html </URL>
<DATE> 2004/06/03/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Yurttan Kısa Kısa... 8. Cankurtaran Yörük şöleni... 
</HEADLINE>
<TEXT>

     Konya'nın Akşehir İlçesi'nde bu yıl 8'incisi düzenlenecek olan Cankurtaran Yörük Şöleni'nin, 11 Haziran'da başlayacağı bildirildi. 
     Akşehir ve Yöresi Yörükleri Yardımlaşma Dayanışma Kültür Derneği Başkanı Mehmet Öncel, şölenin tarihini, Konya Gazeteciler Cemiyeti'nde düzenlediği basın toplantısıyla duyurdu. 
     Şenliğin Akşehir İlçesi'ne bağlı Cankurtaran Köyü Yaylası'nda başlayacağını açıklayan Öncel, ''Bizim bu şenliği düzenlemekteki amacımız, Akşehir ve çevresindeki yörükleri, yılda bir kez olsun bir araya getirerek örf ve adetlerini, gelenek ve görenekleri hatırlamalarını sağlamaktır'' dedi. 
     
     CBÜ NÜKLEER TIP MERKEZİ HİZMETE AÇILDI... 
     Celal Bayar Üniversitesi CBÜ Tıp Fakültesi Hastanesi Nükleer Tıp Merkezi hizmete açıldı. 
     CBÜ Rektörü Prof. Dr. Cemil Özcan, açılış töreninde, Nükleer Tıp Merkezi'nin Türkiye'de birinci, dünyada beşinci sırada bulunan son teknolojilerle donatıldığını ve 800 milyara mal olduğunu söyledi. 
     Özcan, ''Merkezimin hizmete girmesiyle birlikte Ege bölgesindeki ve diğer illerden hastanemize hasta gönderilmeye başlanacak. Böylelikle üniversitemizin ve tıp merkezimin ismi daha iyi duyulmuş olacaktır'' dedi. 
     
     MERSİN SSK HASTANESİ'NE YENİ LABORATUVAR... 
     Mersin SSK Hastanesi bünyesinde kurulan yeni laboratuvar, törenle hizmete girdi. 
     Hastane Başhekimi Hasan Kılıç, düzenlediği basın toplantısında, yeni kurulan laboratuvarla sağlık hizmeti olanaklarının genişletildiğini söyledi. 
     Teşhis ve tedavi olanağı sunacaklarını belirten Kılıç, ''Bundan böyle hiçbir hasta, başka hastaneye gitme gereği duymayacak'' diye konuştu. 
     
     ANTAKYA BELEDİYESİ'NİN KAÇAK YAPI YIKIMINA DESTEK... 
     Tüketiciyi Koruma Derneği TÜKODER Antakya Şube Başkanı Nihal Mengüllüoğlu, Türkiye'nin en büyük sorunlarından birisinin kaçak yapılaşma olduğunu ve bunların yıkımlarına destek verdiklerini belirtti. 
     Mengüllüoğlu, yaptığı açıklamada, master planlarının yapılmaması ve imar planı yetersizliğinin, kaçak yapılaşmanın artmasına neden olduğunu kaydetti. 
     Ülke genelinde yaşanan çarpık kentleşme sorununun Antakya'da da gözlemlendiğini anlatan Mengüllüoğlu, ''Belediyenin kaçak yapıların yıkımı konusundaki kararını doğru buluyoruz. Bu uygulamanın birkaç örnekle sınırlı kalmamasını istiyoruz'' dedi. 
     
</TEXT>
</DOC>
