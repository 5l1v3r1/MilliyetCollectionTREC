<DOC>
<DOCNO> 217868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/siyaset/siy04.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye yakın ortak' 
</HEADLINE>
<TEXT>

   Dışişleri Bakanı Gül ile 3 saati aşan bir toplantı yapan Rus muadil İgor İvanov, dostluk mesajları verdi. İvanov, Türkiye için "İyi komşu' ve 'Yakın ortak' dedi 
      CENK BAŞLAMIŞ Moskova 

   
   Türkiye ile Rusya, aralarındaki siyasi diyaloğu artırma ve sorun yaratan konularda ortak çözümler aramayı kararlaştırdı. 
   Dışişleri Bakanı Abdullah Gül, Moskova ziyaretinin 2. gününde Rus muadili İgor İvanov'la 3 saati aşan bir görüşme yaptı. İvanov, basın toplantısında, Türkiye'den "iyi komşu" ve "yakın ortak" diye söz etti. İvanov, terör konusuna değinirken, "İki ülke de terörün ne anlama geldiğini iyi biliyor. Çünkü ikisi de teröre kurban verdi" dedi ve bu konuda ortak mücadelenin güçlendirilmesi kararı aldıklarını açıkladı. Rusya Dışişleri Bakanı, Türkiye'nin 2009 - 2010 döneminde BM Güvenlik Konseyi geçici üyeliğini destekleyebilecekleri sinyali verdi. Gül, Türkiye'deki bazı derneklerin Çeçenistan'a gizlice yardım gönderdiği iddialarının görüşmede gündeme geldiğini doğrularken, "Bu sorunlar işbirliğiyle çözülecek. Terörün izahı yoktur" dedi. 
   
   Boğaz sorunu gündeme geldi 
   Edinilen bilgiye göre, Rus tarafı rahatsızlık yaratan bazı konuları da gündeme getirdi. İvanov, boğazlardan geçişlerde uygulanan kısıtlamanın Rus petrol tankerlerini etkilemesinden yakınınca bir çalışma grubu oluşturulması kararlaştırıldı. Türk tarafı, Kafkasya'daki sorunların toprak bütünlüğü temelinde çözülmesi mesajı verdi. 
   
   
   
</TEXT>
</DOC>
