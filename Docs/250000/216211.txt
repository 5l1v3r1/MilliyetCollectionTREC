<DOC>
<DOCNO> 216211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun27.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye, AB'ye üye olacak tüm ülkelerden fazla ağırlık kazandırır" 
</HEADLINE>
<TEXT>

     Almanya'da yayımlanan haftalık Die Zeit gazetesi, Türkiye'nin Avrupa'ya, bu yıl Birliğe üye olacak ülkelerin tümünden daha fazla ağırlık kazandıracağı yorumunu yaptı. 
     Gazetenin birinci sayfasında ''Türkiye uyar'' başlığıyla yayımlanan yorumda, ''Türkiye, bu sulandırılan Birliğe neden uymasın Almanya'nın geleneksel bir dostu, güçlü stratejik bir müttefik ve dünyada Avrupa'ya, 2004 yılında AB'ye üye olacak ülkelerin tümünden daha fazla ağırlık kazandırır'' denildi. 
     Türkiye'nin Almanya'daki Nasyonalsosyalizm döneminde sürgüne gönderilen ya da ülkeden kaçan çok sayıda Almanı kabul ettiği hatırlatılan yorumda, ''Türkiye bu kadar çok Alman siyasetçiyi son olarak 1930'lu yılların sonuna doğru görmüştü. O zamanlar Nazilerden kaçanlar Türkiye'ye gitmişti. Şimdi ise anamuhalefet lideri Angela Merkel ve Başbakan Gerhard Schröder Türkiye'ye gidiyorlar'' şeklinde ifadeye yer verildi. 
     Hıristiyan Demokrat Birlik Partisi CDU Genel Başkanı Angela Merkel'in Türkiye'ye önerdiği ''imtiyazlı ortaklık'' teklifinin de ''küçük öneriler'' şeklinde değerlendirildiği yorumda, Alman halkının bu konudaki endişelerinin yersiz olduğu, bu endişelerin 2004 yılında alınacak yeni üyelerden dolayı dile getirilmesi gerektiği savunuldu. 
     Türkiye'nin 40 yıl önce AB ile Ortaklık Sözleşmesi, daha sonra da birçok anlaşma imzaladığı hatırlatılan yorumda, ''Hiç kimse AB'yi, Türkiye'den sonra Türkmenistan ya da yeni bir çeşit diktatörlüğe sahip olan Rusya ile üyelik müzakerelerine başlamaya zorlamıyor. Bu ülkeler Birliğin ne değerlerini, ne de hedeflerini paylaşıyor'' görüşü dile getirildi. 
     Türkiye'deki din anlayışının, Almanya'da ya da Fransa'daki Müslümanlar arasında olduğundan çok daha ılımlı olduğu kaydedilen yorumda, Başbakan Recep Tayyip Erdoğan hükümetinin, İslamiyet'in demokrasi ile bağdaşabileceğinin en iyi örneğini gösterdiği belirtildi. 
     Başbakan Erdoğan'ın Anadolu halkını Batı'nın modernliği ile ''barıştırmaya'' çalıştığı, bunun için de Avrupa'nın desteğinin önemli olduğu ifade edilen yorumda, Başbakan Schröder'in, Türkiye ziyareti sırasında göstermesi gereken tek bir yol bulunduğu, bunun da Kopenhag kriterlerinin yerine getirilmesi olduğu kaydedildi. 
     
</TEXT>
</DOC>
