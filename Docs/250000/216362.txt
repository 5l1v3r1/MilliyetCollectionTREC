<DOC>
<DOCNO> 216362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/dunya/dun02.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin cebinde akrep varmış 
</HEADLINE>
<TEXT>

   
   KKTC Cumhurbaşkanı Rauf Denktaş ve Kıbrıs Rum Yönetimi lideri Tasos Papadopulos'la görüşen AB'nin Genişlemeden Sorumlu Üyesi Günter Verheugen, sorunun çözüme ulaştırılması halinde Ada'ya üç yıl içinde 300 milyon euro yardımda bulunacaklarını açıkladı. Verheugen, yardımın 250 milyon euro'sunun Türk tarafının ekonomik ve sosyal kalkınması için kullanılacağını duyurdu. Yardım için Denktaş, "Göğsünü gere gere, bize Türkiye'nin bir yılda verdiğini beş yılda vereceklerini söyledi" dedi. Denktaş ile Verheugen'in çelişmesi dikkat çekti. 
   Dünkü müzakerelerin ardından Verheugen, BM Genel Sekreteri'nin Kıbrıs Özel Danışmanı Alvaro De Soto, Denktaş ve Papadopulos'la görüştü. Verheugen, Ada'dan ayrılmadan önce düzenlediği basın toplantısında, Kıbrıs sorununun çözümü halinde, Türk Kesimi'nin, Güney'le ekonomik ve sosyal açıdan bütünleşmesi için "çok büyük bir projeyi" gündeme getireceklerini açıkladı. Proje kapsamında Kıbrıs'ın tamamı için gelecek üç yıl içinde 300 milyon euro'nun üzerinde harcama yapılacağını duyuran Verheugen, "Bunun aslan payı olan 250 milyon euro'sunu da Kuzey'e ayıracağız, böylece ekonomik ve sosyal zorluklar ortadan kalkacak" dedi. 
   Verheugen'in 300 milyon euro'luk yardım açıklaması kulislerde, "AB'nin cebinden akrep çıktı" yorumlarına neden olurken, Denktaş miktarın küçüklüğünü espriyle karışık eleştirdi. Denktaş, "Size yardım edeceğiz dediler, Türkiye'nin bize bir yılda gönderdiği parayı beş yılda verebileceklerini söylediler" dedi. KKTC Ekonomi Bakanlığı'nın verileri de Denktaş'ı doğruladı. 2002 verilerine göre Türkiye, KKTC'ye 79.6 milyon doları savunma - yatırım bütçesi, 190.4 milyon doları da cari bütçe açığının kapatılması olmak üzere toplam 270 milyon dolar yardım yaptı. Ekonomi bürokratlarına göre de, 2003 ve 2004'te milli bütçeden 500 - 600 trilyon TL KKTC'ye ayrıldı. 
   
   
   
</TEXT>
</DOC>
