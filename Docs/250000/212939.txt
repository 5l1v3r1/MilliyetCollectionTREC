<DOC>
<DOCNO> 212939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur14.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
850 bin kişiyle Türkiye'nin mega üniversitesi Açıköğretim 
</HEADLINE>
<TEXT>

     Anadolu Üniversitesi AÜ Açıköğretim Fakültesi AÖF , 1982-1983 öğretim yılında yaklaşık 30 bin öğrenciyle başladığı öğretimine, bugün 88 büro, 150 bin çalışan ve 850 bin öğrenciyle devam ediyor. 
     AÖF Dekanı Dekanı Prof. Dr. Ali Ekrem Özkul, açıköğretimin her yaş ve meslek grubundan insana, üretkenliklerini yitirmeden, öğrenimlerini kendi hız ve kapasitelerine göre ayarlayarak, eğitimlerini sürdürme imkanı verdiğini belirterek şöyle konuştu 
     ''Açıköğretim Fakültesi, ülkemizde çağdaş anlamda uzaktan eğitim modeliyle yükseköğretim yapan ilk kurumdur. Öğrencinin, iletişim teknolojilerinden yararlanarak öğrenmesini sağlayan çağdaş bir uygulamadır. Açıköğretim Fakültesi, 1982-1983 öğretim yılında yaklaşık 30 bin öğrenciyle başladığı öğretime, bugün 81 bürosu, 150 bin çalışanı ve 850 bin öğrencisiyle devam etmektedir.'' 
     
     850 BİNİ AŞKIN ÖĞRENCİ KAYITLI 
     Dekan Özkul, sistemin, ülkenin eğitim sorunlarının çözülmesine ve eğitim düzeyinin yükselmesine katkıda bulunduğunu anlatarak, Açıköğretim'in hangi yaş, meslek ve gelire sahip olursa olsun yaşam boyu eğitim ilkesini gerçekleştirmeyi amaçladığını bildirdi. 
     Sistem bünyesindeki İşletme, İktisat ve Açıköğretim fakültelerine ait 28 lisans ve önlisans programında eğitim gören 850 bini aşkın öğrenci bulunduğunu belirten Özkul, şunları kaydetti 
     ''Ülkemizde üniversitelerde öğrenim gören öğrencilerin yaklaşık yüzde 35'i, açıköğretim sistemiyle öğrenim görmektedir. 1987'de Batı Avrupa Projesi adı altında çeşitli Avrupa ülkelerinde yaşayan Türk vatandaşlarına yönelik lisans ve önlisans programlarını uygulamaya başladık. 1998 yılından itibaren de başta internet olmak üzere çağdaş iletişim teknolojilerinin yoğun kullanıldığı ve Açıköğretimi klasik işlevlerinin ötesine taşıyan yapılanmalarla birlikte yeni bir döneme başlandı. 2000 yılında Açıköğretim Fakültesi'nde Okul Öncesi Eğitimi ve İngilizce Öğretmenleği lisans programları açıldı.'' 
     
     İKİNCİ ÜNİVERSİTE İMKANI... 
     Prof. Dr. Özkul, gelişen koşullara uyum sağlamak ve kendini farklı alanlarda geliştirmek isteyen örgün bölümde okuyan ya da mezun olan kişilere ikinci öğretim olanağı veren ikinci üniversite uygulamasına başladıklarına da değinerek, 2003 yılından itibaren de Jandarma ve Polis Önlisans Meslek Eğitimi programlarını hayata geçirdiklerini kaydetti. 
     Açıköğretim Fakültesi bünyesinde, Türkiye'nin 79 il merkezinde 86, Kuzey Kıbrıs Türk Cumhuriyeti ve Almanya'da da birer Açıköğretim bürosu bulunduğunu belirten Özkul, şöyle konuştu 
     ''Bugüne kadar Açıköğretim sisteminden, 4 yıllık programlardan 193 bin 477, 2 yıllık programlardan ve özel projelerden 423 bin 087 kişi olmk üzere toplam 616 bin 564 öğrenci mezun oldu. Halen Avrupa'nın değişik ülkelerinde yaşayan yaklaşık 2 bin Türk vatandaşı Açıköğretim, İktisat ve İşletme fakültelerine bağlı değişik programlarda öğrenim görmektedir. En çok tercih edilen bölümler ise 4 yıllık lisans programlarından Kamu Yönetimi, 2 yıllık önlisans programlarından da Halkla İlişkiler'dir.'' 
     
</TEXT>
</DOC>
