<DOC>
<DOCNO> 224344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy10.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş için Davos usulü toplantı 
</HEADLINE>
<TEXT>

   AKP'nin İstanbul Büyükşehir Belediye Başkan adayı Kadir Topbaş'a destek için verilen yemekte, 20 dakikada bir çalan zille şefler masa değiştirdi. Yemeğe 53 işadamı katıldı 
      ŞAKİR AYDIN İstanbul 

   
   Başbakan Recep Tayyip Erdoğan, başdanışmanı Cüneyd Zapsu'nun AKP İstanbul Büyükşehir Belediye Başkan adayı Kadir Topbaş'a destek için işadamlarına verdiği yemeğe katıldı. İsviçre'nin Davos kentindeki yemekli toplantılarda uygulanan usulle, her masaya bir şef seçildi ve 20 dakikada bir çalan zille, şefler masa değiştirdi. Şeflerden biri de Erdoğan oldu. 
   Zapsu'nun Sarıyer Alsit Villaları'ndaki evinde düzenlenen yemeğe, Erdoğan, Topbaş ve AKP İstanbul İl Başkanı Mehmet Müezzinoğlu'yla birlikte aralarında Sakıp Sabancı, Mehmet Ali Yalçındağ, Bülent Eczacıbaşı, Cem Kozlu, Halit Narin, Ferit Şahenk, Mehmet Emin Karamehmet, Turgay Ciner ve Ersin Özince'nin de bulunduğu 53 işadamı katıldı. 
   Erdoğan'ın Basın Danışmanı Ahmet Tezcan, toplantıyı gazetecilerin cep telefonlarına gönderdiği mesajla duyurdu. Tezcan, site önünde basın mensuplarına yaptığı açıklamada da, toplantıda Zapsu'nun isteği doğrultusunda Davos'ta olduğu gibi 'masa şefliği' sisteminin uygulandığını ve buna göre şeflerin her 20 dakikada bir çalan zille masa değiştirerek, diğer davetlilerle de ilgilenmesinin sağlandığını söyledi. 
   Toplantıdaki 5 masanın şefliğini ise Başbakan Erdoğan, Zapsu, Topbaş, Müezzinoğlu ve AKP Sarıyer Belediye Başkan Adayı Yusuf Tülün'ün üstlendikleri, Topbaş ve Tülün'ün davetlilere projelerinden bahsederek destek istedikleri öğrenildi. 
   
   
   
</TEXT>
</DOC>
