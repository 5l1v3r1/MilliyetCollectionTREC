<DOC>
<DOCNO> 202019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/soneko04.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Kıyamete kadar 6.5'luk faiz dışı fazla iddiası yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, hükümetin istikrara önem verdiğini kamu dengelerini sarsıcı bir ekonomik politikaya asla geçmeyeceğini söyledi. 
     Şener, SPK tarafından Abant'ta düzenlenen ''SPK Geleneksel Değerlendirme Toplantısı'' sonrasında, basın mensuplarıyla bir sohbet toplantısı düzenleyerek, gündeme ilişkin sorularını yanıtladı. 
     Hükümetin seçim mülahazalarıyla asla dengeleri bozacak yollara sapmayacağını vurgulayan Şener, ekonomik programın 2004 yılı içinde, 2005 yılı içinde daha sonrası içinde ana çizgileri itibariyle belli olduğunu kaydetti. 
     Kıyamete kadar yüzde 6.5'luk faiz dışı fazla diye bir iddialarının olmadığını ifade eden Şener, her yılın yeniden değerlendirileceğini, 2003'te de 2004'te de daha sonraki dönemler için de borç stoku eritilmesinin ihtiyaç olması halinde faiz dışı fazlanın verileceğini kaydetti. 
     Şener, ''Bu 6.5'mu olur, 7'mi olur 3'mü olur. 2004'ün içinde değerlendirilecek'' dedi. 
     
     ''GELİR KAYBINA TAHAMMÜL EDİLMEYECEK NOKTALAR VAR'' 
     Bireysel emeklilik konusunda vergi avantajı sağlanıp, sağlanmayacağı yönündeki soruya Şener, şuanda gündemlerinde böyle bir şeyin olmadığını, ancak kamu finansmanı dengelerinde iyileşme sağlandıkça çok daha etkili vergi düzenlenmesine gidilmesinin uygun olacağı yanıtını verdi. 
     Vergi reformlarının önündeki en büyük engelin kamu finansman ihtiyacı baskısı olduğunu anlatan Şener, bu baskı ne kadar azalırsa, rasyonel bir vergi sisteminin kurulacağını, vurguladı. 
     Şener, mali hesaplarda gelir kaybına tahammül edilmeyecek noktalar olduğunu da bildirdi. 
     
     ''EKONOMİDEKİ İYİLEŞME VE KENTLERE GÖÇ'' 
     İşsizlik sorununun Türkiye'nin en önemli sorunlarından biri olduğunu vurgulayan Şener, bir yıllık trend içerisinde işsizlikte belirgin bir düşüşün olduğunun söylenemeyeceğini kaydetti. 
     Ekonomi büyüdükçe işsizliğin arttığını söyleyen Şener, büyümeyi meydana getiren kalemlerden dolayı işsizliğin azalmadığını ileri sürdü. 
     Şener, inşaat ve hizmet sektöründeki büyümelerin işsizliği düşürdüğünü, ancak tarım ve madencilik gibi kalemlerde büyüme artsa dahi işsizliği düşürücü etkisinin yeterli olmadığını kaydetti. İşsizliğin Türkiye'ye has bir sorun olmadığını anlatan Şener, kriz nedeniyle kentlerden kırsal alana göçen vatandaşların ekonomideki iyileşmeyle birlikte yeniden kentlere göçtüğünü, bununda işsizliğin düşürülmesini önleyen nedenlerden biri olduğunu, kaydetti. 
     Şener, enflasyon hedefinin öngördüklerinden daha iyi olduğunu belirterek, ''TÜFE'ye yüzde 20 dedik ilk 11 ayda yüzde 17 oldu. TEFE'ye yüzde 17 dedik. Aynı dönemde yüzde 13 oldu'' dedi. 
     
     ''TÜRKİYE BİR HUKUK DEVLETİDİR'' 
     Başbakan Yardımcısı Şener, bir gazetecinin Cumhurbaşkanı'nın bazı yasaları veto etmesini, yargının da çıkartılan bazı yasaları iptal etmesinin, ekonominin daha iyi yerlere gelmesini önleyip, önlemediği şeklindeki sorusuna şu yanıtı verdi 
     ''Türkiye bir hukuk devletidir. Hükümeti var, yargısı var ve Cumhurbaşkanlığı makamı var. Herkesin yetki ve sorumlulukları anayasada belirtilmiş. Bu ülkeye zarar veriyor diye bakmamak lazım. Yaptığımız her iş hukuk düzenine uygun olmalı. Cumhurbaşkanı, yargı kendi görev ve sorumluluklarını yerine getiriyorlar. Bunu nasıl kullanacaklarını bizim oraya empoze etmemiz doğru değil. Ben bu süreci doğal olarak algılıyorum. Rahatsız olacak bir boyutunu görmüyorum. Demokratik kültüre sahip olmak bunu doğal algılamayı gerektiriyor. Demokratik kültürün DNA'lara işleyecek kadar derin olduğuna inanıyorum. Türkiye'de demokrasi kültürü yeni değil.'' 28 Mart'ta yapılması planlanan yerel seçimlere ilişkin bir soru üzerine Şener, ''Herhalde çok oy çıkar diye düşünüyorum. Vatandaş kime verirse doğru vermiştir. Her seçimin kendi içinde tutarlı bir mantığı vardır. Vatandaş haklıdır'' diye konuştu. 
     Basın mensuplarıyla sohbet sırasında Beşiktaş maçının sonucunu da merak eden Şener, Beşiktaş'ın maçı 2-1 kazandığının söylenmesi üzerine, ''Ligin de tadı kaçtı çok puan farkı var'' dedi. 
     
     BAKAN'DAN HIZ UYARISI 
     Bu arada Abant'tan bu sabah ayrılan Şener, Ankara'ya hareketinden önce resmi makam aracının şoförü ve korumasını yanına çağırarak, ''Otobanda 140'dan fazla hız yapmayın. Koruma ve eskort istemiyorum. Yolculuk boyunca trafik kurallarına uyun'' uyarısında bulundu. 
     Şener, daha sonra oğlu Bedirhan'ın kullandığı sivil bir araçla Ankara'ya hareket etti. 
     
</TEXT>
</DOC>
