<DOC>
<DOCNO> 217098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yazar/oztrak.html </URL>
<DATE> 2004/02/23/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Seçimden önce zam yapılır mı 
</HEADLINE>
<TEXT>

   
   Hazine Müsteşarlığı ve Uluslararası Para Fonu yedinci gözden geçirmenin ikinci aşamasını tamamlamak üzere Fon heyetinin 26 Şubat tarihinde ülkemize geleceğini duyurdular. Görüşmelerin 12 Mart'ta tamamlanması ve heyetin bu tarihte ülkeden ayrılması bekleniyor. 
   Yapılan açıklamalarda, bütçede öngörülmeyen, asgari ücret ile SSK ve Bağkur emeklilerinin maaşlarında yapılan artışlara ve 2003 yılında vergi gelirlerinin düşük gerçekleşmesine bağlı olarak 2004 yılı bütçesinde ortaya çıkan açığın telafisi ve yapısal reform takviminin ele alınacağı belirtiliyor. Uluslararası Para Fonu'nun yaptığı basın açıklamasında ele alınacak yapısal reformların sayıldığı bölümde BDDK ve TMSF'nin etkinliği ve bağımsızlığının da ele alınacağının belirtilmesi dikkati çekiyor. Konulara bakıldığında görüşmelerin kolay geçmeyeceği anlaşılıyor. 
   
   IMF ile görüşmeler 
   Yedinci gözden geçirme ile ilgili müzakereler, her şey yolunda giderse, 12 Mart'ta tamamlanmış oluyor. IMF'den alınacak 500 milyon dolarlık kredi diliminin serbest bırakılması ile ilgili onay aşamasına geçiliyor. Fon teknik heyeti Washington'a döndükten sonra, bu müzakereler sırasında büyük ölçüde hazır hale gelecek, heyetin kendi değerlendirmelerini içeren teknik raporu, önce Fon'un ilgili birimlerine görüşlerini almak üzere dağıtacak. Birimlerden gelecek yorumlara göre gerekirse revize edilecek rapor ve niyet mektubu Fon yönetimine sunulacak ve onay alınacak. Daha sonra rapor ve niyet mektubu icra kuruluna sunulacak. İcra kurulu niyet mektubunu onaylamak ve kredi dilimini serbest bırakmak üzere bir toplantı tarihi belirleyecek. Toplantı tarihinin belirlenmesi, niyet mektubunda yer alan ve ön şart prior action olarak belirlenen bazı tedbirlerin hükümet tarafından yerine getirilmesine bağlı olacak. Yani bu tedbirler alınmazsa icra kurulu toplantı tarihi belirlemeyecek. 
   Ön koşullar arasında bazı vergi ve fiyat ayarlamalarının yer alması kuvvetle muhtemeldir. Hükümetin Fon'u sadece harcama kısıcı tedbirlerle faiz dışı dengeyi tutturacağına ikna etmesinin oldukça zor olacağını düşünüyorum. 
   28 Mart günü ülkemizde mahalli idare seçimleri yapılacaktır. Eğer bu tarihten önce Fon icra kurulu toplantı tarihini açıklamazsa hükümetin vergi ve zam kararlarını seçimden hemen sonraya bıraktığını anlamak güç olmayacaktır. 
   Bu olasılık bana 1987 yılında mahalli idare seçimleri öncesinde ve sonrasındaki gelişmeleri hatırlatmaktadır. Rahmetli Turgut Özal o dönemde alması gereken tedbirleri seçim sonrasına ertelemişti. Sayın Özal seçimi kazandı. Seçimden sonra zamlar yağmur gibi yağmıştı. Sorulduğunda Sayın Özal'ın cevabının "Seçimden önce zam yapacak kadar enayi değilim" olduğu basında yer almıştı. Seçimi izleyen dönemde bunun çok maliyetli bir güven kaybına neden olduğu görüldü. Enflasyon bir yıl öncenin neredeyse iki katına sıçrarken, ekonomi iki yıl süren ciddi bir durgunluğa girdi. Bunu izleyen ilk genel seçimlerde ANAP çok ciddi bir mağlubiyet aldı. Yakın tarihimizdeki bu örnek seçim ekonomisi izlemenin ekonomik ve siyasi maliyetini açıkça göstermiştir. 
   
   Çıkarılan dersler 
   Sayın Başbakan'ın Siirt'te yaptığı konuşmada enerji fiyatlarına zam yapılabileceğini açıklaması hükümetin tarihten gerekli dersi çıkarttığının bir göstergesi olabilir. Ancak bir de son iki ayda yaşananlardan çıkarılması gereken bir ders var. Yapılacak vergi düzenlemeleri ve zamların gerekçesini hem Hazine Müsteşarlığı'nın hem de Uluslararası Para Fonu'nun basın açıklamalarından çıkarsamak mümkün. Türk ekonomisi artık hesapsız hareket etmeye izin vermiyor. Kaynağı bulmadan harcama yaparsanız kaşıkla verdiğinizi kepçeyle geri almak durumunda kalıyorsunuz. Döviz fiyatlarının artmadığı bir dönemde enerji fiyatlarını artırmanın yaratacağı sorunları göğüslemek durumunda oluyorsunuz. Son olarak, yapmak zorunda kalacağınız vergi artışı veya zamlarda geciktiğiniz her gün kaynak kaybediyorsunuz. Uluslararası Para Fonu ile yapılacak müzakereler ve sonrasında hükümetin izleyeceği strateji ciddi bir güven testi olacaktır. 
   
      
   
</TEXT>
</DOC>
