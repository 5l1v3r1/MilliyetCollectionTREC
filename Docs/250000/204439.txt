<DOC>
<DOCNO> 204439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur23.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'de Kuruçay köprüsü yıkılmak üzere... 
</HEADLINE>
<TEXT>

     Antalya'daki fırtına ve yağış etkisini sürdürüyor. 
     Sel felaketine maruz kalan Akdamlar Köyü ile 3 kişinin sel sularına kapıldığı Doyran Köyü'ne ulaşımı sağlayan Çakırlar Beldesi yakınlarındaki Kuruçay Köprüsü'nün yıkılmak üzere olması nedeniyle jandarma trafiği kesti. Köprünün Antalya yakasında araçlar bekletilirken, dağın yamacındaki köylere gitmek üzere bekleyen 112 Hızır Acil Servisi ambulansları dahil hiçbir aracın geçişine izin verilmiyor. 
     Bu arada, kurtarma çalışmalarına katılan bir dozerin devrildiği Akdamlar Köyü'ne ulaşan AKUT ekibi de çalışmalara başladı. AKUT ekibinin yıkılan köprü üzerine halat çekerek karşıya geçmesi ve kurtarma çalışmalarına katılması bekleniyor. 
     Antalya-Korkuteli karayolunun 20'inci kilometresinde ormanlık alandan gelen sel dolayısıyla, Bölge Trafik Müdürlüğü ekipleri, her iki yönden küçük otomobillerin geçişine izin vermiyor. Ekipler halen, kamyon, otobüs gibi yüksek araçların geçişini ise engellemiyor. 
     
</TEXT>
</DOC>
