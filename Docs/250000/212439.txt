<DOC>
<DOCNO> 212439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur17.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da otobüslerde yangın tüpü kontrolü... 
</HEADLINE>
<TEXT>

     Bolu'da trafik ekipleri, Abant kavşağında ve Bolu Dağı kesiminde yolcu otobüslerine yönelik ''Yangın Tüpü'' kontrolü yaptı. 
     Bolu Trafik Bölge Müdürü İlhan Gündoğan, yaptığı açıklamada, Bolu Dağı'nda dün meydana gelen zincirleme trafik kazasından sonra, ekiplerin yolcu otobüslerine yönelik yangın tüpü kontrollerini artırdığını söyledi. Gündoğan, bayram tatili süresince kontrollerin 24 saat süreceğini ve bu konuda sürücülerin broşürlerle uyarılacağını belirterek, ''Araçlarında yangın tüpü bulunmayanlar hakkında 41 milyon 200 bin lira para cezası uygulanacak'' dedi. Bayram tatiline çıkacak olan sürücüleri alkollü, uykusuz, yorgun ve dalgın araç kullanmamaları konusunda da uyaran Gündoğan, ''Yola çıkarken uykunuzu getirecek yemek yemekten kaçının. Kendinizi yorgun hissettiğinizde yol boyunca bulunan dinlenme tesislerinde mola verin yola sonra devam edin'' diye konuştu. 
     Bu arada, Koreli turistleri taşıyan Orhan Gürbüz'ün kullandığı 34 YOJ 95 plakalı yolcu otobüsünde denetim yapan trafik ekipleri, sürücüden yangın tüpünü çıkartarak denemesini istedi. Sürücü Gürbüz'ün, yangın tüpünü yerinden çıkartmak için tornavidayla yaklaşık 5 dakika uğraşmasını turistler ilgiyle izledi. 
     Denetimlerde bazı otobüs sürücülerinin yangın tüpünü kullanmayı bilmemesi dikkat çekti. 
     
</TEXT>
</DOC>
