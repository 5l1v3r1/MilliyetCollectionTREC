<DOC>
<DOCNO> 239406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo03.html </URL>
<DATE> 2004/05/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bombaların patlamasına az kaldı Transferde sıcak günler yaklaşıyor 
</HEADLINE>
<TEXT>

     AYŞE YEŞİN 
Süper Lig'de forma giyen ve takımlarının başarısı için ter döken 122 futbolcunun sözleşmesi 31 Mayıs'da sona eriyor. 
     Şampiyon Fenerbahçe'de kaleci Volkan, Ümit Özat, Ali Güneş, Luciano, Rebrov ve Tomas'ın anlaşmaları bitecek. 
     Trabzonspor, transfer döneminin rahat takımlarından biri olacak. Hüseyin, Romaşenko ve Petkoviç ile sözleşme yenilemek için masaya oturacak Bordo-Mavililer sorun yaşamayacak. Fatih Tekke, Gökdeniz gibi isimlerin sözleşmeleri devam ettiği için bu futbolcular ancak pazarlık konusu olabilecek. 
     Ligin ikinci yarısında büyük bir hüsran yaşayarak hem şampiyonluğu, hem de Şampiyonlar Ligi'ne katılma şansını yitiren ve UEFA Kupası ile yetinmek zorunda kalan Beşiktaş ise İbrahim, Ahmet Yıldırım, Sergen, Zago, Kaan Dobra, Cordoba, Ronaldo, Serdar ve Tümer ile ya yollarını ayıracak ya da tekrar anlaşma zemini arayacak. 
     Hayal kırıklığı yaratan Galatasaray'da da 9 futbolcunun sözleşmesi bitecek. Ümit Karan, Abdullah, Arif, Ayhan, Bülent Korkmaz, Ergün, Bratu, Hakan Şükür ve Petre ile ilgili kararı yönetim ve teknik kadro verecek. 

     
</TEXT>
</DOC>
