<DOC>
<DOCNO> 222108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/ekonomi/eko08.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ'ın evrak mezarlığı 
</HEADLINE>
<TEXT>

   FATİH KARAÇALI, BÜNYAMİN YIL Adana 
   
   Enerji ve Tabii Kaynaklar Bakanlığı'nın geçen yıl imtiyaz sözleşmesini iptal ettiği Adana'daki Çukurova Elektrik ÇEAŞ ile bu şirketin yaptığı Berke Barajı'na ait 7 konteyner dolusu evrak bir garajda ele geçirildi. 
   Adana Emniyet Müdürlüğü Kaçakçılık ve Organize Suçlar Şubesi ile Mali Şube ekipleri, bir ihbar üzerine önceki akşam Turhan Cemal Beriker Bulvarı Asri Mezarlık karşısındaki Doğuş Vinç Nakliyat Şirketi'ne baskın yaptı. Ele geçirilen 7 konteynerde, Çukurova Elektrik ve Berke Barajı'na ait klasörler, özel sandıklar içinde bilgisayar CD ve disketleri, çelik para kasaları, planlar ve dosyalar olduğu görüldü. 
   Nakliyat garajındaki işçiler, 7 konteynerin yaklaşık 10 yıldır garajın otoparkında tutulduğunu söyledi. İşçiler, konteynerlerin kira ödemesinin bir İtalyan şirketi tarafından yıllık olarak yapıldığını öne sürdü. 
   Konteynerlerdeki evrakın, Uzanlar'ın, ÇEAŞ'ı ele geçirmesinden sonra görevden kaçırdığı Berke Barajı'nın yapımcı İtalyan ITALSTRADE S.P.A. firmasına da ait olabileceği sanılıyor. 
   
   
</TEXT>
</DOC>
