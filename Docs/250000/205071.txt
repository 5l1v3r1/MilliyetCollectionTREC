<DOC>
<DOCNO> 205071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun03.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de müslümen futbol takımlarının adları sorun yarattı 
</HEADLINE>
<TEXT>

     ABD'nin California eyaletinde, futbol oynamak isteyen Müslümanların takımlarına koydukları adlar sorun yarattı. 
     Müslümanların takımlarına verdikleri isimler arasında İntifada, Allah'ın Askerleri ve Mücahidin gibi isimler bulunuyor. 
     Amerikalıların bu adlara gösterdikleri tepki üzerine bazı takımların isimleri değiştirilirken, bazı futbolcuların da sporu bıraktıkları bildirildi. Hızla gelişen olaylar yüzünden California eyaletinde yaşayan Müslümanlar arasında 4 Ocak'ta düzenlenmesi planlanan futbol turnuvasının da tehlikeye girdiği haber veriliyor. 
     Olayla ilgili olarak açıklamada bulunan turnuva organizatörlerinden Tarık Şevki, ''başlangıçta gaye, sadece gençleri futbol oynamaya teşvik etmekti. Fakat iş o kadar siyasi hale getirildi ki şimdi hiç oynamasak daha iyi diye düşünmeye başladım'' şeklinde konuştu. 
     Turnuvayı düzenleyenler, ''amaçlarının kimseyi incitmek olmadığını'' ifade ederken bazı çevreler, ''intifada ya da mücahidin gibi isimlerin terörizme destek olduğu'' iddiasını ortaya attılar. ''İntifada'' Filistinliler tarafından 1987-1993 arasında İsrail işgaline karşı ayaklananların başkaldırılarına verdikleri isim. Mücahidin ise Arapçada ''kutsal savaşçı'' anlamına geliyor. Bu isimler, ABD tarafından terörist örgüt listesinde yer alan bazı örgütlerin adlarında yer alıyor. 
     
     MUSEVİLERİN GÖRÜŞÜ 
     Sorunu kendi açılarından yorumlayan Simon Wisentahl Merkezi yöneticilerinden Haham Abraham Cooper, ''bu kelimeler gerçek teröristler, gerçek katiller ve gerçek tehditlerle bağlantılı'' diye konuştu. Cooper, ''İntifada'nın Filistinliler açısından bir felaket olduğunu ve bu eylem kapsamında gerçekleştirilen intihar saldırılarından 1000'den fazla İsrailli çocuk ve ailesinin öldüğünü'' de savundu. 
     
     FUTBOLU BIRAKTILAR 
     Bu arada, intifada adlı takımın oyuncularından birçoğunun, aileleri güvenliklerini tehdit altında gördüğü için takımdan ayrıldıkları belirtildi. 
     Öte yandan, turnuvayla ilgili olarak açılan internet sitesine çok sayıda hakaret içerikli mesaj geldiği, ayrıca turnuvanın yerel gazeteler ve radyolarda tartışmalara yol açtığı belirlendi. ''Olanları anlamakta güçlük çektiğini'' kaydeden 18 yaşındaki Sabih Han adlı futbolcu, Washington Kızılderililer Washington Redskins takımını örnek gösterdi. ''Kızılderili'' sözcüğü bazı Amerikalı yerliler tarafından hakaret olarak kabul ediliyor. 
     
</TEXT>
</DOC>
