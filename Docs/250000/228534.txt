<DOC>
<DOCNO> 228534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/spo01.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP'te kavga 
</HEADLINE>
<TEXT>

   Serdar Bilgili, tribünden çıkarken birkaç Galatasaray taraftarının hedefi oldu. Gruptan yükselen "Hakemi kaça satın aldınız. Kokainman" sataşmalarının ardından arbede çıktı 
      
   Gerilim yarattı 
   KARŞILAŞMA sonrası Şeref Tribünü çıkışı sırasında, VIP salonunda istenmeyen görüntüler yaşandı. Birkaç Sarı - Kırmızılı taraftar, Beşiktaş Başkanı Serdar Bilgili'ye "Şerefsizler, hakemi kaça satın aldınız. Kokainman" diyerek, sözlü sataşmalarda bulundu. Bu sırada tansiyon bir anda fırladı, ortalık karıştı. 
   
   Cerrah'a başvuru 
   BAŞTA Erkan Ulusel olmak üzere, Bilgili'nin yanında yer alan kongre üyeleri ile bu kişiler arasında tartışma çıktı. Taraflar birbirine girirken, polis olayların büyümesini önledi. Emniyet Müdürü Celaleddin Cerrah ile görüşen Serdar Bilgili, locasına geçip, bir süre yeterli güvenliğin sağlanmasını bekledi. 
   
   'Derbi derbidir'    BEŞİKTAŞ Menajeri Sinan Engin, "Kendimizi kandırmayalım. Kaybetseydik, şampiyonluk giderdi" dedi. Engin şöyle devam etti "Galatasaray güçsüz diye düşünmemek lazım. Derbi derbidir Galatasaray, Galatasaray'dır. Bana göre hakem olumluydu." 
   
   'Derbi için normaldir'    İLK penaltının kahramanı Ahmed Hassan, Suat'ın kendisini tuttuğunu vurguladı, hakem Ali Aydın'ın verdiği müdahale kararının doğru olduğunu ifade etti. Ahmed, şöyle konuştu "Derbi maçlarda bu normaldir. İlk 45 dakikalar her zaman zordur. İkinci yarıda daha iyi oynadık ve daha çok kazanmak istedik." 
   
   Ne dediler 
   Kürüm yorumsuz 
   FUTBOL Şube Sorumlusu Haşmet Kürüm, hakem konusunda yorum yapmak istemedi, takımı hakkında konuştu. İlk yarıda iyi oynamadıklarını ancak ikinci devrede hırslandıklarını vurgulayan Kürüm, "Çok zor bir maçtı. Ben bu kadar stres olacağını tahmin etmiyordum. Galatasaray da çok iyi direndi. Futbolcularımı kutluyorum" dedi. 
   
   'Aydın iyiydi'    GALATASARAY galibiyetiyle şampiyonluk şanslarının devam ettiğini söyleyen 2. Başkan Hüsnü Güreli, "Dikkatli olmak zorundayız" yorumunu yaptı. Güreli, hakem Ali Aydın'ın iyi maç yönettiğini belirterek, "Türkiye'nin takdir ettiği bir hoca. Tribünden görebildiğimiz kadarıyla iki penaltıyı da doğru çaldı diye düşündük. Ama tabii ki bizim uzmanlık alanımız değil" ifadesini kullandı. 
   
</TEXT>
</DOC>
