<DOC>
<DOCNO> 233646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/dunya/dun01.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
4 saldırıda 17'si çocuk 68 ölü 
</HEADLINE>
<TEXT>
   El Kaide, Basra'da Şii katliamı yaptı 
   Basra'daki 3 polis karakolu ile Zübeyr kasabasındaki polis akademisine düzenlenen intihar saldırılarında 5'i İngiliz askeri 240 kişi de yaralandı 
      DIŞ HABERLER SERVİSİ 

   
   Irak'ın güneyindeki Basra kentinde 3 polis karakolu ile 25 km. güneyindeki Zübeyr kasabasındaki polis akademisine dün sabah Türkiye saatiyle 06.15'te patlayıcı yüklü araçlarla düzenlenen intihar saldırılarında 17'si ilkokul ve anaokulu öğrencisi 68 kişi öldü, 4'ü İngiliz askeri 240 kişi de yaralandı. 
   Basra'daki Saudi Karakolu'nun saldırıya uğradığı sırada bölgeden geçmekte olan biri ilkokul, diğeri anaokulu servisine ait 2 minibüsün isabet alarak yanması soncu araçlardan birinde 9 ilkokul öğrencisiyle sürücüsü, diğerinde ise 8 anaokulu öğrencisi feci şekilde can verdi. Bazı öğrenciler de ağır yaralandı. Patlama şiddetiyle karakolun önünde 2 - 3 metre çapında bir çukur açıldı. 
   Koalisyon güçlerinin işgalinden beri en kanlı gününü yaşayan Basra'da 3 polis karakolunda meydana gelen patlamalarla hemen hemen aynı anda, Zübeyr'deki patlama ise bir saat sonra meydana geldi. Polis akademisindeki patlamalarda 4 Iraklı polis öldü, 1'si ağır 5 İngiliz askeri yaralandı. Saldırıya uğrayan diğer 2 karkola ulaşmaya çalışan İngiliz askerleri, kızgın göstericilerin taşlı protestolarıyla karşılaştı. Irak İçişleri Bakanı Samir El Sumayday, eylemlerin Kerbela'da Aşure saldırısı ile Erbil'de KDP ve KYB binalarına El Kaide'nin düzenlediği saldırılara benzediğini söyledi. Basra Valisi de El Kaide'yi sorumlu tuttu. 
   
   Riyad'da bombalı saldırı 10 ölü    Suudi Arabistan'ın başkenti Riyad'ın El Nasiriye semtindeki Genel Güvenlik binasına bomba yüklü araçla dün düzenlenen saldırıda, aralarında üst düzey bir emniyet yetkilisiyle 11 yaşında Suriyeli bir kızın bulunduğu 10 kişi öldü, 25'inin durumu ağır 148 kişi de yaralandı. Yaralılar arasında Suudi Trafik Genel Müdürü de bulunuyor. Bomba yüklü aracın 7 katlı Genel Güvenlik binasına 15 metre uzaklıkta infilak etmesi sonucu bina enkaza dönüştü. İntihar eylemcisinin cesedi bulundu. 
   
   
</TEXT>
</DOC>
