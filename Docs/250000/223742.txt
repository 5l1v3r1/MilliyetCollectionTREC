<DOC>
<DOCNO> 223742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko15.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Birikimli hayat sigortaları, bireysel emekliliğe aktarılabilecek 
</HEADLINE>
<TEXT>

     Mevzuat çalışmaları tamamlandığında, emeklilik şirketinin ilk emeklilik planlarının tasdik edildiği tarihten önce yapılan birikimli hayat sigortaları, bireysel emeklilik sistemine aktarılabilecek. 
     Hayat sigortalarından bireysel emeklilik sistemine geçişin ayrıntıları netleşiyor. 
     Bu kapsamda Hazine Müsteşarlığı, hayat sigortalarından bireysel emeklilik sistemine aktarımlara ilişkin genelge taslağını oluşturdu. 
     Taslağa göre, emeklilik şirketinin ilk emeklilik planlarının tasdik edildiği tarihten önce yapılan birikimli hayat sigortaları bireysel emeklilik sistemine aktarılabilecek. 
     Buna karşılık, emeklilik şirketinin ilk emeklilik planlarının tasdik edildiği tarihten sonra sigorta ettiren sıfatının devredildiği veya sigortalının değiştirildiği birikimli hayat sigortaları bireysel emeklilik sistemine geçemeyecek. 
     
     AKTARIM SÜRESİ 
     Hayat sigortalarından sisteme aktarım hakkı 7 Ekim 2006 tarihine kadar kullanılabilecek. Bu tarihten sonra herhangi bir aktarım mümkün olmayacak. 
     Emeklilik şirketleri aktarım talebinde bulunan sigortalılara aktarıma ilişkin ilgili mevzuat hükümlerine göre doğru, objektif ve açıklayıcı bilgileri sunmak zorunda olacak. 
     
     BİRDEN FAZLA HAYAT SİGORTASI SİSTEME NASIL AKTARILACAK 
     Sigortalının aynı emeklilik şirketinde birden fazla birikimli hayat sigortası bulunması durumunda, bu sigortalardaki birikimler bir veya birden fazla emeklilik planında birleştirilebilecek. 
     Birden fazla hayat sigortasının tek bir emeklilik planına aktarılması halinde emeklilik planına giriş tarihi ilk yapılan hayat sigortasının başlangıç tarihi olarak alınacak. 
     Sigortalıların birden fazla emeklilik şirketinde hayat sigortası bulunması halinde ise aktarım, ancak her emeklilik şirketinin kendi emeklilik planlarına yapılacak. 
     Sigortalının birikimli hayat sigortasına başlangıç tarihi emeklilik planına giriş tarihi olarak belirlenecek. 
     Sigortalının aktarıma konu birikim tutarı, her bir yıl için aktarım tarihinde geçerli olan asgari ücretin aylık brüt tutarından ve her bir ay için ise asgari ücretin aylık brüt tutarının 12'de birinden az olamayacak. 
     Her emeklilik şirketi, iştira hakkını henüz kazanmamış olan sigortalılara sisteme aktarım hakkını verip vermeyeceğini serbestçe belirleyecek. 
     Hayat sigortalarından bireysel emeklilik planlarına aktarım sonrasında katılımcının bireysel emeklilik sisteminden emekli olabilmesi için en az 3 yıl kalması şartı aranacak. 
     Taslak sektör temsilcilerinin ve ilgilerin görüşünden sonra netleşecek. 
     
</TEXT>
</DOC>
