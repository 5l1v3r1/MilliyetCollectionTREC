<DOC>
<DOCNO> 212259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur14.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün reçeteleri müzeye alınsın 
</HEADLINE>
<TEXT>

     CHP Adana Milletvekili Atilla Başoğlu, Atatürk'ün Ankara'daki ''İstanbul Eczanesi''nden yaptığı alışverişlere ait belgelerin ve reçetelerin müzeye nakledilmesini istedi. 
     Başoğlu, 2003 yılının kasım ayında konuyla ilgili olarak, Kültür ve Turizm Bakanlığı'na yönelik yazılı soru önergesi verdiğini ancak, konuyla ilgili herhangi bir girişimde bulunulmadığını söyledi. 
     Atatürk ve Türk tarihine ait her tür bulgunun değerli olduğunu ve koruma altına alınması gerektiğini kaydeden Başoğlu, şöyle konuştu 
     ''Atatürk'ün ölümünün 65. yılı nedeniyle gerçekleştirilen bir televizyon programında Ankara'nın Ulus semtindeki İstanbul Eczanesi'nde Cumhurbaşkanlığı Köşkü'ne ilişkin veresiye defteri ile Atatürk için düzenlenmiş reçeteler olduğunu gördüm. Bunun yanında Ulu Önder'in kullandığı ve hatıra amacıyla saklanan yarım ilaç şişeleri bile vardı. Konuyla ilgili olarak hazırladığım soru önergesini 2003 yılının Kasım ayında TBMM'ye sundum. Ancak, henüz bir gelişme olmadı. Tarihi değere sahip bu belgelerin, çok geç olmadan koruma altına alınması gerek. Bizim için son derece önemli olan manevi değerlerimizi Avrupa müzelerinde görmemek için, önergemizin takipçisi olacağız.'' 
     
     86 YILLIK ECZANE TARİHE TANIKLIK ETTİ 

     Ankara'nın en eski semtlerinden Ulus'ta 86 yıldır hizmet veren ve aynı ailenin üçüncü kuşağı tarafından işletilen İstanbul Eczanesi'nin sahibi Ömer Faruk Erdem de, Atatürk'ün Cumhurbaşkanlığı döneminde Köşk'ün sağlık ve hijyen ürünlerini kendilerinden aldığını söyledi. 
     Yapılan satışların kaydedildiği veresiye defterinin kendilerinde olduğunu, bunun dışında herhangi bir belge ya da ürün olmadığını ifade eden Erdem, defteri özenle koruduklarını belirtti. 
     
</TEXT>
</DOC>
