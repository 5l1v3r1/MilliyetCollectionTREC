<DOC>
<DOCNO> 241351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun32.html </URL>
<DATE> 2004/05/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Rusya, KKTC ambargoları için ne diyor 
</HEADLINE>
<TEXT>

     Dışişleri Bakanı Abdullah Gül, Moskova'daki temasları çerçevesinde ayrıca Kıbrıs ile ilgili düşüncelerini, BM Güvenlik Konseyi daimi temsilcisi olan Rusya ile paylaştığını, ikili ekonomik ve siyasi konuları ele aldıklarını bildirdi. 
     Lavrov ile görüşmesinde KKTC'ye yönelik ticari ambargonun bir an önce kaldırılması, doğrudan uçak seferlerinin bir an önce başlaması, turist ve yük taşıyan gemilerin KKTC limanlarına uğrayabilmesinin önündeki engellerin kaldırılması için yardımcı olmasını istediklerini kaydeden Gül, BM Genel Sekreteri Kofi Annan'ın Güvenlik Konseyi'ne sunacağı rapor doğrultusunda somut gelişmeler söz konusu olacağını belirtti. 
     Rusya'nın İKÖ'de gözlemci statüsü istediğini, ancak örgütte böyle bir statü bulunmadığını kaydeden Gül, İstanbul'da yapılacak toplantıda İKÖ'nün tüzüğünün tekrar gözden geçirilip, böyle bir imkanın verilmesi için çalışmaların başlatılacağını da söyledi. 
     
     SORULAR 
     ''Kıbrıs meselesinde Rusya'nın tavrı'' ile ilgili bir soru üzerine Gül, şöyle konuştu 
     ''Şu bir gerçek ki, Türkiye ve Rusya ilişkileri giderek gelişmekte. Bunun en iyi örneğini de Başkan Putin, çok boyutlu ortaklık şeklinde ortaya koydu. Tabii her şeyin de buna yakışacak bir şekilde gelişmesi gerekir. 
     Bütün ilişkiler bu kadar gelişir, derinleşirken bölgesel konularda, diğer sorunlarda da tabii ki ortak görüşlerin ortaya çıkması, Rusya'nın politikalarını gözden geçirmesi gerekir. Bunlar şüphesiz ki, beklentilerimiz. Ama bunların da olması için de bizim yakın istişare içinde olmamız gerekir. Konularımızı detaylı bir şekilde anlatmamız gerekir. Bunlarla ilgili gerekçelerimizi açık açık ortaya koymamız gerekir. Benim de bugün yaptığım budur.'' Lavrov'un görüşmede kendisine, ambargoların kalkmasını, ticari ilişkilerin kurulmasını, Kıbrıs Türk tarafının ekonomik izolasyonunun sona ermesini desteklediklerini ve bunun doğru olduğunu açıkça söylediğini ifade eden Gül, ''Onlar çözüm için ileride uğraşılabileceğini, her şeyin yine BM çerçevesi içinde olması gerektiğini, Annan planının esas alınması gerektiğini söylüyorlar. Ama ekonomik izolasyonun kaldırılmasının doğru olacağını söylüyorlar. Rus şirketlerinin KKTC'de kuracakları ilişkilerde herhangi bir engel çıkartmayacaklarını gayet açık bir şekilde söylediler'' dedi. 
     Gül, bir soru üzerine, Türkiye-Ermenistan sınırının açılmasının, ancak Ermenistan'ın işgal ettiği bölgeleri boşaltmasıyla mümkün olabileceğini belirtti. 
     Gül, bir gazetecinin, Ermenistan Cumhurbaşkanı Robert Koçaryan'ın İstanbul'daki NATO zirvesine katılmama kararına ilişkin sorusu üzerine de şunları söyledi 
     ''Sonuçta bu NATO'nun bir toplantısı. Ermenistan'ın Karadeniz Ekonomik İşbirliği Teşkilatı KEİB çerçevesinde İstanbul'da bir temsilciliği var, onu da mı kapatması gerekiyor Bu sanırım bir iç politikaya yönelik yapılmış bir açıklama.'' ''AB'nin aralık ayında Türkiye'ye müzakerelerin başlatılması için tarih vermemesi halinde Türkiye'nin B planının olup olmadığına'' yönelik soruyu da Gül, şöyle yanıtladı 
     ''Bir B planımız yok. Aralık ayında müzakerelerin başlatılması dışında hiçbir düşüncemiz yok. 
     Kaldı ki, aralıkta Türkiye ile müzakerelerin başlatılacağı kararı, 2002 yılında alındı. O zirvede Türkiye'nin siyasi kriterleri yerine getirmesi halinde 2004 yılı aralık ayında müzakerelerin zaman geçirmeksizin hemen başlatılacağı kararı alındı. Bunun dışında hiçbir şey düşünmüyoruz.'' 
     
</TEXT>
</DOC>
