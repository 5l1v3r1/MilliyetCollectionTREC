<DOC>
<DOCNO> 206692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/siyaset/siy09.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişi raporları şaşırtıyor 
</HEADLINE>
<TEXT>

   20 milyar doları aşkın zarar yaratan batık bankalardan tahsilat yapılamazken, patronları hakkındaki ceza davaları da bilirkişi raporları ile aklanma yoluna girdi 
      ESRA ALUS İstanbul 

   
   Hazine'nin batık banka yükü 20 milyar doları aştı, bankaları hortumlamakla suçlanan sahipleri hakkında 4500 yıla kadar hapis istemiyle davalar açıldı. 
   Birer birer tutuklanan banka patronları, davalar sürerken özgürlüklerine kavuştu. Ardından "çete", "zimmet" ve "dolandırıcılık"la suçlanan banka patronlarını aklayan bilirkişi raporları mahkemelere ulaşmaya başladı. 
   
   Etibank'ta da 'suç' çıkmadı 
   Etibank ile ilgili Dinç Bilgin ile Cavit Çağlar'ın da aralarında bulunduğu 22 sanık hakkında İstanbul 5. Ağır Ceza Mahkemesi'nde, 'zimmet', 'nitelikli dolandırıcılık' ve 'çete' suçlamasıyla dava açıldı. Prof. Dr. Kayıhan İçel başkanlığında Afet Başaran ve Doç. Dr. Mehmet Helvacı'dan oluşan bilirkişi heyeti, Etibank'ta suçun dolandırıcılık değil, Bankacılık Kanunu'na muhalefet olduğu yönünde görüş bildirdi. 
   Yurtbank'ın eski sahibi Ali Avni Balkaner'in aralarında bulunduğu 30 sanık hakkında 2001'de, "çete" ve "nitelikli dolandırıcılık"tan dava açılmıştı. 
   
   Yurtbank'ta heyet değişti 
   İstanbul 2. Ağır Ceza Mahkemesi'nde görülen davanın bilirkişi heyeti, sanıklar lehine rapor düzenledi. Prof. Dr. Füsun Sokullu Akıcı, Doç. Dr. Oğuz Atay ve Mali Müşavir Afet Başaran, Balkaner'in Bankacılık Kanunu'na aykırı bir işlem yapmadığını anlatarak, dolandırıcılık suçunun oluşmadığını savundu. İtiraz üzerine, bu dosya için yeni bir bilirkişi heyeti atandı. 
   El konulan Sümerbank'ı 450 milyon dolar zarara uğratan eski sahibi Hayyam Garipoğlu ve banka eski yöneticilerinin de aralarında bulunduğu 38 sanık hakkında "çete kurmak", "zimmet" ve "dolandırıcılık"tan dava açıldı. 
   İstanbul 6. Ağır Ceza Mahkemesi'nde görülen davada atanan ilk bilirkişinin yerine, Etibank'ta görevli bilirkişiler getirildi. Yeni bilirkişi heyeti raporunu henüz sunmadı. TMSF avukatları, pek çok banka davasında bilirkişi olarak görev yapan Prof. Dr. İçel'in bilirkişi olmasına, "görüşleri baştan belli" diyerek itiraz etti. 
   
   
   
   
</TEXT>
</DOC>
