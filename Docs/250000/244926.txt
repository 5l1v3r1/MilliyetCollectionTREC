<DOC>
<DOCNO> 244926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun03.html </URL>
<DATE> 2004/06/03/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye'nin Afganistan'a 150 asker göndermesi eleştirildi... 
</HEADLINE>
<TEXT>

     Deniz Arslan 

ABD Temsilciler Meclisi Uluslararası İlişkiler Komitesi üyesi, Demokrat Parti California Milletvekili Tom Lantos, NATO üyesi Türkiye'nin Afganistan'a ''sadece 150 asker göndermesinin affedilemez olduğunu'' iddia etti. 
     ABD Dışişleri Bakanlığı Afganistan koordinatörü William B. Taylor, Temsilciler Meclisi Uluslararası İlişkiler Komitesi'nde ifade verirken, komitedeki Kongre üyeleri, pek çok NATO müttefikinin, Afganistan başta olmak üzere global çerçevede ''sorumluluktan kaçtığını'' öne sürdü. 
     ABD Kongresi'ndeki ''Türk Dostluk Grubu''nun da üyesi olan Lantos, ''Avrupa'nın büyük kısmı ve pek çok NATO müttefikimiz, global olarak sorumluluktan kaçıyor ve Afganistan bunun en belirgin örneği'' dedi. 
     Tom Lantos, ''Türkiye'nin Afganistan'da sadece 150 askerinin bulunması affedilemez'' diye konuştu. 
     Avusturya gibi olağanüstü zengin bir ülkenin, Afganistan'ın yeniden yapılanmasına sadece 2 milyon dolar aktarmasının da ''utanç verici'' olduğunu ileri süren Lantos, İspanya'nın ise Irak'tan çektiği askerleri Afganistan'da yeniden konuşlandırması gerektiğini de savundu. 
     
</TEXT>
</DOC>
