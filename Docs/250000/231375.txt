<DOC>
<DOCNO> 231375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo19.html </URL>
<DATE> 2004/04/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bakan Şahin Ligde son 5 haftanın tartışmasız geçmesini diliyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Kulüpler Birliği Vakfı Başkanı Cemal Aydın'ı makamında kabul etti. 
     Gaziantepspor Kulübü Başkanı Celal Doğan'ın da bulunduğu kabulde bir konuşma yapan bakan Mehmet Ali Şahin, Futbol Federasyonu'nun Kuruluş ve Görevleri Hakkındaki Yasa'nın yeniden düzenlenmesi için yapılan çalışmaları değerlendirmek üzere biraraya geldiklerini belirterek, ''Bazı maddelerinin yeniden düzenlenmesiyle ilgili olarak yapılan taslak çalışmaları hakkında bilgi alışverişinde bulunmak üzere biraraya geldik. Gündemimizin 2. maddesi ise müşterek bahis konusunda yapılacak çalışmalar olacak. Her 2 konuda da gerekli hazırlıkların tamamlanmasından sonra Türk futbolu için yapılması gereken en güzel şeyleri yapacağız'' diye konuştu. 
     Şahin, Birinci Süper Lig'de kalan 5 haftanın kulüpler açısından yararlı, şaibesiz ve tartışmasız geçmesi için gereken hassasiyeti ve çabayı göstermelerini Cemal Aydın'dan istedi. 
     
     CEMAL AYDIN'DAN YANAL'A DESTEK 
     Cemal Aydın ise kabulde yaptığı konuşmada, ''3813 sayılı yasada yer alan Futbol Federasyonu görev ve yetkileri hakkında yapılması düşünülen değişikliklerle ilgili taslak çalışmamız son aşamaya geldi. Bu konu hakkında sayın bakana bilgi vermek amacıyla geldik'' dedi. 
     Aydın, Milli Takımlar Teknik Direktörlüğü'ne getirilen Ersun Yanal'ın, Gençlerbirliği'ne giderken Ankaragücü'ne de tazminat ödediğinin hatırlatılması üzerine, ''Bir yanlış bilgilenme var. Doğrusu biz Ersun Yanal'dan tazminat almadık, yalnızca anlaşmamız gereği 3 yıllık görev süresi sonunda alması gereken parayı kendisine peşin vermeştik. 2 yıl sonunda takımdan ayrılınca, biz de 1 yıllık farkı geri aldık. Olay bundan ibarettir'' açıklamasını yaptı. 
     Aydın, Ersun Yanal'ın yeri göreviyle ilgili görüşlerinin sorulması üzerine ise, ''Eğitimini Ankaragücü'nde tamamlamış, mastırını başka bir kulüpte yapmış bir hocanın milli takımın başına gitmesinden onur duyarım'' dedi. 
     
</TEXT>
</DOC>
