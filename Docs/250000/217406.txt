<DOC>
<DOCNO> 217406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun41.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Alman Bakan, Schröder'in Türkiye politikasını destekliyor 
</HEADLINE>
<TEXT>

     Almanya'nın Hür Demokrat Partili FDP eski Adalet Bakanı Sabine Leutheusser-Schnarrenberger, Başbakan Gerhard Schröder'in Türkiye'nin AB üyeliğine ilişkin olumlu görüşüne destek verdi. 
     Muhalefetteki FDP'nin federal meclis grubu Avrupa politikası sözcülüğünü yapan Schnarrenberger, Tagesspiegel gazetesine yaptığı açıklamada, ''CDU Genel Başkanı Merkel'in Türkiye'nin AB üyeliğine karşı çıkmasının eleştirilmesi doğruydu'' dedi. 
     Alman hükümetinin, Türkiye ile üyelik müzakerelerine başlanması konusunda ciddi çabalarının kesilmemesi gerektiğinin öneminin de vurgulanması gerektiğini ifade eden Schnarrenberger, ''Her şey hallolmuş gibi davranılarak Türkiye'ye iyilik yapılmaz. Kopenhag kriterlerinin yerine getirilip getirilmediği konusunda alınacak karar sadece bir formaliteden ibaret değil'' diye konuştu. 
     Birlik 90 Yeşiller federal meclis grubu Avrupa politikası sözcüsü Rainder Steenblock da Türkiye ile ilgili kararın çoktan verildiği gibi davranılmaması uyarısında bulunarak, ''Türkiye'ye açık çek verilmeyecek. Üyelik için kriterleri yerine getirmesi gerekir'' dedi. 
     Türkiye'nin doğru yolda ilerlediğini kaydeden Steenblock, ''Türkiye'nin üyelik perspektifini zorlaştıran her türlü davranış sorumsuzluktur'' ifadesini kullandı. 
     Hıristiyan Demokrat Birlik Partili CDU milletvekilleri Friedbert Pflüger ile Peter Hintze ise Türkiye'nin üyeliğine karşı bilindik tezleri yinelediler. Pflüger, Birlik partili CDU CSU milletvekillerinin çoğunun Merkel'in Türkiye'nin AB üyeliğine karşı olan tutumunu desteklediğini belirterek, Schröder'in Türkiye'ye boş yere büyük ümitler verdiğini ve bu durumun ''düzeltilmesinin'' zor olacağını öne sürdü. 
     Türkiye'nin dost bir ülke olduğunu ve laik sistemi ile İslam ülkeleri için önemli rol oynadığını kaydeden Pflüger, Türkiye ile AB üyeliği dışında da sıkı işbirliği yapılabileceğini yineledi. 
     Hintze de Türkiye'deki gelişmelere rağmen, özellikle insan hakları alanında hala eksiklikler bulunduğunu iddia ederek, Schröder'in tutumunun AB'yi ''çıkmaz sokağa'' sürükleyeceğini ileri sürdü. 
     
</TEXT>
</DOC>
