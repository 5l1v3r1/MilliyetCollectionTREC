<DOC>
<DOCNO> 224427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun25.html </URL>
<DATE> 2004/03/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İran'da Nevruz'un trafik bilançosu 42 ölü 
</HEADLINE>
<TEXT>

     İran'da Nevruz Bayramı'nda meydana gelen trafik kazalarında 42 kişi öldü. 
     İran resmi haber ajansı İRNA'nın haberine göre, Kızılay Halkla İlişkiler Bölümü, önceki gün yeni yılına giren İran'da Nevruz Bayramı'nda trafik kazalarında artış gözlenirken, ülke çapında meydana gelen kazalarda 42 kişinin öldüğünü, 404 kişinin yaralandığını açıkladı. 
     Açıklamada, İran'ın kuzeybatısındaki Sarab-Erdebil yolunda bir virajda otobüsle bir aracın çarpışmasında 10 kişinin öldüğü, başkent Tahran'ın doğusundaki Semnan eyaletinde Germsar bölgesinde bir araçla otobüsün çarpıştığı kazada da 6 kişinin öldüğü, diğer ölümlerin de ülkenin çeşitli kesimlerindeki trafik kazalarında meydana geldiği belirtildi. 
     Kazalarda en fazla ölümün, Tahran, İsfahan ve Fars eyaletlerinde olduğu, kazaların çoğunun sürücülerin dikkatsizliği sonucu meydana geldiği ifade edildi. 
     Yılda ortalama 200 bin trafik kazasıyla dünyada en fazla trafik kazasının meydana geldiği ülkelerden biri olan İran'da, trafik kazalarında yılda ortalama 15 binden fazla kişi ölüyor, 87 bin kişi yaralanıyor. 
     Kazalardaki yüksek ölüm oranının araçların eski ve emniyetsiz olması, insanların trafik yasalarına kayıtsız davranması ve acil servislerin yetersiz olmasına bağlandığı İran'da, istatistiklere göre, trafik kazalarında her 40 dakikada bir kişi ölüyor ve her yedi dakikada bir kişi yaralanıyor. 
     
</TEXT>
</DOC>
