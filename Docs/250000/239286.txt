<DOC>
<DOCNO> 239286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun20.html </URL>
<DATE> 2004/05/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rumlar, yeni referandum istiyor 
</HEADLINE>
<TEXT>

     Kıbrıs Rum kesiminde yapılan bir kamuoyu yoklamasına göre halkın yüzde 51'i, ''çözümün uygulanacağına dair garantilerin alınması ve güvenlik konularında ek kazanımlar elde edilmesi şartıyla Annan planının yeniden Rum halkının oyuna sunulmasını'' istiyor. 
     Politis gazetesinin haberine göre, RAI isimli şirketin 6-8 Mayıs günleri 800 kişi üzerinde yaptığı araştırmada, 24 Nisan referandumu sonrasında Rum tarafının eğiliminin hangi yönde olduğu belirlenmeye çalışıldı. 
     Yapılan araştırmada, Rum halkının yüzde 51'i, ''çözümün uygulanacağına dair garantilerin alınması ve güvenlik konularında ek kazanımlar elde edilmesi şartıyla Annan planının yeniden Rum halkının oyuna sunulması'' yönündeki komünist AKEL partisinin tutumuna destek verdi. 
     Ankete katılanlar, Rum yönetimi lideri Tasos Papadopulos'un, ''Annan planının aynı temelde yeniden müzakere edilmesi'' yönündeki önerisine yüzde 20'lik destek verdi. ''Annan planı reddedilerek müzakerelerin sıfırdan başlaması'' görüşü ise Rum halkından yüzde 29 oranında destek buldu. 
     Araştırmada, AKEL'in önerisi olan birinci seçeneğe, AKEL taraftarlarının yüzde 62'sinden, ana muhalefet partisi Demokratik Seferberlik Partisi DİSİ taraftarlarının yüzde 50'sinden ve Papadopulos'un partisi Demokratik Parti DİKO taraftarlarının yüzde 36'sından destek geldi. 
     İkinci seçeneğe AKEL'den yüzde 14 oranında olumsuz görüş belirtilirken, DİSİ'den yüzde 20 ve DİKO'dan yüzde 29 olumlu görüş bildirildi. 
     Üçüncü seçenek ise AKEL'den yüzde 24, DİSİ'den yüzde 29, DİKO'dan da yüzde 35 oranında destek aldı. 
     
</TEXT>
</DOC>
