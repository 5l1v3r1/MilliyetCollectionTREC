<DOC>
<DOCNO> 240918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun48.html </URL>
<DATE> 2004/05/18/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
İngiliz astronomlar Evren'in genişlediğini doğruladılar... 
</HEADLINE>
<TEXT>

     Evrenin gittikçe artan hızla genişlemekte olduğu, İngiliz astronomlarınca doğrudan gözlem yoluyla doğrulandı. 
     Cambridge Astronomi Enstitüsü'nden Steve Allen, ABD Ulusal Havacılık ve Uzay Dairesi NASA merkezinde düzenlenen basın toplantısında, X ışınıyla çalışan Amerikan uzay teleskopu Chandra'yı kullanarak, ''karanlık enerjinin'' gözlemlenmesi yoluyla evrenin hızla genişlemekte olduğunu doğruladıklarını bildirdi. 
     Allen, ''Evren gerçekten hızlanıyor. Bunu doğrudan gözlem yaparak doğruladık. Karanlık enerji evreni dışa itiyor, onu gittikçe artan bir hızla genişletiyor'' dedi. 
     NASA uzmanı Paul Hertz de, ''Evrenin genişlediğini biliyoruz. Bilmediğimiz ve öğrenmek istediğimiz ise bunun nedeni... Karanlık enerjiyi öğrenene kadar evrenin başına gelecekleri bilemeyiz'' diye konuştu. 
     Araştırmayı yürüten uzmanlara göre, evrenin yüzde 75'i ''karanlık enerjiden'', yüzde 21'i de ''karanlık maddeden'' oluşuyor. Çevrede gördüğümüz bildik madde ise evrenin ancak yüzde 4'ünü oluşturuyor. 
     İngiliz uzmanları, evrenin genişlediğini doğrulayabilmek için, 1 ila 8 milyar ışık yılı mesafede bulunan 26 galaksi kümesini incelediler. 8 milyar ışık yılı ötedeki cisme bakmak, 8 milyar yıl öncesini görmek anlamına geliyor. Uzmanlar, gözlemledikleri zaman diliminde evrendeki genişlemenin bir ara yavaşladığını, sonra ''karanlık enerjinin'' etkisiyle genişleme hızının arttığını belirlediler. 
     
</TEXT>
</DOC>
