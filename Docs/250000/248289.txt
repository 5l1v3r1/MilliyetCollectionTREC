<DOC>
<DOCNO> 248289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/siyaset/asiy.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dost acı söyler' 
</HEADLINE>
<TEXT>


Yine İsrail'e yüklenen Erdoğan, "İsrail antisemitizmi yükseltiyor. Filistinliler taş, İsrail helikopterlerden bombalar yağdırıyor" dedi 

ANKARA Milliyet 


Başbakan Recep Tayyip Erdoğan, G - 8 zirvesinin yapıldığı ABD'de bir araya geldiği Yahudi lobisini "Dost acı söyler" diye uyardığını söyledi. Erdoğan, Yahudi temsilcilere "Filistin'i silahlanma yarışının suçlusu gösteremezsiniz. Onların silah diye kullandığı taş, sizinse helikopterlerden yağdırılan bombalar" dedi. Grup toplantısında konuşan Erdoğan, ABD'de, İspanya'dan kovulan 500 bin Yahudi'nin Osmanlı tarafından kabul edildiğini, bu anlayışın aynı şekilde değerlendirilmesi gerektiğini dile getirdiğini kaydetti. 

Filistin halkı mazlum 
Rahatsız olduklarını söyleyen Yahudilerin "Pişman mısınız " diye sorduğunu ifade eden Erdoğan sözlerini şöyle sürdürdü "Dedim ki , 'Biz Müslüman olarak tarih boyunca hep mazlumların yanında olduk. Yine aynı şeyi yaparız. Siz o gün mazlumdunuz ama bugün Filistin halkı mazlumdur. Onların kullandığı taş, sizinse bomba. Aradaki fark neyse, silahlanmadaki yeriniz odur. Tarihin en büyük silah üreticisisiniz. Filistin'le kendinizi mukayese edemezsiniz." 
Antisemitizmi insanlık suçu olarak gördüklerini vurgulayan Erdoğan, Yahudi lobisine şunları söylediğini belirtti "Birçok konuda hemfikiriz. Ama bir iki konuda farklı düşünüyoruz. Bizim İsrail halkıyla sorunumuz yok. Ama şu anda İsrail yönetiminin yaptıkları, maalesef antisemitizmi yükseltiyor." 

Legalite ile illegaliteyi karıştırmayın 

Erdoğan, hükümetle KONGRA - GEL'e eşit mesafede olduklarını açıklayan DEHAP Genel Başkanı Tuncer Bakırhan'ı da "Demokrasiden nasibini almamış" sözleriyle eleştirdi. Erdoğan, "Legaliteyle illegaliteyi birbirine karıştırmayın. Barışa gölge düşürmeyin. Artık insaf edin, yaptıklarımızı görün" dedi. 
Erdoğan, şunları söyledi "Kimse hükümeti illegal bir örgütle aynı kantara çıkaramaz. Bunun ardından Avrupa'da çıkıp demokratlık yapmanın hiçbir anlamı yok. Bu kendini tatminden öte bir şey olmaz. Bugüne kadar bedel ödeyenler, sonra çok pişman olmuştur." 

Ağar'a mesaj 
Erdoğan, oylarını artırdıklarını açıklayan DYP Genel Başkanı Mehmet Ağar'a da, "Halk sandıkta gereğini yaptı. Fakat 3 ilçe ve 13 belde seçimiyle kendini tatmin etme gayreti içinde olanlar var. Heyecanlanmalarını hoşgörmek lazım" diye seslendi. 

'Bizi dinci parti görüyorlar' 

ABDULLAH KARAKUŞ 

Erdoğan, AKP grubunda, partisinin yurtdışında nasıl göründüğünü de anlattı. Başbakan, "Yurtdışında bizi dinci parti olarak görenler var. Gezilerde bu yanlış imajı siliyoruz. Dinci parti olmadığımızı ve muhafazak r demokrat bir parti olduğumuzu anlatıyoruz" dedi. Erdoğan'ın grupta oturduğu sıraların arkasında yer kapmak isteyen vekiller ise, salona önceden geliyorlar. 


</TEXT>
</DOC>
