<DOC>
<DOCNO> 239134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo35.html </URL>
<DATE> 2004/05/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Fenerbahçe'de izin bitiyor... 
</HEADLINE>
<TEXT>

     Birinci Süper Futbol Ligi'nde 2003-2004 sezonunun bitimine bir maç kala şampiyonluğunu ilan eden Fenerbahçe'de, futbolculara verilen 2 günlük izin bu akşam bitiyor. 
     Sarı-lacivertliler, 14 Mayıs Cuma günü oynayacakları Malatyaspor maçının hazırlıklarına, yarın akşam başlayacak. 
     
     3 YILDIZLI FORMALAR SATIŞTA 
     Sezonun bitimine 1 maç kala şampiyonluğunu ilan ederek, formasına 3 yıldızı takmaya hak kazanan Fenerbahçe'de, üç yıldızlı şampiyonluk formaları, ''Tek Yıldız Fenerbahçe'' konseptiyle Fenerium mağazalarında satışa çıkarıldı. 
     Fenerbahçeli taraftarların, bu sabah satışa sunulan formalara büyük ilgi gösterdiği bildirildi. 
     
     TARAFTARIN BİLET BEKLENTİSİ 
     Fenerbahçe'nin, sezonun son maçında 14 Mayıs Cuma akşamı Malatyaspor ile oynayacağı lig maçının biletleri henüz satışa çıkmadan, sarı-lacivertli taraftarlar gişe önlerinde kuyruklar oluşturmaya başladı. 
     Bazı taraftarların, Biletix gişelerinin önünde uzun kuyruklar oluşturması üzerine, yetkililer konuyla ilgili bir açıklama yaparak, Malatyaspor maçının biletlerinin satışına başlanmadığını, satışa çıkacağı gün ve saatin basın aracılığıyla duyurulacağını açıkladı. 
     
     TOMAS'TAN GALATASARAY'A TEŞEKKÜR 
     Fenerbahçe'nin Hırvat oyuncusu Stjepan Tomas, 15 Mayıs Cumartesi günü İstanbul'da yapılacak 49. Eurovision Şarkı Yarışması'na Hırvatistan adına katılacak Ivan Mikulic ile Fenerbahçe Şükrü Saracoğlu Stadı'nda yapılan tanıtım çekimine katıldı. 
     Hırvatistan'dan gelen televizyon ekibinin çektiği tanıtım klibine kırmızı renkte bir tişörtle katılan Tomas, kendisine yöneltilen, ''Fenerbahçeliler kırmızı giymez diye biliyorduk. Siz neden kırmızı tişört giydiniz'' şeklindeki soruya, ''Trabzonspor'u yenerek bizi bir haftalık stresten kurtaran Galatasaray'a teşekkür etmek istedim'' diye esprili bir yanıt verdi. 
     
</TEXT>
</DOC>
