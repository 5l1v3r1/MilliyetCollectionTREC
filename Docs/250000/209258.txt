<DOC>
<DOCNO> 209258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lübnan'da idam cezasına çarptırılan 3 kişinin cezası infaz edildi 
</HEADLINE>
<TEXT>

     Lübnan'da, cinayetten hüküm giyen ve ölüm cezasına çarptırılan 3 Lübnanlının idam edildiği bildirildi. 
     Lübnan Başbakanı Refik Hariri'nin sahibi olduğu Future Television adlı kanalın haberinde, infazın bu sabaha karşı Beyrut'un kuzeydoğusundaki Rumie merkez hapishanesinde yerine getirildiği belirtildi. Televizyon, konuyla ilgili ayrıntılı bilgi vermedi. 
     AFP foto muhabiri, gazetecilerin, infazın yerine getirildiği yere girmesinin yasaklandığını kaydederek, içinde muhtemelen idam edilenlerin cesetlerinin bulunduğu üç ambulansı hapishaneden çıkarken gördüğünü söyledi. 
     Lübnan'da en son mayıs 1998'de iki kişi idam edilmişti. Avrupa Birliği ve Uluslararası Af Örgütü, Lübnan Devlet Başkanı Emil Lahud'dan, ölüm cezasına çarptırılan 3 Lübnanlının idam infazlarının durdurmasını istemişti. 
     Lübnan anayasasına göre, idam cezasının infazı için devlet başkanı, başbakan ve adalet bakanının onayı gerekiyor. 
     
</TEXT>
</DOC>
