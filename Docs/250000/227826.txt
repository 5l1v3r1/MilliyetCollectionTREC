<DOC>
<DOCNO> 227826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yazar/altan.html </URL>
<DATE> 2004/04/02/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Herkesin gündemi kendince de olsa... 
</HEADLINE>
<TEXT>

   
   ÖZELLİKLE evrensel değişimin, Türkiye'yi de usul usul ince eleklerden geçirmeye başladığının farkındaysanız, asla enseyi karartmayın. 
   Karartmayın, çünkü bireysel yaşamların rotalarını da, evrensel değişim rüzg rlarının nasıl etkilemekte olduğu artık ortaya çıkmakta. 
   Örneğin, bundan böyle politikada ırkçı nutuklarla ayakta kalmanın olanağı var mı 
   Onca ırkçı naraya karşın KKTC sorunu da aşılıyor işte... 
   
   1950 yılında bendeniz fakülteyi bitirirken, Ulus gazetesinin istihbarat odasında, "Kıbrıs Türktür, Türk kalacaktır, kahrolsun komünistler" sloganını, tempolu söyleye söyleye samba oynar, dalga geçerdim. 
   2. Dünya Savaşı sırasında, Yunan komünistleri büyük kahramanlıklar göstermiş olduğu için, ulusal bir prestije sahiptiler ve Kıbrıs'ta da güçlüydüler. 
   Washington, Yunan ve Kıbrıs komünistlerinin Sovyetler'le ilişkisini güçlendirme olasılığından kaygılıydı. 
   
   Türkiye ise, 1921'de Moskova'da imzalanmış olan 20 yıllık "TBMM - Sovyet Dostluk Antlaşması'na" boş vermiş ve 2. Dünya Savaşı'na girmemek için, Hitler'le aşırı bir yakınlık kurmuştu. 
   1945'te İsmet Paşa, 1921 Dostluk Anlaşması'nı yeniden tazelemek istedi Moskova'yla... 
   Stalin'le Moltov reddettiler bu öneriyi. 
   İsmet Paşa da, sonradan derdine yanacağı bir ABD dostluğuna sığınmaya yöneldi ve Ankara, bu kez de aşırı bir Amerikancılığa soyundu. 
   
   Washington, özellikle Kıbrıs'ta komünist Rumlara karşı Türkiye'yi bir tampon olarak çıkardı ortaya... 
   Ve önce "Kıbrıs Türktür, Türk kalacaktır, kahrolsun komünistler" sloganları kapladı ortalığı... 
   Arkasından da "Ya taksim, ya ölüm" sloganları... 
   Soğuk Savaş boyunca sürdü gitti bizim Kıbrıs sorunu... 
   Ve şimdi aşılıyor işte... 
   Bakalım Ankara'nın içeride trafo merkezlerinin bir türlü bakıma alınmamasına karşın, KKTC'ye yılda ortalama yaptığı 400 milyon dolarlık yardım sürecek mi, sürmeyecek mi 
   
   Evrensel değişim, Türkiye'yi de usul usul ince eleklerden geçirmede... 
   Medya da, Ankara'nın orkestra şefliğinde, kaval çalıp durmanın dışına çıkmakta... 
   Dünkü Milliyet'te Tarık Yılmaz'ın "Boynu bükük rekor" başlığıyla verdiği, Türkiye'nin "adam başına ulusal gelir artışlarıyla, AB üyelerininkini kıyaslayan" kesilip saklanası renkli bir grafik vardı. 
   
   O grafiğe bakılınca da görülüyordu ki, politikadaki ırkçı nutuklarla adam başına düşen ulusal gelir birimi, ters orantılı... 
   Ulusal gelir azaldıkça, ırkçı nutuk çoğalıyor ulusal gelir arttıkça, ırkçı nutuk azalıyor... 
   Her ne kadar Bağdat Caddesi'nde, motosikletlerle arabalar arasında zikzaklar çizerek lahmacun ve piza servisi yapan delikanlılar bu tür grafiklerin farkında değilseler bile, çaresiz etkisi altındadırlar. 
   
   Yine dünkü Milliyet'te Sakıp Bey'in Amerikan Hastanesi'nde sağlık kontrolünden geçtiği haberi vardı. 
   Beş aşağı beş yukarı, Sakıp Bey'le de aynı kuşağın çocuklarıyız. Ömrümüz içinde "hayatı hak etmeyi" değişik açılardan değerlendirmiş olmamız, aynı takvimleri eritip gittiğimiz gerçeğini değiştirmez. 
   Gönülden bir selamla, dilerim ki bir an önce sağlığına kavuşur kuşaktaşım, renkli kişilik Sakıp Bey... 
   
   Ya dünkü Sabah'ta İnci Döndaş'ın manşetten verilen haberine ne demeli 
   Semt pazarlarında ucuza satılan et ürünleri "sahte"ymiş. Salamda et yerine nişasta, tavuk derisi, zar ve kan varmış. 
   İşte politik naralanmaları süpürgeleyen bir saydamlaşmanın ötesinde değişik bir alandaki saydamlaşma... 
   
   Bir başka haber de "Domuzlar bilmecesi"... 
   Türkiye'deki 11 ilde 27 domuz çiftliği varmış. İhracat yokmuş. İç tüketim de kısıtlıymış. Buna rağmen çiftliklerin neden mantar gibi çoğaldığını kimse bilmiyormuş. 
   Yakında çıkar ortaya neden çoğaldığı. 
   Evrensel değişim rüzg rları, ister istemez domuz çiftliklerini de, taşıyacaktır manşetlere... 
   
   Enseyi karartmayın bakalım Başkan Bush'un seçimleri, nasıl etkileyecek aşınmış plaklarla, yeni danslara ayak uyduramadıkları için, kıç üstü boşluğa düşen kahramanları 
   
      
   
   
</TEXT>
</DOC>
