<DOC>
<DOCNO> 210545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/guncel/gun10.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikmetyar tartışması 
</HEADLINE>
<TEXT>

   TRT komisyonunda Demiröz - terörist Hikmetyar tartışması çıktı. CHP'liler, TRT Genel Müdürü Demiröz'e, 'Hikmetyar arkadaşınız mı' diye sordu 
   ANKARA Milliyet 
   
   TRT Genel Müdürü Şenol Demiröz'ün, ABD tarafından uluslararası terörist listesinde gösterilen eski Afganistan Başbakanı ve Hizb -i İslami hareketinin lideri Gulbeddin Hikmetyar'la çektirdiği fotoğraf, TRT hesaplarını denetleyen TBMM KİT Komisyonu'nda tartışma yarattı. CHP'li Kemal Sağ, Demiröz'e "Hikmetyar arkadaşınız mı" diye sorarken, CHP'li İzzet Çetin ve Ersoy Bulut büyüttükleri fotoğrafı üyelere ve basına gösterdi. 
   Sağ, "'Türk Dünyası'nın önemli şahsiyetlerini birebir tanırım' diyorsunuz. Bunlar arasında Afgan terörist Hikmetyar da var mı" diye sorunca, AKP'li Ünal Kacır, "Saçmalama, böyle soru olmaz" diye bağırdı. Bu sırada Çetin ile Bulut, söz konusu fotoğrafları çıkarttı. AKP'liler "şov yapmayın" diye bağırırken, AKP'li Vahit Kiler gazetecilerin salondan çıkartılmasını istedi. Özgün'ün, "Burası şov yapılacak yer değil" sözleri üzerine alevlenen tartışmada AKP'li İlhan Albayrak, CHP'li Mevlüt Coşkuner'e "terbiyesiz" diye bağırdı. Tartışma büyümesi üzerine Başkan İsmail Özgün toplantıya ara verdi. Oturum yeniden açıldığında Çetin, Demiröz'ün yaptığı Çanakkale belgeselini eleştirdi. 
   
      Demiröz'e rozet uyarısı    Hİkmetyar ile çektirdiği fotoğraf yüzünden CHP Adana Milletvekili Kemal Sağ'ın eleştirilerine hedef olan TRT Genel Müdürü Şenol Demiröz'ün, altın TRT rozetini Milli Görüşçüler gibi ceketinin sağ yakasına takması tepki çekti. Sağ, tartışmalar durulduğunda rozeti konusunda uyarınca, Demiröz rozetini çıkarıp sol yakasına taktı. 
   
   
</TEXT>
</DOC>
