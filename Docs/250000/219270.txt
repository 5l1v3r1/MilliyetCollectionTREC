<DOC>
<DOCNO> 219270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo28.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Umutlar Cassano'da.. İtalyan basını Gaziantep için ne yazdı 
</HEADLINE>
<TEXT>

     UEFA Kupası 3. tur rövanş maçında yarın Gaziantepspor ile karşılaşacak AS Roma'nın bu maçtaki en büyük kozunun Cassano olması bekleniyor. 
     Gaziantepspor'u, Roma Olimpiyat Stadı'nda konuk edecek ev sahibi ekip, ligdeki şampiyonluk yarışını düşündüğü için tüm yıldızlarını sahaya sürme niyeti taşımasa da, turu geçen taraf olma arzusunda. 
     Teknik direktör Fabio Capello'nun, yarınki karşılaşmayı, küçük rötuşlarla da olsa ilk maçtakine benzer bir kadro sahaya sürmesi bekleniyor. Capello'nun en önemli silahları ise forvette oynatmayı düşündüğü Cassano veya Kaptan Totti. 
     Corriere dello Sport gazetesi, bu konuyla ilgili olarak, ''UEFA Kupası'nda Capello Cassano'ya güvenecek'' başlığını kullanırken, La Gazzetta dello Sport gazetesi ise turu geçebilmek için forvette Totti veya Cassano'ya görev verilmesi gerektiğini savunarak, şu yorumda bulundu 
     ''Bu kez, Cassano ya da Totti'den en az birinin oynatılması gerekecek. Capello'nun tercihini, harika bir dönem geçiren Cassano'dan yana kullanılacağını söylemek mümkün. Kaptan Totti'nin, her maç sonrasında sırt ağrılarının arttığı unutulmamalı. Dolayısıyla Gaziantepspor'un öngörülebilir savunmasını delme görevi büyük olasılıkla Cassano'ya verilecek. Cassano, dizinde iki haftadır geçmeyen eziklik nedeniyle dünkü idmanlar sırasında dinlendirildi. Takımın, Türkler'e karşı en az iki gol atabilmesi, forvette asıl ikili oynatılmaz ise hiç de kolay değil. Bu nedenle Capelo, UEFA Kupası'nda çeyrek finale yükselebilmek için iki yıldız oyuncudan birini oynatmak zorunda.'' Öte yandan, forvet oyuncularından Montella'nın yanı sıra defans oyuncusu Chivu'nun da sakatlıkları nedeniyle kadroda yer almayacağı belirtildi. La Gazzetta dello Sport, ''AC Parma karşılaşmasında forma giyemeyen Chivu, Gaziantepspor maçında da oynayamayacak'' diye yazdı. 
     
     CORRİERE ''TÜRK TAKIMI HIRSLI'' 
     Corriere dello Sport gazetesi, konuk takım Gaziantepspor'un son derece hırslı olduğunu vurguladı. 
     ''Gaziantepspor Teknik Direktörü Sağlam Tarihe geçeceğiz'' başlığıyla sunulan haberin spot cümlesinde ise ''Türk takımı hırslı Öncelikli hedef UEFA'da yola devam edebilmek'' ifadelerine yer verdi. 
     İlk maçı 1-0 almış olmanın avantajı içindeki kırmızı-siyahlı ekipte, teknik direktör Sağlam'ın, ''Roma'yı elersek tarihe geçeceğimizi biliyoruz'' dediği belirtildi. 
     
     ROMA EKONOMİK KRİZE ÇARE ARIYOR 
     Teknik direktör Capello, yarın yapacağı Gaziantepspor maçına hazırlanırken, kulüp yöneticileri ise ekonomik krize çare arıyor. 
     AS Roma Yönetim Kurulu'nun, 150 milyon Euro tutarında sermaye artırımına gidilmesini kararlaştırdığı açıklanırken, bu sezonun ilk altı ayında kulübün uğradığı ekonomik kayıbın 47,8 milyon Euro olduğu belirtildi. İtalyan basınındaki haberlerde, AS Roma'nın Rus petrol şirketi Nafta Moskva konusundaki umutlarını halen koruduğu ileri sürüldü. 
     La Gazzetta dello Sport, ilk sayfada, ''Roma zararda, umut Ruslar'da'' başlığını kullandı. Corriere dello Sport gazetesi de ''Ruslara satış olasılığı halen mevcut. Sensi, sermaye artırdı'' diye yazdı. 
     Nafta Moskva yetkilileri, pazarlıkların son aşamaya geldiği bir sırada AS Roma'yı satın almaktan vazgeçtiklerini açıklamışlardı. AS Roma yetkilileriyse, önümüzdeki dönemde Ruslarla görüşmelerin yeniden başlayabileceğine ilişkin umutlarını koruduklarını söylüyor. 
     
</TEXT>
</DOC>
