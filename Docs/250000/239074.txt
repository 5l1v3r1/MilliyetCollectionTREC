<DOC>
<DOCNO> 239074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy05.html </URL>
<DATE> 2004/05/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan'dan YÖK için sert çıkış... 
</HEADLINE>
<TEXT>

     Başbakan Recep Tayyip Erdoğan, Genelkurmay Başkanlığı'nın açıklaması sonrasında büyük tartışmalara neden olan YÖK tasarısını savunurken sert bir çıkış yaparak, "Sistem içindeki organların kurallara uymadıkları takdirde meşru zeminin dışına çıkmış olacaklarını" söyledi. 
     Erdoğan AKP Grup toplantısındaki konuşmasında, yüksek öğretim konusunun 20 yıldır ülke gündeminde bulunduğunu, hükümetinin de 17 aydır bu sorunun mutabakat zemininde çözülmesi için samimi bir gayret gösterdiğini anlattı. 
     
     AYAKTA ALKIŞ 

     Konuşmasında "Millete" seslenmek istediğini belirten ve zaman zaman "Sevgili Milletim" ifadesini kullanan Erdoğan, düzenlemenin 3 Kasım öncesi vaatleri arasında yeraldığını ve hükümet programında da bulunduğunu söyledi. Hükümetlerin sorun çözmek için görev alan organlar olduğunun altını çizen Erdoğan, "Toplumsal mutabakat salt kurumlar, kuruluşlar arası bir mutabakat değildir. Toplumsal mutabakat, vekaleti veren milletle mutabakattır" dedi. Erdoğan'ın bu sözleri milletvekillerince uzun süre ayakta alkışlandı. 
     
     KİMSE BASKI YAPMASIN 

     Yükseköğretim sisteminin de TBMM'nin düzenleyebileceği ve bu düzenlemeleri yapabileceği bir alan olduğunu ve bu alanda kendi iradesini ratlıkla kullanabilmesi gerektiğini kaydeden Erdoğan, şöyle devam etti 
     ''Ve bu iradeye de kimse baskı yapmanın gayreti içine lütfen girmesin. Ve girerse zaten Meclis'ten alacağı cevap görülecektir. Bundan niye endişe ediliyor. Eğer yasamanın vereceği karara biz razı oluruz diyorsa millet olarak TBMM'nin vereceği karar, bu noktada, nihai uyulması gereken kararsa ve egemenlik hakkının kullanıldığı çatı burasıysa o zaman herkes buna saygı duymak zorundadır. 
     Yükseköğretime ilişkin yasa tasarısı, diğer bütün yasa tasarıları gibi aynı demokratik ve hukuki süreçler izlenerek Meclis kararıyla şekillenecek bir tasarıdır. Türkiye'de demokratik sistem nasıl işlemesi gerekiyorsa öyle işleyecek. 
     Parlamenter sistem bütün kurum ve kurallarıyla yürüyecek. Yükseköğretime ilişkin kanun tasarısı da anayasal düzen ve parlamenter süreçler içinde neticelendirilecek. 
     TBMM, demokratik bir yasama meclisidir. Milli irade, bu yüce Meclis'in çatısı altında tecessüm etmektedir. TBMM iradesi, milletin iradesidir.'' 
     
     BENİ ALDATTILAR 

     Erdoğan, sergiledikleri yapıcı tavrın karşılığını görmediklerini belirtirken, "Sevgili milletim, bir Başbakan 4 kez aldatılır mı sizlere soruyorum" dedi. 
     Üniversitelerarası Kurul Başkan ve yöneticilerinin önce 15 Aralık'ta kadar hazırlık yapıp kendilerine iletecekleri sözü verdiklerini, ardından yönetimin değişmesi nedeniyle bunu ertelediklerini anlatan Erdoğan, öğretim üyelerini dünkü Meclis ziyaretini de eleştirerek, "Dün bu Meclis'in çatısı altına gelerek muhalefet kürsüsünden siyaset yapmaya çalışanlar da 2004'e yeni YÖK yasasıyla girelim demişlerdir Ama şimdi hepsi çark ediyor. Bunları anlamak mümkün değil" diye konuştu. 

     
</TEXT>
</DOC>
