<DOC>
<DOCNO> 206021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko29.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Kutlu, o sözleri hiç söylemese daha iyi olurdu... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Kıbrıs sorununu hiç bir zaman Türkiye'nin AB'ye tam üyeliği için bir ön koşul olarak görmüyoruz, değerlendiremiyoruz ve AB'de bunu böyle algılamayamaz'' dedi. 
     NTV'ye konuk olarak soruları yanıtlayan Şener, AKP Milletvekili Hüsrev Kutlu'nun Atatürk'ün Meclis'teki resmi konusunda söylediği sözlere ilişkin olarak, zaman zaman kamuoyunun tasvip etmediği biçimde kendilerinin de benimsemediği ifadelerin milletvekillerince edilebildiğini hatırlattı. 
     ''Bu sözler AKP'yi bağlamıyor diyebilir miyiz '' sorusu üzerine de Şener, şöyle konuştu 
     ''Elbette, bir milletvekilinin konuştuğu söz topyekün bir partiyi izan kavrayış, kavrama eder diye düşündüğümüz zaman o partiye karşı haksızlık yapmış oluruz. Pek çok söylenen söz doğrudan doğruya ilgili kişiyi bağlayan, onun sözü olarak değerlendirilmeli. Bahsedilen ifadeler de o bağlamda değerlendirilmelidir. Bence hiç söylenmeseydi daha iyi olurdu...'' 
     
     KAMU YÖNETİM REFORMU 

     Kamu yönetim reformu kapsamında kapatılacak işyerlerindeki işçilerin durumu konusunda Şener, çalışan personelin hiçbirinin işsiz kalmayacağını ifade ederek, bunların başka kuruluşlara nakledileceğini söyledi. 
     Şener, Kamu Yönetim Reformu'nun temel amacının kamu hizmetlerinin etkin ve süratli şekilde sunulması olduğunu vurguladı. 
     İstanbul'daki terör olayları konusunda da Şener, Türkiye'nin güvenli bir ülke olduğunu belirterek, 2004 yılında da tüm vatandaşların güven içinde olacağını söyledi. 
     
     BEDELLİ ASKERLİK 

     Bedelli askerlik konusundaki bir soruya karşılık da Şener, hükümetin karar alırken, ilgili uzman kuruluşlarla mutabakata baktığını hatırlatırken, Türkiye'nin toplam asker ihtiyacı ve silah altıdakilerin sayısı ile sistemin sağlıklı işleyişi ile ilgili olarak başta Genelkurmay Başkanlığı olmak üzere ilgili birimlerin görüşleri ve değerlendirmelerini almaya her zaman ihtiyaç duyduklarını söyledi. Şener, ''Dolayısıyla şu gün itibariyle henüz hükümetimizde böyle bir karar mevcut değildir'' dedi. 
     
     KIBRIS 

     Kıbrıs konusunda hükümetin tavrına yönelik soru üzerine de Şener, Kıbrıs sorunun çözülmesi gerektiğini ancak burada her iki tarafın da olumlu adımlar atması gerektiğini söyledi. 
     Şener, şöyle devam etti 
     ''Kıbrıs sorununu hiç bir zaman Türkiye'nin AB'ye tam üyeliği için bir ön koşul olarak görmüyoruz, değerlendiremiyoruz ve AB'de bunu böyle algılamayamaz. Zaten şu andaki yazılı metinlerde de böyle bir algılamayı ifade eden cümlelere rastlamak mümkün değildir. Zaman zaman Kıbrıs sorunun çözümü ile lgili ifadeler yer almakla birlikte bu bir ön koşul olarak dayatılan bir nokta değildir. Biz Kopenhag kriterlerini yerine getirdik. Bu Kopenhag kriterlerinin uygulaması ve yerine getirilmesi ile ilgili değerlendirme 2004 Aralık zirvesinde ele alınacaktır ve ben umut ediyorum ki müzakerelerin de hemen başlaması gerekmektedir.'' 
     
</TEXT>
</DOC>
