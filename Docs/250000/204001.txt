<DOC>
<DOCNO> 204001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur07.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mimar Sinan Üniversitesi, adını değiştiriyor... 
</HEADLINE>
<TEXT>

     Mimar Sinan Üniversitesi MSÜ Senatosu, üniversitenin adının ''Mimar Sinan Güzel Sanatlar Üniversitesi'' olarak değiştirilmesi kararı aldı. 
     MSÜ Rektörü Prof. Dr. İsmet Vildan Alptekin, AA muhabirine yaptığı açıklamada, rektör olduğu günden bu yana isim değişikliği için çalıştığını söyledi. 
     Okulun, ''Sanayi-i Nefise Mektebi'' adıyla yüksekokul olarak kurulduğunu ve 1883 yılında öğretime başladığını anlatan Prof. Dr. Alptekin, 1928'de ''Güzel Sanatlar Akademisi'', 1982 yılında da üniversiteye dönüşerek ''Mimar Sinan Üniversitesi'' adını aldığını belirtti. 
     Mimar Sinan'ın değerini kendileri kadar hiç kimsenin bilemeyeceğini ve çok başarılı bir mimarlık fakülteleri bulunduğunu dile getiren Prof. Dr. Alptekin, şunları söyledi 
     ''Ancak, gerçek ismimizi yok ettiler. Bunun üzerine mezunlarımız, sanatçılarımız moral bozukluğuna uğradı ve kırıldılar. Ancak Mimar Sinan Üniversitesi olarak da isim yaptık. Bu nedenle üniversite senatosu olarak 'Mimar Sinan Güzel Sanatlar Üniversitesi' olma kararı aldık. Çünkü, güzel sanatlar ağırlıklı özel ihtisas üniversitesi olma yolundayız. Gerçek misyonumuzu yapmak, gerçek ismimizi almak istiyoruz.'' Bu konuda gerekli başvuruları yaptıklarını kaydeden Prof. Dr. Alptekin, sonucun olumlu olacağına inandığını sözlerine ekledi. 
     
     ÜNLÜ MEZUNLARDAN DESTEK 
     Güzel Sanatlar Akademisi Yüksek Mimarlık Bölümü'nü bitiren ünlü sanatçı Erol Evgin de, isim değişikliğine olumlu baktığını belirterek, şöyle konuştu 
     ''Eğitim aldığım 1960-70'li yıllarda, Güzel Sanatlar Akademisi, Türkiye'nin sanatında gündem yaratan bir okuldu, ekoldü. Sonradan Mimar Sinan Üniversitesi olarak değiştirildi ve biz bundan hiç memnunluk duymadık. Çünkü, dünyanın her yerinde güzel sanatlar eğitimi yapan okullar vardır ve bunların adları güzel sanatlar akademisi, yüksekokulu ya da üniversitesidir. Yani güzel sanatlar adı çok önemli. Tabii ki Mimar Sinan, Türk mimarisinin en büyük ustası, ona saygımız sonsuz. Ancak Mimar Sinan Üniversitesi denilince güzel sanatlar üniversitesi çağrışımı yapmıyor. Yüzyıla aşkın bir geçmişi olan Osman Hamdi Bey'in kurduğu ve Türkiye'nin sanat gündemine damgasına vuran bir ekolken, bir anda değişiklik yapıldı.'' Mimar Sinan Üniversitesi Devlet Konservatuarı Tiyatro Bölümü'nden mezun oyuncular Meltem Cumbul ve Güven Kıraç da, bunun doğru bir karar olduğuna inandıklarını belirterek, desteklediklerini ve bir an önce hayata geçmesini dilediklerini kaydettiler. 
     
     YA GÜZEL SANATLAR AKADEMİSİ YA DA SADECE AKADEMİ 
     İstanbul Devlet Güzel Sanatlar Akademisi Resim Bölümü mezunu ünlü ressam Mehmet Güleryüz ise üniversitenin Mimar Sinan'la bir ilgisi bulunmadığını belirterek, şunları söyledi 
     ''Yani şu anlamda, Mimar Sinan'a saygısızlıktan değil. Mimar Sinan'ın, başımızın üstünde yeri var. Ancak biz mimari üniversitesi okulu olarak kurulmadık ve bu okulu da Mimar Sinan kurmadı. Okulu açan Türkiye'de resmi çok ileriye götüren Osman Hamdi Bey'dir. İsim konulacaksa, belki Osman Hamdi Bey olurdu. Ama güzel sanatlar akademisi başlı başına farklı bir olaydır. Bunun 120 yılı vardır ve başka bir isme ihtiyacı yoktur. Hatta kısaca akademi olarak anılmıştır. O yüzden ya Güzel Sanatlar Akademisi ya da akademi olsun. Veyahut sadece Güzel Sanatlar Üniversitesi olsun.'' 
     
     TARİHÇE 
     Mimar Sinan Üniversitesi sanat tarihçisi, arkeolog, müzeci, ressam Osman Hamdi Bey tarafından 1882'de ''Sanayi-i Nefise Mektebi'' adıyla kuruldu ve 2 Mart 1883'de öğretime başladı. 
     Türkiye'nin ilk sanat ve mimarlık yüksekokulu olan kurum, 1928'de ''Güzel Sanatlar Akademisi'' adını aldı ve böylece akademi unvanını alan ilk yükseköğretim kurumu oldu. 
     Güzel Sanatlar Akademisi, 1969'da 1172 sayılı Devlet Güzel Sanatlar Akademileri Kanunu'nun kabul edilmesiyle birlikte bilimsel özerkliğe kavuştu. Kurum, 1981'de kabul edilen 2547 sayılı Kanun ve 1982'de çıkarılan 41 sayılı Kanun Hükmünde Kararname ile üniversiteye dönüşerek ''Mimar Sinan Üniversitesi'' adını aldı. 
     
</TEXT>
</DOC>
