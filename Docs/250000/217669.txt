<DOC>
<DOCNO> 217669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun28.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tüm adaylara ne uygulandıysa Türkiye'ye de o uygulanacak" 
</HEADLINE>
<TEXT>

     İspanya Dışişleri Bakanı Ana Palacio, ''AB'ye aday diğer ülkelere ne uygulandıysa Türkiye'ye de aynısı uygulanacak. Ne daha fazlası ne daha azı'' dedi. 
     İspanyol El Pais gazetesine ''AB değişiklik zamanı'' başlıklı bir makale yazan Palacio, Türkiye ile AB arasında tam üyelik müzakerelerine başlanıp başlanmamasıyla ilgili kararın kasım ayında verileceğini hatırlattı. 
     Türkiye ile ilgili kararın tamamen Kopenhag kriterleriyle bağlantılı olarak alınacağını belirten İspanya Dışişleri Bakanı Palacio, şunları kaydetti 
     ''Kopenhag kriterlerinde ne öngörülüyorsa bunlar olacak. AB'ye giren ya da 2007'de girecek aday ülkelere uygulanan koşulların aynılarıyla Türkiye'nin AB ile bütünleşmesi için müzakerelerin başlamasına karar verilecek. Ne daha fazlası ne daha azı.'' 2004 yılında AB gündeminin çok yüklü olduğunu belirten Palacio, bunlardan Avrupa Anayasası konusunun öncelikli olduğunu kaydetti. 
     Ülkesinin ''Daha geniş ve daha iyi bir Avrupa'' istediğini vurgulayan İspanya Dışişleri Bakanı Ana Palacio, AB ülkelerinden riyakarlık yapmadan, geçmişe değil geleceğe bakarak ortak karar almalarını istedi. 
     
</TEXT>
</DOC>
