<DOC>
<DOCNO> 225876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo10.html </URL>
<DATE> 2004/03/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzonspor Malatyaspor maçı zor geçecek, oyuncularımıza güveniyoruz 
</HEADLINE>
<TEXT>

     Trabzonspor, yarın deplasmanda Malatyaspor ile yapacağı maç için özel uçakla Malatya'ya gitti. 
     Kulüp başkanı Atay Aktuğ, gazetecilere yaptığı açıklamada, Malatyaspor maçının zor geçeğini belirterek, ''İnşallah kazaya uğramayız. Oyuncularımıza güveniyoruz'' dedi. 
     Takımda herhangi bir rehavet olmadığını ifade eden Aktuğ, ''Mutlu bir şekilde Trabzon'a dönmek istiyoruz. Oyuncularımız da hedeflerini biliyorlar. Malatyaspor galibiyeti ile hedefimize doğru ilerleyeceğimize inanıyoruz'' diye konuştu. 
     Aktuğ, iç transferde yalnızca Maxim Romaschenko'nun sözleşmesinin sona ereceğini ve bu konuda bir sıkıntılarının bulunmadığını kaydetti. 
     
     ATAL ''AVRUPA ŞAMPİYONLAR LİGİ HEDEFİMİZE ULAŞMAK İSTİYORUZ'' 

     Kulüp futbol şubesi sorumlusu Süleyman Atal ise, ligde kalan tüm maçlarını kazanarak Avrupa Şampiyonlar Ligi hedeflerine ulaşmak istediklerini kaydetti. 
     Hedefleri doğrultusunda bu maçı mutlak suretle kazanmaları gerektiğini vurgulayan Atal, şöyle konuştu 
     ''Malatyaspor maçını ve ondan sonraki maçları alarak Avrupa Şampiyonlar Ligi hedefimize ulaşmak istiyoruz. Bütün camia olarak bu maça kilitlendik. Bütün düşüncemiz bu maçı kazanmak. Oyuncularda bir rehavet yok. Bazı spekülasyonlar bizi rahatsız ediyor ancak hocamızla birlikte bunu görüşerek son noktayı koyduk.'' 
     
     MUHTEMEL 11 

     Trabzonspor'un yarınki karşılaşmaya Petkoviç, Emrah, Tolga, Erdinç, Hasan, Hüseyin, Volkan, Emre Toraman, Romaschenko, Gökdeniz ve Fatih muhtemel 11'iyle çıkması bekleniyor. 
     Öte yandan Malatyaspor maçı öncesi 3 sarı kartı bulunan 8 oyuncu, kart sınırında bulunuyor. Karadeniz ekibinde Petkoviç, Tolga, Hüseyin, Romaschenko, Erdinç, Hasan, Gökdeniz ve Fatih, kart görmeleri durumunda cezalı konuma düşecekler. 

     
</TEXT>
</DOC>
