<DOC>
<DOCNO> 241360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun41.html </URL>
<DATE> 2004/05/20/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
İnsan Hakları izleme örgütü AB'yi Rusya'ya baskı yapmaya çağırdı 
</HEADLINE>
<TEXT>

     İnsan Hakları İzleme Örgütü İHİÖ , AB liderlerine, yapacakları zirvede Rusya'nın her geçen gün kötüleşen insan hakları uygulamalarından duydukları endişeleri dile getirerek, baskı yapmaları çağrısında bulundu. 
     Başta Çeçenistan olmak üzere, Rusya'da insan hakları uygulamalarının her geçen gün daha da kötüleştiğine dikkat çeken Örgüt, Rusya Devlet Başkanı Vladimir Putin'in yönetiminin ısrarlı bir şekilde siyasi özgürlükleri kısıtladığını, siyasal amaçlı cezalandırmalarda bulunduğunu, medya üzerindeki baskılarını artırdığını ve Çeçenistan'da zalimce operasyonlarını sürdürdüğünü belirtti. 
     Örgütün Avrupa ve Orta Asya Bölümü yetkilisi Rachel Denber, ''AB, insan hakları konusunu Rusya ile olan gündeminden çıkarmıştır. Ancak bu konunun yeniden gündeme alınması gerekir. AB ile ortaklığı geliştirmenin bir ön şartı olarak Rusya'dan somut insan hakları taahhütleri alınmalıdır'' dedi. 
     AB liderlerinin uzun zamandır Rusya'nın insan hakları ihlallerini görmezden geldiğini kaydeden Denber, AB Komisyonu'nun şubat ayında Avrupa Konseyi'ne gönderdiği bir belgede Rusya'daki insan hakları uygulamasındaki kötüye gidişe dikkat çekilmesinin takdirle karşılandığını ifade etti. 
     Örgüt, ''Rusya'nın siyasal sistemini yeniden tasarlayan Putin'in ''yönetilen demokrasi' adı altında son yıllarda siyasi özgürlükleri kısıtladığını, özel televizyonların ortadan kaldırıldığını, basının büyük kısmının oto sansür uygular hale getirildiğini'' belirtti. 
     Medya üzerindeki kontrol sayesinde mart ayında yapılan başkanlık seçimleri ve aralık ayında yapılan parlamento seçimlerin de seçmenin yönlendirildiğini ileri süren Örgüt, hükümetin bazı şirketleri keyfi şekilde kendisine hedef seçerek siyasi gündem yarattığını da iddia etti. 
     Rus hükümetinin Sovyet döneminden bu yana yaşanan insan hakları ihlallerini ortadan kaldıracak yapısal reformları uygulamakta başarısız olduğunu da kaydeden Örgüt, tüm Rusya'da polis tarafından uygulanan işkencenin son derece yaygın olduğunu, yetkililerin bu sorunu görmezden geldiklerini ve önlem alma ihtiyacı duymadıklarını kaydetti. 
     
     ÇEÇENİSTAN VE İNGUŞ CUMHURİYETİ 
     Çeçenistan'da Rus işgalinin devam ettiği, Rus güçlerinin yargısız infazlar ve işkencelerle birlikte kötü muamelelerde de bulunduğu kaydedilen Örgüt açıklamasında, bu uygulamaların artan bir şekilde İnguş Cumhuriyeti'nde de görüldüğü belirtildi. 
     Kötü muamelelerin çoğunlukla araştırılmadığı ve cezasız bırakıldığı belirtilirken, Rus yetkililerin Çeçenistan'dan göçen insanları savaşın devam ettiği çatışma alanlarına dönmeye zorladıkları ifade edildi. 
     
</TEXT>
</DOC>
