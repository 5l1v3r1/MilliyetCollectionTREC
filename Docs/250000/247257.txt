<DOC>
<DOCNO> 247257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/ekonomi/eko02.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yan sanayi Dacia için sırada 
</HEADLINE>
<TEXT>


Dacia'nın yeni modeli için parça üretimi yapmak isteyen 20'yi aşkın Türk şirketi, firma temsilcisiyle görüşmek için sıraya girdi 

LEVENT KÖPRÜLÜ 

Renault tarafından alındıktan sonra yeni model atağına giren ve geçtiğimiz günlerde "5 bin euro'luk otomobil" olarak bilinen yeni aracı Logan'ın tanıtımını gerçekleştiren Dacia, Türk yan sanayi firmalarının gözdesi oldu. 
AB ve KOSGEB'in desteğiyle düzenlenen "I. Uluslararası İstanbul Otomotiv Yan Sanayi Forumu", Taşıt Araçları Yan Sanayicileri Derneği'nin TAYSAD ev sahipliğinde, İstanbul'da gerçekleştirildi. Yerli ve yabancı otomotiv ana ve yan sanayi firmalarının temsilcilerinin katıldığı forumda, otomotiv sanayinin gelişimine paralel olarak, rekabetçi hale gelebilmek amacıyla neler yapılması gerektiği tartışıldı. 
TAYSAD üyesi yan sanayi firmalarının temsilcileri, foruma katılan Dacia - Renault Satınalma Direktör Yardımcısı Gerard Cohaider'den randevu almak için uzun kuyruklar oluşturdular. 
Halen 30 kadar Türk firmasından parça satın alan Dacia'nın yetkilisi Cohaider, 20'yi aşkın yan sanayi firmasının temsilcisiyle birebir görüşmelerde bulundu. 

Maliyet düşük 
Cohaider, yeniden yapılanma sürecinde olduklarını ve yeni modelleri olan Logan'ın, 2010 yılında Romanya dışındaki fabrikalarla birlikte yılda 700 bin adet üretileceğini belirterek, özellikle düşük maliyet için Türkiye'den firmalarla çalışmaktan memnun olduklarını belirtti. 
TAYSAD Yönetim Kurulu Başkanı Ömer Bilgin de bu yıl ihracattan 9 milyar dolar beklediklerini, 5 yıl içinde de hedefin 15 milyar dolar ihracat ve 400 bin kişiyi istihdam etmek olduğunu bildirdi. Bilgin, ana sektördeki bir bozulmanın, kendilerine de yansıyacağının altını çizdi. 


</TEXT>
</DOC>
