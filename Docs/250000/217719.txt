<DOC>
<DOCNO> 217719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko25.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
GS ve BJK'lı da Fener hissesi aldı... 
</HEADLINE>
<TEXT>

     Fenerbahçe'nin halka arzında hisselerin yüzde 84.6'sının Fenerbahçe, yüzde 11.1'inin Beşiktaş ve Galatasaray taraftarı yatırımcılar tarafından alındığı bildirildi. 
     DenizYatırım liderliğinde toplam 24 aracı kuruluştan oluşan konsorsiyum tarafından, halka arzı gerçekleştirilen Fenerbahçe Sportif'in yatırımcı profili anketi sonuçları açıklandı. 
     Türkiye çapında 3 bin noktasında gerçekleştirilen talep toplama sırasında uygulanan anketin sonuçlarına göre, Fenerbahçe'nin halka arzına Galatasaray ve Beşiktaşlılar da ilgi gösterdi. 
     Fenerbahçe Sportif'in halka arzından yararlanarak hisse senedi alan yatırımcıların yüzde 11.1'ini ezeli rakiplerinin taraftarları oluşturdu. Fenerbahçe hisselerine yatırım yapanların yüzde 7.3'ü Galatasaray, yüzde 3.8'i Beşiktaş taraftarı olduklarını ifade ederken, Fenerbahçelilerin oranı yüzde 84.6 oldu. 
     Toplam 35 bin 113 kişinin katıldığı halka arzda, bu sayının 33 bin 935'i 1-1000 lot arası talepte bulunan küçük yatırımcılardan oluştu. 
     Halka arzda başvurular, yüzde 95.3 ile ağırlıklı olarak şubelerden gerçekleştirildi. Internet şubesi, iletişim merkezi, kiosk gibi alternatif dağıtım kanallarından ise en çok yüzde 4.2 ile internet şubesinden satış yapıldı. 
     Yatırımcıların yüzde 62.5'i Fenerbahçe taraftarı oldukları için hisse senedi aldıklarını belirtirken, yüzde 23'ü uzun vadeli temettü getirisi, yüzde 14.4'ü ise kısa vadeli getiri elde etmek için halka arza katıldıklarını söylediler. 
     
     5 BİNİ AŞKIN YATIRIMCI İLK KEZ BORSA İLE TANIŞTI 
     Anket sonuçları, Fenerbahçe Sportif'in halka arzı sayesinde binlerce kişinin ilk kez Borsa ile tanıştığını ortaya koydu. 
     Fenerbahçe hisse senedi yatırımcılarının yüzde 14.6'sı, ilk kez hisse senedine yatırım yaptıklarını belirttiler. Bu oran toplam yatırımcı sayısına uygulandığında 5 bini aşkın yatırımcının Fenerbahçe sayesinde Borsa'yla tanıştığı sonucu çıkıyor. 
     Halka arza katılanların yüzde 85.6'sı ise daha önce hisse senedi aldıklarını belirttiler. 
     Fenerbahçe Sportif'in halka arzına en büyük katılım yüzde 34 ile İstanbul'dan oldu. İstanbul'u yüzde 11 ile İzmir, yüzde 9 ile Ankara takip ediyor. 
     Halka arza en yüksek katılım ise 30-40 yaş arası yatırımcılardan geldi. Yüzde 36.4'lük orana sahip olan bu yaş grubunu, yüzde 24.4 ile 40-50 yaş grubu izliyor. 
     
</TEXT>
</DOC>
