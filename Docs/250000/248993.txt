<DOC>
<DOCNO> 248993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko29.html </URL>
<DATE> 2004/06/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ziraat Bankası'ndan TPAO'ya 200 milyon dolar kredi... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, petrol ve doğalgaz arama çalışmalarının yoğun şekilde sürdürüldüğünü vurgularken, ''Batı Karadeniz'de Amerikan şirketi Madison ile çalışmalarımız sürüyor. Temmuz'un 4'ü veya 5'inde, Akçakoca'da 78 metre su derinliğinde ayazlı 1 sondajını yapacağız'' dedi. 
     Doğu Karadeniz'de ise Aralık ayında bir sondaj yapılacağını anlatan Bakan Güler, ''burada BP ile birlikte çalışıyoruz. Petrol arıyoruz. İskenderun Körfezi'nde ise Amerikan şirketi El Paso ile çalışıyoruz'' şeklinde konuştu. 
     Türkiye Petrolleri Anonim Ortaklığı'nın TPAO Ziraat Bankası'ndan sağladığı 200 milyon dolarlık krediye ilişkin anlaşma imzalandı. 
     TPAO'nun Hazar bölgesindeki Azeri Çıralı-Güneşli ACG Şah Deniz ve Güney Kafkasya Gaz İhraç Boru hattı SCP projelerinin finanmanında kullanılacak krediye ilişkin anlaşma, Enerji ve Tabi Kaynaklar Bakanı Hilmi Güler'in huzurunda, TPAO Genel Müdürü Osman Saim Dinç ile Ziraat Bankası Genel Müdürü Can Akın Çağlar tarafından imzalandı. 
     Söz konusu kredi, 3 yıl geri ödemesiz ve toplam 5 yıl vadeli olacak. 
     Bakan Güler, Enerji ve Tabi Kaynaklar Bakanlığı'nda düzenlenen törende yaptığı konuşmada, Türkiye'nin petrol arama faaliyetlerinin sadece yurtiçi ile sınırlı olmadığını, yurtışında da çalışmaların devam ettiğini söyledi. 
     Azerbaycan, Türkmenistan, Kazakistan, Libya ve Irak'ta arama çalışmalarının sürdüğünü belirten Güler, geçen yıl iki ve üç boyutlu sismik aramalarda önemli adımlar attıklarını bildirdi. 2 boyutlu sismik aramalarda 2002 yılında yapılanların iki katı, üç boyutlu sismik aramalarda da üç katına ulaştıklarını anlatan Bakan Güler, bu çalışmalar ile her tarafı taradıklarını bildirdi. Güler şöyle dedi 
     
     ARAMA ÇALIŞMALARI 
     ''Özellikle iki boyutlu sismik çalışmada 12 bin 850 km.'lik bir alanı taradık. Bu çok önemli bir rakam. Ayrıca 2003'de 34 sondaj yapılmıştır. Bu bir önceki yıla göre yüzde 50 daha fazladır. Bu yıl ise 48 sondaj yapılacak. Bu arada Doğu Karadeniz'de Aralık ayında bir sondajımız yapılacak. Burada BP ile birlikte çalışıyoruz. Petrol arıyoruz. İskenderun Körfezi'nde Amerikan şirketi El Paso ile çalışıyoruz. Batı Karadenizde'de gene bir Amerikan şirketi Madison ile çalışmalarımız sürüyor. Temmuz'un 4'ü veya 5'inde Akçakoca'da 78 metre su derinliğinde ayazlı 1 sondajını yapacağız.'' Ziraat Bankası ile TPAO arasında imzalanan kredi anlaşmasının ise ekonomideki iyiye gidişin bir belirtisi olduğunu kaydeden Güler, kamunun borçlanma ihtiyacının azalmasına paralel, kamu bankalarının Hazine'yi finanse etme fonksiyonundan sıyrılarak, artık ticaret ve reel kesimin orta ve uzun vadeli projelerini finanse etmeye başladıklarına dikkat çekti. 
     
     TPAO GENEL MÜDÜRÜ DİNÇ 
     TPAO Genel Müdürü Osman Saim Dinç de, TPAO'nun petrol ve doğal gaz arama çalışmaları ile ilgili bilgi verdi. 
     Trakya-Yulaflı 7 ve 8'de yapılan sondaj çalışmaları sonunda doğalgaza rastladıklarını bildiren Dinç, burada belki de Türkiye'deki en verimli doğalgaza rastlanıldığını anlattı. 
     Yine Batman Silvanka'da yeni bir petrol kuyusu açtıklarını ve bunun Batman'daki petrol kuyularının hemen hemen en iyisi olduğunu kaydeden Dinç, Adıyaman İkizce 13 petrol kuyusunda da petrole rastladıklarını ve Haziran ayı içerisinde bu kuyalardan petrol ve doğalgaz çıkarmaya başlayacaklarını bildirdi. 
     Karadeniz'de de bu konuda çalışmalar yaptıklarını anlatan Dinç, geçen yıl karada yürütülen çalışmaların 20 katına ulaştıklarını, Akçakoca'da da doğalgaz arama konusunda denizde sondaj çalışmaları yaptıklarını bildirdi. 
     Bu çalışmalardan çok umutlu olduklarını belirten Dinç, ''Umut ediyoruz Eylül-Ağustos aylarında sevindirici heberlerimiz olacak'' dedi. 
     Doğu Karadenizde de çok umutlu petrol arama çalışmaları bulunduğuna dikkati çeken Dinç, bu konuda yıl sonuna kadar hazırlıklarını tamamlayarak bir sondaj yapmayı planladıklarını bildirdi. 
     
     ZİRAAT BANKASI GENEL MÜDÜRÜ ÇAĞLAR 
     Ziraat Bankası Genel Müdürü Can Akın Çağlar da, Ziraat Bankası'nın artık kamu borçlanma ihtiyacının karşılanmasında etkin rol oynama görevinden ve emeklilere maaş ödeyen bir banka olmaktan sıyrıldığını bildirdi. 
     Çağlar, banka olarak hem reel sektörün hem de ticaret kesiminin kısa ve uzun vadeli projelerinde aktif rol oynamak istediklerini, bunun somut örneğinin de TPAO'ya sağlanan kredi olduğunu kaydetti. 
     Çağlar, kamu ve özel sektörün bundan sonra kredilendirilmesinde Ziraat Bankası'nın etkin rol oynayacağını da kaydetti. 
     
</TEXT>
</DOC>
