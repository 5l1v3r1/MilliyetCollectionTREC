<DOC>
<DOCNO> 216351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur35.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahteciliğin cezası artıyor 
</HEADLINE>
<TEXT>

     Para, kıymetli damga, mühür, resmi ve özel belgede sahteciliğin cezası artırılıyor. 
     TBMM Adalet Alt Komisyonu, Türk Ceza Kanunu TCK Tasarısı üzerindeki çalışmasını sürdürüyor. Komisyon, bugün para ve belgede sahteciliği düzenleyen maddeleri ele aldı. 
     Ülkede veya yabancı ülkelerde tedavülde bulunan parayı, sahte olarak üreten, ülkeye sokan, nakleden, muhafaza eden veya tedavüle koyan kişi, 2 yıldan 12 yıla kadar hapis ve onbin güne kadar adli para cezası ile cezalandırılacak. 
     Sahte parayı bilerek kabul eden kişi hakkında, 1 yıldan 3 yıla kadar hapis ve adli para cezası istenecek. Sahteliği bilmeden kabul ettiği parayı, bu niteliğini bilerek tedavüle koyan kişi için ise 3 aydan 1 yıla kadar hapis cezası istenecek. 
     Devlet tarafından ihraç edilip de hamiline yazılı bonolar, hisse senetleri, tahviller ve kuponlar, yetkili kurumlar tarafından çıkarılmış olup da tedavül eden senetler, tahviller ve evrak ile milli ziynet altınları para hükmünde olacak. 
     -DAMGA VE MÜHÜR SAHTECİLİĞİ- Kıymetli damgayı sahte olarak üreten, ülkeye sokan, nakleden, muhafaza eden veya tedavüle koyan kişi için 1 yıldan 5 yıla kadar hapis ve adli para cezası istenecek. 
     Sahte olarak üretilmiş kıymetli damgayı bilerek kabul eden kişi, 3 aydan 1 yıla kadar sahteliğini bilmeden kabul ettiği damgayı bu niteliğini bilerek tedavüle koyan kişi ise 1 aydan 6 aya kadar hapis cezasıyla yargılanacak. 
     Damgalı kağıtlar, damga ve posta pulları ile muayyen bir miktar vergi veya harcın ödendiğini tevsik zımnında kullanılan pullar, kıymetli damga sayılacak. 
     Paralarla kıymetli damgaların üretiminde kullanılan alet veya malzemeyi izinsiz olarak üreten, ülkeye sokan, devreden, kabul eden veya muhafaza eden kişi için 1 yıldan 4 yıla kadar hapis ve adli para cezası öngörülüyor. 
     Sahte olarak para üreten, ülkeye sokan, nakleden muhafaza eden veya kabul edenler bu paraları tedavüle koymadan suç ortaklarını veya sahte paraları yetkili mercilere bildirenlere, verilen bilgiler ışığında suçlular yakalanır ve sahte paralar ele geçirilirse ceza verilmeyecek. 
     Cumhurbaşkanlığı, TBMM Başkanlığı ve Başbakanlık tarafından kullanılan mührü sahte olarak üreten ve kullananlar, 2 yıldan 8 yıla kadar hapis cezasına çarptırılacak. 
     Kamu kurum ve kuruluşlarının veya bu nitelikteki meslek kuruluşlarının kullandığı onaylayıcı ve belgeleyici mührü sahte olarak üreten ve kullanan kişi hakkında 1 yıldan 6 yıla kadar hapis cezası istenecek. 
     Kanun ve yetkili makamların emriyle bir şeyin saklanmasına veya varlığının aynen korunmasını sağlamak için konulan mührü kaldıran veya konuluş amacına aykırı hareket eden kişi için 6 aydan 3 yıla kadar hapis ve adli para cezası öngörülüyor. 
     -RESMİ BELGEDE SAHTECİLİK- TCK Tasarısı'nda resmi ve özel belgelerde sahteciliğe verilen cezalar da yeniden düzenleniyor. 
     Bir resmi belgeyi sahte olarak düzenleyen, gerçek belgeyi değiştiren veya sahte resmi belgeyi kullanan kişiler için 2 yıldan 5 yıla kadar hapis cezası öngörülürken görevi gereği düzenlemeye yetkili olduğu resmi bir belgeyi sahte olarak düzenleyen, gerçek belgeyi de değiştiren, gerçeğe aykırı belge düzenleyen, sahte resmi belgeyi kullanan ya da gerçek bir resmi belgeyi bozan, yok eden veya gizleyen kamu görevlisi hakkında 3 yıldan 8 yıla kadar hapis cezası verilecek. 
     Gerçek bir resmi belgeyi bozan, yok eden veya gizleyen kişi için de aynı ceza istenecek. Resmi belge düzenleme yetkisine sahip bir kamu görevlisine yalan beyanda bulunan kişi için 3 aydan 2 yıla kadar hapis veya adli para cezası istenecek. 
     Bir özel belgeyi sahte olarak düzenleyen veya gerçek bir özel belgeyi başkalarını aldatacak şekilde değiştiren ve kullanan kişi, 1 yıldan 3 yıla kadar hapis cezasına mahkum edilecek. Bir sahte belgeyi, bu özelliğini bilerek kullanan kişi ile gerçek bir özel belgeyi bozan, yok eden veya gizleyen kişi için de aynı ceza istenecek. 
     -AÇIĞA İMZANIN KÖTÜYE KULLANILMASI- Belirli bir tarzda doldurulup kullanılmak üzere kendisine teslim olunan imzalı ve kısmen veya tamamen bir boş kağıdı verilme nedeninden farklı bir şekilde dolduran kişi, şikayet üzerine 3 aydan 1 yıla kadar hapisle cezalandırılacak. 
     İmzalı ve kısmen veya tamamen boş bir kağıdı hukuka aykırı olarak ele geçirip veya elde bulundurup da hukuki sonuç doğuracak şekilde dolduran kişi, belgede sahtecilik hükmünden ceza alacak. Özel belgede sahtecilik suçunun konusunun, emre veya hamile yazılı kambiyo senedi, emtiayı temsil eden belge, hisse senedi, tahvil veya vasiyetname olması halinde, resmi belgede sahtecilik suçuna ilişkin hükümler uygulanacak. 
     Doktor, diş hekimi, eczacı, ebe, hemşire ve sağlık memuru tarafından düzenlenen belgeler açısından da resmi belgede sahtecilik suçuna ilişkin hükümler uygulanacak. 
     -CEZADA İNDİRİM HALLERİ- Bir hukuki ilişkiye dayanan alacağın ispatı veya gerçek bir durumun belgelenmesi amacıyla özel belgede sahtecilik suçunun işlenmesi durumunda, verilecek ceza yarısı oranında indirilecek. 
     Belgede sahtecilik suçunun kişinin hayatı veya sağlığı açısından ağır ve acil bir ihtiyacı karşılamak için işlenmesi halinde, olayın mahiyetine göre, verilecek cezada indirim yapılabileceği gibi ceza vermekten sarfınazar da edilebilecek. 
     Sahte resmi veya özel belgenin bir başka suçun işlenmesi sırasında kullanılması halinde hem sahtecilik hem de ilgili suçtan dolayı ayrı ayrı cezaya hükmolunacak. 
     
</TEXT>
</DOC>
