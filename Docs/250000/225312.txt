<DOC>
<DOCNO> 225312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas28.html </URL>
<DATE> 2004/03/24/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Irkçılık bitmedi Siyah-beyaz eşitliği hala hayal... 
</HEADLINE>
<TEXT>

     ABD'de yayınlanan bir raporda, siyahlarla beyazlar arasında yasal açıdan eşitlik bulunsa da sosyal ve ekonomik yaşam açısından eşitliğin söz konusu olmadığı belirtildi. 
     Ulusal Şehir Birliği tarafından açıklanan rapora göre, siyah Amerikalıların ev sahibi olma ihtimali beyaz Amerikalılara oranla oldukça düşük, siyahlar beyazlar kadar kazanamıyor, beyazlar kadar uzun yaşayamıyor ve okul performansları beyazların gerisinde bulunuyor. 
     Irk, sosyal adalet, sağlık, psikoloji ve sivil haklar konusunda uzman bir grup araştırmacı tarafında hazırlanan rapor, ilk kez Afrika kökenli Amerikalıların neyi nasıl yaptığına dair bazı rakamsal göstergeler de sunuyor. 
     Buna göre, siyah Amerikalılar sosyal statü ve kazanma gücü açısından beyaz Amerikalıların sahip olduğu imkanların ancak yüzde 73'üne, ekonomik bakımdan yüzde 56'sına, sağlık bakımından yüzde 78'ine sahip. Siyahların şeker ve AIDS gibi hastalıklara da beyazlara göre çok daha fazla maruz kaldıkları belirtiliyor. 
     Şehir Birliği Başkanı Marc Morial, ''Önemli ilerlemeler başarılmış olsa da daha gidilecek çok yolumuz olduğuna inanıyorum. Aradaki uçurumun kapatılması bu ülkenin bir misyonu olmalıdır. Gelişmeleri kutluyoruz ama uçurumun kapatılmasını da yeniden taahhüt etmeliyiz'' diyor. 
     CBS televizyonunda yer alan habere göre, raporda siyahların ev almak ya da evlerinin şartlarını iyileştirmek için kredi başvurularının beyazlara göre iki kat fazla reddedildiği belirtiyor. 
     Amerikalıların yüzde 68'i kendi evine sahipken, nüfus sayımı bürosu verilerine göre, siyahların ve İspanyol asıllıların ev sahibi olma oranları yüzde 48'de kalıyor. Asya kökenlilerin ev sahibi olma oranı yüzde 54 iken, bu oran beyaz Amerikalılarda yüzde 75'i buluyor. 
     Yine 2000 yılı nüfus sayımı sonuçlarına göre, beyaz öğrencilerin 91.8'i lise dengi bir yüksek okuldan mezun olurken, bu oran siyahlarda 83.7'de kalıyor. 
     Raporda yer alan diğer bilgilere göre, 3 yıldan daha az tecrübeye sahip öğretmenler beyaz çocukların okudukları okullara göre en az iki kat daha fazla göçmen çocuklarının okuduğu okullarda görevlendiriliyor. 
     Siyahların beyazlara göre hastalıktan, kaza sonucu ya da cinayetten ölme oranları ortalama olarak beyazlara göre iki kat daha fazla. Siyahların yaşam süreleri de 72 yıl, yani beyazların yaşam sürelerinden 6 yıl az. Ayrıca siyahlar için verilen hapis cezaları beyazlara göre ortalama 6 ay daha fazla. 
     
</TEXT>
</DOC>
