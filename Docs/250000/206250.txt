<DOC>
<DOCNO> 206250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur01.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunucu Okan Karacan yanlış otoyu alınca mahkemelik oldu 
</HEADLINE>
<TEXT>

     Kırklareli'nde yılbaşı nedeniyle bir otelde sahneye çıkan sunucu Okan Zeki Karacan, gösteri sonrası başka birine ait otomobili aldığı gerekçesiyle, ''hırsızlık suçundan'' Cumhuriyet Savcılığı'nda ifade verdi. 
     Alınan bilgiye göre Karacan, yılbaşı gecesi Şampiyon Grant Otel'de, program sonrası arkadaşı A.A.S ile birlikte resepsiyon görevlisinin kendisine verdiği 34 UM 7771 plakalı otomobili alarak İstanbul'a gitti. 
     Daha sonra otel çıkışında Cumhur Buzol, eşine ait 34 UM 7771 plakalı otomobilin teslim edilmemesi üzerine ''çalındığı gerekçesiyle'' polise şikayette bulundu. Karacan, bugün Kırklareli'ne gelerek Cumhuriyet Savcılığı'nda ifade verdi. 
     Karacan'ın, ifadesinde, otomobili, çalıştığı şirkete ait olduğunu düşünerek aldığı ve yapılan telefon uyarısıyla yanlışlıkla kendisine verilmiş olduğunun belirtilmesi üzerine, geri getirdiğini söylediği bildirildi. 
     Karacan, tutuksuz yargılanmak üzere serbest bırakıldı. 
     
</TEXT>
</DOC>
