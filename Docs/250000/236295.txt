<DOC>
<DOCNO> 236295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur39.html </URL>
<DATE> 2004/04/30/ </DATE>
<TIME> 21.46 </TIME>
<AUTHOR>  </AUTHOR>
<HEADLINE>
Yurtta Asayiş... Adana'da 4. kattan düşen bir kişi öldü 
</HEADLINE>
<TEXT>

     Adana'da bir apartmanın 4. katından düşen kişi, hayatını kaybetti. 
     Emniyet Müdürlüğü yetkililerinden alınan bilgiye göre, düğüne katılmak için Tahsilli Mahallesi'ndeki eniştesinin evine gelen Erol Aydoğan 31 , anten tesisatını kontrol etmek için çatıya çıktı. Dengesini kaybederek düşen Aydoğan, önce elektrik tellerine, ardından apartmanın zeminine çarptı. 
     Aydoğan, olay yerinde öldü. 
     
     Elektrik akınmına kapılan kaloriferci öldü 
     Ardahan'da elektrik akımına kapılan kaloriferci öldü. 
     Atatürk Caddesi'nde bir işhanında görevli kaloriferci Binali Özcan, kazan dairesinde elektrik akımına kapılarak yaşamını yitirdi. Bu sırada çıkan yangında ise işhanında çalışan Aslı Korkmaz zehirlendi. 
     Korkmaz'ın sağlık durumunun iyi olduğu bildirildi. 
     
     Yankesici, genç kızın yüzünü kesti 
     İzmir'in Gültepe semtinde, bir kişinin çantasını açmak isteyen yankesici, bu sırada durumu fark ederek arkadaşını uyaran 15 yaşındaki kızı, yüzünden bıçakla yaralayıp kaçtı. 
     Belediye otobüsünden inen Canan Yılmaz, 2507 sokakta, yanındaki arkadaşının sırt çantasını bir kişinin açmaya çalıştığını fark etti. Yılmaz, arkadaşını uyarırken bunu duyan yankesici, cebinden çıkardığı bıçakla, Yılmaz'ı yüzünden yaraladı. 
     Saldırgan kaçarken, Yılmaz, çevrede bulunanlar tarafından Özel Şifa Hastanesi'ne kaldırıldı. 
     
     Balkondan düşen çocuk öldü 
     Adıyaman'da, balkondan düşen 3 yaşındaki çocuk öldü. 
     Merkeze bağlı Battalhöyük Köyü Doluca mezrasında, Emine Ok, evlerinin balkonunda oynarken, dengesini kaybederek düştü. 
     Ağır yaralanan Ok, kaldırıldığı Adıyaman Devlet Hastanesi'nde kurtarılamadı. 
     
     Tandır taşına düşen çocuk öldü 
     Kahramanmaraş'ta, ekmek yapılan tandır taşı üzerine düşen çocuk, hayatını kaybetti. 
     Bağlarbaşı Mahallesi'nde, annesinin ekmek yaptığı kızgın tandır taşının üzerine düşen 3 yaşındaki Meliha Salman, olay yerinde öldü. 
     
     Denizli'de hırsızlık yapan 3 kişi tutuklandı 
     Denizli'de bir otomobilin camını kırarak para ve ziynet eşyası çalan 3 kişi tutuklandı. 
     Hürriyet Mahallesi'nde, Tülin Kolaoğlu'na ait 20 HA 545 plakalı park halindeki otomobilin camını kıran Özcan Yolcu 20 , Ercan Çömek 19 ve Mehmet Yasmak 19, arka koltukta içinde ziynet eşyası ile 25 milyon lira para bulunan çantayı çalarak kaçtı. 
     Polis ekipleri tarafından gözaltına alınan 3 zanlı, çıkarıldıkları nöbetçi mahkemece tutuklanarak cezaevine gönderildi. 
     
     İskenderun'da akraba cinayeti... 
     Hatay'ın İskenderun'un İlçesi'nde, bir kişi av tüfeğiyle amcasının oğlunu öldürdü. 
     Güzelköy'de, Ekrem B. 32 , henüz belirlenemeyen nedenle amcasının oğlu Ahmet B'yi 40 evin önünde av tüfeğiyle vurdu. 
     Ahmet B, olay yerinde öldü, Ekrem B. gözaltına alındı. 
     
</TEXT>
</DOC>
