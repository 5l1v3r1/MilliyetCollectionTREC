<DOC>
<DOCNO> 223946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/ykocaomer.html </URL>
<DATE> 2004/03/20/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Genç yetenekler 
</HEADLINE>
<TEXT>

   
   2000 Sydney Paralimpik Oyunları'nın kapanış töreninde, o zamanki Uluslararası Paralimpik Komitesi Başkanı Dr. V. Steadward, "Atina Olimpiyatları'nda daha çok genç engelli sporcu görmek istiyoruz" dediğinde, kapanış törenini birlikte izlediğim arkadaşlarımla reaksiyon gösterip "Ne demek istiyor bu adam Dünyada sakat insanların çoğalmasını mı istiyor " demiştik. Oysa başkan Dr. V. Steadward, daha çok genç engelli insanın spora yönelmesini, bunun engelliler ve dünya sporu için çok önemli olduğunu vurguluyordu. Bu bağlamda Almanya'da her yıl engelli genç yetenekleri bulma günleri yapılıyor. 
   Alman Tekerlekli Sandalye Sporları Federasyonu her yılı ocak - ekim döneminde spor kulüplerine ve engelli derneklerine gönderdikleri formların doldurularak kendilerine gönderilmesinden sonra, ülkenin belli yerlerinde birer haftalık kamplar açıyor ve bunların içinden, bir yandan yeni gençleri spora yönlendirecek çalışmalar yapılırken, öte yandan spor yapan engelli gençler arasında en yeteneklileri seçiliyor. 
   22 yaş altında olması gereken bu gençlerin, bu yılki en yeteneklileri 10 - 13 Kasım tarihleri arasında Düsseldorf'da yapılacak Rehacare İnternetional'de açıklanacak. 
   Ülkemizde ise bu konuda sadece tesadüfen bir engelli spor kulübüne başvuranlar spor yapabiliyor. Bir başka deyişle, Bedensel Engelliler Spor Federasyonu'nun bu konuda yapacağı bir kampanya ile ülkemizde hem engelli gençlerimiz, özellikle Anadolu'dakiler spor yapabilmenin mümkün olduğunu görecekler, hem de toplumla kaynaşmaları hızlanacak. Ayrıca uluslararası yarışmalarda Türkiye'yi temsil edecek yeni yetenekler ortaya çıkacak. 
   Eğer böyle bir çalışmaya hemen başlamazsak 2008 Paralimpiklerine yine 3-5 sporcudan fazlası ile katılamayız. 
   Yeter ki, Bedensel Engelliler Spor Federasyonu böyle bir programı planlayarak yürürlüğe koysun. Eminiz ki engelliler sporuna çok duyarlı olan Gençlik ve Spor Genel Müdürlüğü'nden bu konuda her türlü destek verilecektir. 
   
      
   
</TEXT>
</DOC>
