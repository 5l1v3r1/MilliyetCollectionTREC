<DOC>
<DOCNO> 210509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur55.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da trafik ışıklarının devre dışı kalma ihtimaline önlem 
</HEADLINE>
<TEXT>

     İstanbul Emniyet Müdürlüğü, kentteki elektrik kesintisi nedeniyle trafik ışıklarının devre dışı kalabileceğini göz önüne alarak, kavşaklarda 3 bin personel görevlendirdi. 
     Emniyetten yapılan yazılı açıklamada, sabah saatlerinde başlayan kar yağışı nedeniyle ilgili kuruluşların yaptığı karla mücadele çalışmaları ve polisin trafik tanzimi ve denetimi sonucunda kapalı yol bulunmadığı belirtildi. 
     Saat 14.30 itibariyle 5'i yaralamalı, toplam 255 trafik kazası meydana geldiği kaydedilen açıklamada, elektrik kesintisi nedeniyle trafik ışıklarının devre dışı kalabileceği göz önünde bulundurularak, kavşaklarda toplam 3 bin personelin görevlendirildiği bildirildi. 
     Açıklamada ayrıca, kuvvetli rüzgar ve karla mücadele çalışmaları nedeniyle Boğaziçi Köprüsü'nde ilave şerit açılmayacağı belirtildi. 
     Trafik ekiplerinin etkin mücadelesinin sürdüğü ifade edilen açıklamada, sürücülerden zorunlu olmadıkça trafiğe çıkmamaları, araçlarda zincir, çekme halatı, takoz bulundurmaları ve yavaş seyretmeleri istendi. 
     
</TEXT>
</DOC>
