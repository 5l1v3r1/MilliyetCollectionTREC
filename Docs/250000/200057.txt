<DOC>
<DOCNO> 200057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur01.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol piyasası serbestleşiyor... 
</HEADLINE>
<TEXT>

     TBMM Genel Kurulu'nda, yaklaşık 30 milyar dolarlık Türkiye petrol piyasasını serbestleştirmeyi amaçlayan Petrol Piyasası Yasa Tasarısı kabul edildi. 
     Yasaya göre, rafinaj, işleme, iletim gibi faaliyetler ile dağıtım faaliyetleri birleştirilerek tek bir yasa altında toplanacak. Rafinaj, işleme, madeni yağ üretimi, depolama, iletim, serbest kullanıcı ve ihrakiye ülkenin karasuları ve veya karasuları bitişiğinde deniz vasıtalarına veya hava meydanlarında yerli ve yabancı uçaklara vergili veya vergisiz akaryakıt ve madeni yağ sağlanması faaliyetlerinin yapılması ve bu amaçla tesis kurulması veya işletilmesi, akaryakıt dağıtımı, taşıması ve bayilik faaliyetlerinin yapılması için lisans alınması zorunlu olacak. 
     Enerji Piyasası Düzenleme Kurumu EPDK , geliştireceği ilke ve ölçütler doğrultusunda, iletim ve işleme faaliyetlerinde lisans alma zorunluluğuna muafiyet getirebilecek. 
     Lisans taleplerine ilişkin değerlendirmeler en geç 60 gün içerisinde karara bağlanacak ve ilgiliye tebliğ edilecek. Reddedilen taleplerin gerekçesi de ilgiliye bildirilecek. 
     
     DİKEY BÜTÜNLEŞME OLANAĞI 
     Rafinerici lisansı sahipleri, lisansına işlenmek koşuluyla, tesisi içinde veya civarında işleme, depolama ile yakınındaki diğer tesislere boru hatları ile taşıma, sahip olacağı ayrı bir şirket aracılığıyla da akaryakıt dağıtımı yapabilecek. Rafinerici kendi dağıtım şirketine tanıdığı şartları kendisinden akaryakıt talep eden diğer dağıtıcılara da kategori bazında tanımak zorunda olacak. 
     Yapılan düzenleme ile özelleştirilecek olan TÜPRAŞ'a aynı zamanda dağıtım şirketini kurma ya da başka dağıtım şirketlerine ortak olma olanağı tanındı. 
     Dağıtım lisansı sahipleri, kendi mülkiyetlerindeki veya sözleşmelerle oluşturacakları bayilerinin istasyonlarına akaryakıt dağıtımının yanı sıra, serbest kullanıcılara akaryakıt toptan satışı ve depolama tesislerinin yakınındaki tesislere boru hatları ile taşıma yapabilecekler. 
     Dağıtıcılar, başka akaryakıt dağıtıcılarının bayilerine dağıtım yapamayacaklar. 
     Dağıtıcıların kendi işlettiği istasyonlar aracılığıyla yaptığı satış, dağıtıcının toplam yurt içi pazar payının yüzde 15'inden fazla olamayacak. Dağıtıcıların yurt içi pazar payı da toplam yurt içi pazarının yüzde 45'ini geçemeyecek. Dağıtıcının kendi işlettiği istasyonlara sübvansiyon ve bayi istasyonlarından farklı uygulama yapamayacak. 
     Bayiler de dağıtıcıları ile yapacakları tek elden satış sözleşmesine göre bayilik faaliyetlerini yürütecekler. Bayiler, bayisi olduğu dağıtıcı haricinde diğer dağıtıcı ve onların bayilerinden akaryakıt ikmali yapamayacak, tagşiş karıştırma veya hile amacıyla akaryakıta katılabilecek ürünlerin akaryakıta katılmaması veya istasyonlarda bulundurmaması ile yükümlü olacak. 
     EPDK, teknik ve ekonomik kriterlere göre bayilik kategorileri oluşturabilecek. Bu durumda bayilik lisansları kategorilere göre düzenlenecek. Akaryakıt ve LPG istasyonlarının mesafesi aynı yönde olmak üzere şehirler arasında 10, şehir içinde de 1 kilometreden az olmamak üzere Kurul tarafından belirlenecek. Bu hüküm 1 Ocak 2005 tarihinden itibaren geçerli olacak. 
     
     FİYATLARIN KISITLANMASI 
     Yurt dışından ham petrol ve akaryakıt temin edeceklerin rafinerici veya dağıtıcı ya da ihrakiye teslim şirketi lisansına sahip olmaları gerekecek. Türkiye'de ham petrol üretimi yapan üreticiler, düşük gravite yerli üretim ham petrol ile karıştırılacak miktarda ham petrol ithal edebilecekler. 
     Dağıtıcılar, lisans başvurularında asgari yıllık 60 bin ton beyaz ürün benzin, motorin dağıtım projeksiyonu ile bayi bilgilerini Kurum'a vermek zorunda olacaklar. Ancak ithalat yetkili gümrük idarelerinden gerçekleştirilebilecek. 
     Ham petrolün yurt içinde ticareti ise rafinericiler ve üreticilerce ya da birbirleri arasında gerçekleştirilecek. İhrakiye teslimleri de ancak rafinerici, dağıtıcı ve ihrakiye teslim şirketlerince yapılabilecek. 
     
     ÜRÜN GÜVENLİĞİNİN SAĞLANMASI 
     Ürün güvenliğinin sağlanmasına yönelik önlemleri de içeren yasada, hileli ürün teslimi ve bunun sonucu haksız kazanç sağlanmasının engellenmesine yönelik tedbirler yer aldı. 
     Buna göre, mecburi standardı belirlenmeyen ve Türk standardına uygun olmayan akaryakıt, piyasaya sunulamayacak. Akaryakıt teslimleri sadece akaryakıt toptan satıcılarına, ileticilere, bayilere yapılabilecek. 
     Akaryakıt teslimleri, karayollarında yolcu, yük ve hayvan taşıyan araçlara yapılacak. Teslimler, akaryakıt istasyonları dışında gerçekleştirilmeyecek. 
     
     FİYATLAR SERBEST PİYASA KOŞULLARINDA OLUŞACAK 
     Petrol fiyatlarının serbest piyasa koşullarına göre oluşmasına da olanak sağlayan yasaya göre, petrol alım satımında fiyatlar en yakın erişilebilir dünya serbest piyasa koşullarına göre belirlenecek. Yerli ham petrol için teslim yeri olan en yakın liman veya rafineride teşekkül eden fiyat ''piyasa fiyatı'' olarak kabul edilecek. 
     Yerli üretimin teşvikini de düzenleyen yasada, ''Rafinericiler, ham petrol üreticilerinin teklifi halinde oluşan asgari fiyatlardan yerli ham petrolü alırlar ve ham petrol temininde yerli ham petrole öncelik tanırlar'' hükmüne yer verildi. 
     
     ENERJİ PİYASASI DÜZENLEME KURUMU MÜDAHİL 
     Petrol piyasasını ilgilendiren konularda idari karar sürecinde aksaklıklar yaşanmaması amacı ile EPDK'ya müdahil olma hakkı tanınıyor. 
     Buna göre Kurum, petrol piyasası ile ilgili olarak ''lisanslı tesisler açısından büyük tehlikeler doğurabilecek hallerde, piyasada haksız rekabet yaratacak ve yanıltıcı nitelikte reklam ve ilanlar ile benzeri faaliyetlerin yapılması durumunda, piyasada faaliyet gösteren malzeme ve cihaz ithalatçı ve satıcıları ile bunların yetkili servisleri hakkında düzenleme ve uygulamalarda, görüş bildirmeye veya ilgili makamlardan talepte bulunmaya'' yetkili olacak. 
     
     PETROL STOKLARI 
     Piyasada sürekliliğin sağlanması, kriz veya olağanüstü hallerde risklerin önlenmesi ve uluslararası anlaşmalar gereği olağanüstü hal petrol stokları ile ilgili yükümlülüklerin yerine getirilmesi amacıyla bir önceki yıl günlük ortalama kullanımının içindeki net ithalatın en az 90 günlük miktarı kadar petrol stoğu tutulacak. 
     Ulusal petrol stoğu, rafineri, akaryakıt ve LPG dağıtım lisansı sahiplerinin ikmal ettiği günlük ortalama ürün miktarının minimum 20 katını kendi depolarında veya lisanslı depolama tesislerinde topluca veya statülerine göre ayrı ayrı bulundurma yükümlülüğü ile sağlanacak. 
     Akaryakıt ve LPG dağıtım lisansı sahiplerinin, tank dibi hariç toplam stoğunun 20 günlük kısmı şirketlerin minimum işletme stoğu olarak alınacak ve ulusal petrol stoğundan sayılacak. Ayrıca, bir tüketim tesisinde her bir cins üründen yılda 20 bin ton ve üzeri akaryakıt kullanan serbest kullanıcılar, tüketimlerinin 15 günlük kısmını karşılayacak miktarda kendi depolarında stok bulundurmak mecburiyetinde olacak ve bunlar ulusal petrol stoğu içinde sayılacak. Bu stokların oluşturulabilmesi için de azami ton başına 10 doları geçmemek üzere kurum tarafından belirlenecek rakam kadar kesinti yapılacak. 
     Yıllık 5 bin tonun altındaki kalorifer yakıtı tüketicilerine dağıtıcı firmalar kendi bayileri aracılığıyla satış yapamayacak. 
     
     CEZALAR 
     Yasa, suç oluşturan fiilleri, ceza gruplarına göre sınıflandırarak, 50 milyar liradan 500 liraya kadar değişen miktarlarda para cezalarını öngörüyor. 
     Söz konusu cezalar bayilere beşte bir oranında uygulanacak. 
     İdari para cezalarının miktarı her yıl yeniden değerleme oranında arttırılacak. 
     
     İDARİ YAPTIRIMLAR 
     Lisans sahibi kişiler hakkında bu kanuna göre yürürlüğe konulmuş yönetmeliklere, Kurum'un yazılı talimatlarına veya lisanslarına kayıtlı hususların herhangi birine riayet edilmediği takdirde, Kurum tarafından ön araştırma veya soruşturma başlatılacak. 
     Ayrıca ilgiliye 15 gün içerisinde aykırılıkların giderilmesi, aksi halde söz konusu piyasa faaliyetlerinin geçici bir süre için durdurulabileceği veya doğrudan iptal yaptırımının uygulanabileceği ihbar edilecek. 
     Bu ihbara rağmen 15 günlük sürenin bitiminde aykırılıklar giderilmezse, Kurum piyasa faaliyetini 30 günden az, 180 günden çok olmamak üzere geçici olarak durduracak. Geçici durdurma süresince, tehlikeli eylemin veya kötü niyetin veya ürünlerde zarar oluşmasının önlenmesi ile faaliyetin durdurulmasına neden olan durumun ortadan kaldırılmasına ilişkin faaliyetler dışında hiçbir piyasa faaliyeti yapılamayacak. Lisans iptalleri, kurumca yapılacak soruşturma neticesine göre karara bağlanacak. 
     Kaçak veya menşei belli olmayan ürün ikmal edenlerin lisansı iptal edilecek. Teknik düzenlemelere uygun olmayan ürün ikmal edenler zararı tazmin etmekle yükümlü tutulacak. 
     Lisans iptaline veya mühürlemeye rağmen, faaliyetlerini sürdüren gerçek kişiler ile tüzel kişilerin yetkilileri hakkında TCK'nın 274. maddesi uyarınca 1 yıldan 4 yıla kadar hapis cezası istenebilecek. 
     Bu kanuna göre yapılan talep ve işlemlerde, kanuna karşı hile veya gerçek dışı beyanda bulunulduğunun tespiti halinde de lisans iptal edilecek. 
     Kanunun yürürlüğe girdiği tarihte lisansa tabi konularda faaliyet gösteren özelleştirme kapsamındaki kuruluşlar TÜPRAŞ personel, idari ve ticari mevzuat açısından kamu kuruluşlarına uygulanan mevzuat kapsamı dışında tutuldu. Ayrıca, devlet ihale kanunu kapsamı dışında kalacağı da hükme bağlandı. 
     Yasayla, ticari deniz araçlarına ÖTV'siz akaryakıt satışının dağıtıcılar tarafından yapılması da öngörüldü. 
     Bu arada, yasaya AK Partili milletvekillerinin verdiği bir önergenin kabulüyle Elektrik Piyasası Kanunu'na bir ibare eklendi. Buna göre, piyasada faaliyet gösterecek özel hukuk hükümlerine tabi tüzel kişilerin anonim şirket olarak kurulmaları halinde hisselerinin tamamının nama yazılı olması şartından otoprodüktörler muaf tutultu. 
     
     GERİ ÇEKİLEN ÖNERGELER 
     Görüşmeler sırasında AK Parti milletvekilleri bir önerge vererek özelleştirilen elektrik santrallarıyla sözleşme yapılmasına ilişkin bir hüküm eklenmesini istediler. 
     Önerge, Türkiye Elektrik ve Ticaret Taahhüt Anonim Şirketi'nin TETAŞ özelleştirilen elektrik santrallarıyla serbest piyasaya geçişi kolaylaştırıcı tarifeler önermeleri kaydıyla 31 Aralık 2005 tarihine kadar enerji alım ve satış anlaşmaları imzalamaya yetkili kılınmasını ve yapılacak sözleşmelerin süresinin 6 yılı geçmemesini öngörüyordu. 
     Genel Kurul ses düzeninde arıza olduğu gerekçesiyle verilen aradan sonra birleşim yeniden açıldığında TBMM Başkanvekili Nevzat Pakdil, önergenin geri çekildiğini duyurdu. 
     Ayrıca, 6326 sayılı Petrol Kanunu'nun 116. maddesinin 3. fıkrası gereğince yapılan transferler nedeniyle 1995, 1996 ve 1997 mali yılı bütçe kanunlarında yer alan ödenecek kur farkları ve petrol arama ile Petrolle İlgili Faaliyetleri Düzenleme Fonu'na ait hizmetler harcama kalemlerinden 1995, 1996, 1997 yıllarında yapılan kur farkı ödemelerinin, ilgililer adına kişi borçları hesabına alınarak terkini öngören önerge de geri çekildi. 
     Enerji ve Tabii Kaynaklar Bakanı Hilmi Güler, yasanın kabulünden sonra yaptığı teşekkür konuşmasında, yeni bir Petrol Yasası hazırladıklarını ve bunu LPG yasa tasarı ile birlikte TBMM'ye göndereceklerini söyledi. 
     Kabul edilen yasanın Cumhriyet tarihinin en önemli yasalarından birisi olduğunu kaydeden Güler, yasa ile akaryakıt kaçakçılığının önleneceğini belirtti. Yasanın 500 saat süren bir çalışma ve ortak aklın ürünü olduğunu kaydeden Güler, katkıları dolayısıyla CHP milletvekillerine de teşekkür etti. 
     
</TEXT>
</DOC>
