<DOC>
<DOCNO> 244028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur15.html </URL>
<DATE> 2004/05/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Siirtli genç kızın azmi... 10 parmağında 10 marifet 
</HEADLINE>
<TEXT>

     Siirt Toplum Merkezi'nde dikiş-nakış, kilim boyama ve bağlama çalmayı öğrenen 19 yaşındaki Sevim Yıldız, aynı zamanda açık liseye devam ediyor. Yıldız, yerel bir gazeteye köşe yazıları da yazıyor. 
     Yıldız, ailesiyle köyden Siirt'e göçtükten sonra, 9 kardeşi gibi maddi imkansızlıklar nedeniyle ilkokuldan sonra okula gidemediğini söyledi. İçindeki okuma isteğinin ve heyecanının hiç sönmediğini, daha sonra devam ettiği Siirt Toplum Merkezi'nde bu isteğini gerçekleştirdiğini belirten Yıldız, ''İlkokulu bitirdikten sonra okula gidemedim ancak, ailemi ikna edip toplum merkezine gittim. Daha sonra açık liseye kayıt yaptım. Bu yıl 9. sınıfa geçtim. Artık üniversitede okumayı hayal ediyorum'' dedi. 
     Dikiş-nakış yapmayı, kilim boyamayı ve bağlama çalmayı öğrendiğini ifade eden Yıldız, ayrıca, sürekli kitap okuduğunu ve öykü yazdığını söyledi. 
     Öykülerinin dikkat çekmeye başladığını belirten Yıldız, ''Okuduğum şeylerden etkilenerek yazmayı denedim. Bir süredir öykü yazıyorum. Öyküler çok beğenilince yerel bir gazeteden teklif aldım ve köşe yazmaya başladım'' diye konuştu. 
     
</TEXT>
</DOC>
