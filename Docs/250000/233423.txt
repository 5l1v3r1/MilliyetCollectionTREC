<DOC>
<DOCNO> 233423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun33.html </URL>
<DATE> 2004/04/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Denktaş, BM Güvenlik Konseyi'nin yeni tasarısını yorumladı... 
</HEADLINE>
<TEXT>

     KKTC Cumhurbaşkanı Rauf Denktaş, BM Güvenlik Konseyi'nin Rumları memnun etmek ve ''evet'' dedirtmek için karar tasarısı hazırladığını, bunun yeni bir durum oluşturduğunu söyledi. 
     Cumhurbaşkanı Denktaş, ''BM Güvenlik Konseyi'nde, Rumları memnun etmek için bir karar tasarısı hazırlandığını, bu karar tasarının 1. paragrafının şimdiye kadar geçirilmiş olan bütün Güvenlik Konseyi kararlarını onaylayarak söze başladığını'' belirterek, buna Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş'ın şiddetle karşı çıkmasını beklediğini kaydetti. 
     Cumhurbaşkanı Denktaş, düzenlediği basın toplantısında, Annan Planı'nın ''yeni bir doğuş'' olarak gösterildiğine işaret ederek, şöyle konuştu 
     ''Eğer yeni bir doğum varsa bu Kıbrıs Rumlarını meşru hükümet, zaman zaman bizi yasadışı bir kuruluş ve azınlık olarak kabul etmiş olan bu kararlara atıf katiyen yapılmamalıdır. Yeni bir doğumsa yeni doğumun vurgulanması gerekmektedir. 
     Türkiye'nin Kıbrıs'a müdahale hakkını tamamen ortadan kaldırmak için, Rumları ortadan kaldırmak için, garantilerle ilgili kısmı, Kıbrıs'ta çatışmalar olurken, Kıbrıs'ta Türkler toplu mezarlara gömülürken, Kıbrıs'ta Yunanistan darbe yaparken, Kıbrıs'a Türkiye müdahale ederken yapmadıklarını yapıyorlar. Ve şimdi durup durduğumuz yerde, barış görüşmeleri devam ederken bu garanti meselesini, BM'ye silahlı müdahale hakkı veren 7. maddenin altına koyuyorlar. Demek ki Kıbrıs'ta savaş bekliyorlar, demek ki Kıbrıs barışa değil savaşa gidecek. Bu büyük bir gaflettir, büyük bir olaydır. Sırf Rum tarafına 'evet' dedirtmek için girişilen bu oyundur. Oyunlarla buraya kadar geldik. Artık oyunlara karnımız toktur.'' Cumhurbaşkanı Denktaş, Güvenlik Konseyi'nde Rumları memnun etmek için, BM askerine muazzam yetkiler verilmeye çalışıldığını ifade ederek, bunun Annan Planı'na aykırı olduğunu söyledi. 
     Denktaş, geçmiş aynen devam edecekse Annan planının bir anlamının olmadığını belirterek, ''bütün bu işlerin arkasında, İngiltere'nin olduğunu'' kaydetti. 
     Denktaş, bu konuda, Başbakan Talat ile bugün görüşeceğini, Serdar Denktaş'ın da tepkileri, temsilcilerle görüşerek duyuracağını belirtti. 
     Cumhurbaşkanı Denktaş, AB Komisyonu'nun genişlemeden sorumlu üyesi Günter Verheugen'in Rum yönetimi lideri Tasos Papadopulos'a ''artık güvenmediği'' şeklindeki sözleri hatırlatılarak görüşlerinin sorulması üzerine, Verheugen'i ciddiye almadığını söyledi. 
     Denktaş, Verheugen'in, Kıbrıs'ı bir bütün olarak AB'ye sokma görevi aldığını, bu görevi yapmaya çalıştığını belirtti. Denktaş, Verheugen'in, bazen kuzu gibi meleyerek, bazen de aslan gibi kükreyerek iki tarafa yaranmaya çalıştığını kaydetti. 
     
</TEXT>
</DOC>
