<DOC>
<DOCNO> 227361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas02.html </URL>
<DATE> 2004/03/31/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
İsveçli kadın gazeteciler cinsel tacizden şikayetçi .. 
</HEADLINE>
<TEXT>

     İsveç'te çeşitli medya kuruluşlarında sözleşmeli çalışan kadın gazeteciler, işyerlerinde cinsel tacize uğradıklarından şikayetçi oldu. 
     İsveç Gazeteciler Sendikası Başkanı Agneta Lindblom Hulthen, 30 gazetecinin bu yöndeki şikayetini içeren raporla birlikte Çalışma Bakanı Hans Karlsson'a çıkıp durumu anlattı. 
     Sendika Başkanı Agneta Lindblom Hulthen, bugün, İsveç Dagens Nyheter Gazetesi'nin tartışma sayfasında, ''Önce seks, sonra kadro'' başlığıyla yayınlanan yazısında, ülkedeki medya kuruluşlarında sözleşmeli çalışan kadın gazetecilerin durumunu anlattı. 
     Herhangi bir nedenle izne ayrılan kadrolu gazetecinin yerine, bir yıllık süre için sözleşmeli birinin alınabildiğini kaydeden Hulthen, bu sürenin kötüye kullanıldığını bildirdi. 
     Hulthen, sözleşmeli çalışan birçok kadın gazetecinin bu süre içinde çalıştığı işyerinde cinsel tacize uğradığını, sürekli iş değiştirdiğini, yıllık izin kullandırılmadığını ve bir yıl dolmadan da işten çıkarılıp yerine başkasının alındığını belirtti. 
     
     BAKANA ŞİKAYET ETTİ 
     Sendika Başkanı Agneta Lindblom Hulthen, gazetedeki yazısında yer alan şikayetlerini bugün Çalışma Bakanı Hans Karlsson'a da bildirdi. 
     İsveç'te radyo ve televizyonda çalışan her 4 kişiden birinin sözleşmeli olduğunu kaydeden Agneta Lindblom Hulthen, bakandan çalışma yasasında düzeltme yapmasını istedi. 30 gazetecinin bu yöndeki şikayet mektuplarını da bakana ileten İsveç Gazeteciler Sendikası Başkanı, çalışma yasasının medya kuruluşlarında hiçe sayıldığını anlattı. 
     Bakan Karlsson ise durumun kabul edilemez olduğunu belirterek, çalışma yasasının yeniden gözden geçirileceğini söyledi. 
     
     TELEFONLA TACİZ 
     Bu arada İsveç Çalışma Bakanına sunulan şikayet mektupları arasında ilginç örnekler de yer aldı. Radyoda sözleşmeli çalışan bir kadın gazeteci, mektubunda, sözleşmeyi uzatma bahanesiyle işyerinde müdürü tarafından tacize uğradığını, bu istek doğrultusunda evinden telefonla arandığını, arayan kişinin evine gelip kalmak istediğini dile getirdi. 
     Bir başka çalışan ise evlenip çocuk sahibi olmaya bile cesaret edemediğini, iş güvencesinin bulunmadığını ve yıllık izin kullanamadığından şikayet etti. Bir başka çalışan ise 5 yıllık çalışma süresinde 13 kez yer değiştirdiğini kaydetti. 
     
</TEXT>
</DOC>
