<DOC>
<DOCNO> 207658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/spor/spo02.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece yarısı tanışma 
</HEADLINE>
<TEXT>

   Daum, yeni transfer Nobre'yi kapıda karşıladı. Brezilyalı oyuncunun dinlenmesine fırsat tanımadan uzun bir görüşme yaptı, tek tek kendisinden isteklerini sıraladı 
      YUSUF KOBAL 

   
   Üç saat uyudu 
   FENERBAHÇE Teknik Direktörü Christoph Daum önceki geceyi, 20 saatlik bir yolculuğun ardından Kemer'e gelen yeni transfer Nobre ile toplantı yaparak geçirdi. Brezilyalı golcüyü kapıda karşılayan Alman hoca, tek tek isteklerini sıraladı, neler beklediğini anlattı. Toplantı sonunda "Sabah sekizde antrenmanda ol" emrini duyan, Nobre sadece üç saat uyudu ve ayağının tozuyla kendini idmanda buldu. 
   
   'Türkiye vitrin' 
   TAKIM arkadaşları tarafından oldukça iyi karşılanan Nobre, "Kısa sürede uyum sağlayacağımı düşünüyorum. Daum'a kendimi kanıtlayacağım. Brezilya'da Parreira'nın burada çalışması nedeniyle çok iyi izlenimler var. Bundan dolayı Fenerbahçe'yi tercih ettim. Başka teklifler de vardı. Ama Türkiye, Avrupa için bir vitrin. Doğru tercih yaptığıma inanıyorum. Hooijdonk ile iyi anlaşacağımıza inanıyorum" dedi. 
   
   'Hızlı ve teknik'    NOBRE ilk antrenmanında tam not aldı. Sarı - Lacivertli takımın Hırvat futbolcusu Tomas, Brezilyalı oyuncu için, "Gördüğüm kadarı ile çok hızlı, çabuk, teknik ve etkili biri. Takıma faydası olacağına inanıyorum. Kısa zamanda kendisini kanıtlar" dedi. Tecrübeli oyuncu, iyi bir çalışma temposu yakaladıklarını ve Beşiktaş kadar iddialı olduklarını da sözlerine ekledi. 
   
   Malex geldi    GÜNDEMDEN bir türlü düşmeyen Alex'in transferi Fenerbahçeli futbolcuların da malzemesi oldu. Dün sabah yapılan antrenman öncesi kampa yeni katılan Kemal'i gören Fatih Akyel, "Alex'i alamadık ama Malex gelmiş" deyince tüm takım kahkahalara boğuldu. Hooijdonk da Kemal'e, "Kemalinho" diye takıldı. Antalya'ya yeni gelen Servet ve Serhat ise salonda çalıştılar. Aurelio da düz koşulara başladı. 
   
   İlk sınav Amkar Perm    SARI - Lacivertliler, Antalya'daki ilk hazırlık maçını bu akşam oynayacak. Fenerbahçe, Rusya liginde dördüncü sırada bulunun Amkar Perm takımı ile saat 18.30'da Arcadia sahasında karşılaşacak. Sarı - Lacivertliler, salı günü de Hollanda'nın Vitesse takımı ile oynayacaklar. Takım maçtan sonra Antalya Şehir Merkezi'ne giderek moral yemeği yiyecek. 
   
   Son transfer Kennedy    FENERBAHÇE, iki yıl önce de ilgilendiği Kennedy Bakırcıoğlu ile masaya oturdu. 24 yaşındaki orta saha oyuncusunun menajerleri Antalya'ya gelerek Daum ile görüştüler. İsveç'in Hummerby takımında oynayan Bakırcıoğlu, yönetimin onay vermesi halinde ligin ikinci yarısında Sarı - Lacivertli kadroya katılacak. Anne ve babası Türk olan bu futbolcu Türk statüsünde oynayabilecek. 
   
   
</TEXT>
</DOC>
