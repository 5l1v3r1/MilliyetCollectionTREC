<DOC>
<DOCNO> 215900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/spor/bnba.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde son 24 saat 
</HEADLINE>
<TEXT>

   NBA'de takımlara takas olanağı tanıyan ara transfer dönemi yarın TSİ 22.00'de sona erecek. Portland Trail Blazers, Atlanta Hawks, New York Knicks, Dallas Mavericks ve Detroit Pistons hareketli saatler yaşıyor 
      NBA'e yakın plan METE AKTAŞ 

   
   Takımların, Temmuz ayındaki ana transfer dönemine kadar kadrolarını yapacakları takaslarla takviye edebilmeleri için son fırsat olan ara transferin bitimine 24 saat kaldı. 10 Şubat'ta Portland Trail Blazers'ın yetenekli, ama sorunlu All - Star forveti Rasheed Wallace ve skorer guard Wesley Person'ı kötü günler yaşayan Atlanta Hawks'a gönderip karşılığında forvet Shareef Abdur - Rahim, pivot Theo Ratliff ve guard Dan Dickau'yu almasıyla canlanan transfer pazarı hareketlendi. Knicks, forvet Keith Van Horn'u Milwaukee'ye, pivot Michael Doleac'ı Atlanta'ya gönderirken, karşılığında Milwaukee'den forvet Tim Thomas'ı ve Atlanta'dan pivot Mohammed'i aldı. Hawks'ın bu takasta aldığı diğer isim ise pivot Joel Przybilla oldu. 
   Yarın Türkiye saati ile 22.00'de sona erecek ara transfer öncesinde ortada dolaşan birçok takas senaryosu var. Her kafadan bir sesin çıktığı şu dönemde takas söylentilerinden cımbızla çekip aldıklarım şunlar 
   
   Dallas uzun istiyor 
   Transfer ve takas denilince akla gelen ilk takımlardan biri her zaman Dallas Mavericks olmuştur. Her ne kadar "Bu kadro bizim play - off kadromuzdur" deseler de, Dallas'ın gözüne kestirdiği bazı oyuncular olduğu söyleniyor. Sezon öncesinde büyük umutlarla alınan Antoine Walker ve Antawn Jamison'dan pek de bekleneni alamayan Dallas'ın bu iki oyuncusunu pazarladığı biliniyor. Mavericks'in Walker'a karşı Golden State'in başarılı pivot Erick Dampier'i, Jamison'a karşılık ise Cleveland'dan 2.21'lik Litvanyalı dev Zydrunas Ilgauskas'ı istediği dedikoduları dolanıyor. 
   Isiah Thomas'ın başkanlığa gelmesiyle takas canavarına dönüşen ve yaptığı başarılı hamlelerle Doğu'nun şampiyonluk iddasına sahip takımlarından biri halini alan New York'un, Atlanta'dan pivot Naz'r Mohammed'i almasından sonra Dikembe Mutombo'yu takas blokuna yerleştirdiği söyleniyor. 
   
   Yao'ya yardım 
   Birçok kaynağa göre Houston Rockets da, takasa girişecek takımlardan biri. Coach Van Gundy'nin All - Star guard Steve Francis ile arasının limoni olduğu gerçek olsa da Rockets, Francis'i değil, yedek pivot Kelvin Cato veya forvet Maurice Taylor'ı takas etmeyi düşünüyor. Yao Ming'in üzerine savunmaların yığılmasını engellemek için bir dış tehdit oyuncusu isteyen Rockets'ın Indiana Pacers'ın 3 sayı uzmanı forveti Austin Croshere'a talip olduğu söyleniyor. Söz Indiana'dan açılmışken, Pacers'ın son günlerde yönetimle çatışan ligin en iyi 6. adamlarından Al Harrington'ı, skorer swingman Rodney White ve veteran guard Jon Barry karşılığında Denver'a gönderebileceği sıkça duyuluyor. 
   Ayrıca Orlando Magic, zayıf pota altını güçlendirebilmek için forvet Juwan Howard'ı Miami'ye teklif edip, forvet pivot Brian Grant'i istemiş. 
   
   Dumars'ın arayışı 
   Ve gelelim bizi daha çok ilgilendiren söylentilere. Detroit Pistons Genel Menajeri Joe Dumars, sezon sonunda kontratı bitecek Mehmet Okur'a senelik 5 - 6 milyon dolardan başlayacak bir kontrat önerebilmek için vargücüyle çalışıyor. Geçen yıl Golden State'in, ligdeki ikinci yılında büyük bir patlama yaşayan oyuncusu Gilbert Arenas'ı salary cap'lerindeki sıkışıklıktan ötürü Washington'a kaptırdığını gören Dumars, aynı şeyin bu yaz kendi başlarından geçme ihtimalini düşünmek bile istemiyor. Dumars, salary cap'te okkalı kontratı ile geniş yer tutan Corliss Williamson'ı, Chicago'ya göndererek karşılığında kontratlarının son senelerinde olan ve 2004 yazında serbest kalacak forvet Marcus Fizer ve guard Kendall Gill'i almak için uğraşıyor. 
   
   HAFTANIN BEŞİ 
   Yao Ming Houston 
   Shareef Abdur-Rahim Portland 
   Mike Bibby Sacramento 
   Brian Cardinal Golden State 
   Michael Finley Dallas 
   
   HAFTANIN OLAYI 
   1- Portland Trail Blazers'ın problemli yıldızları Rasheed Wallace'ı Atlanta'ya takas etmesi 
   2- Batı Karması'nın Doğu Karması'nı 136 - 132 yendiği 53. NBA All-Star maçında L.A. Lakers pivotu Shaquille O'Neal'in maçın En Değerli Oyuncu Ödülü'nü kazanması. 
   
   HAFTANIN OYUNCUSU 
   MIKE BIBBY Sacramento Kings 
   SACRAMENTO haftayı 2 2 galibiyetle kapatırken, başrolde başarılı point guard Mike Bibby vardı. 1.88'lik guard Milwaukee'ye karşı 24 sayı, 11 asist, Detroit'e karşı da 26 sayı, 5 asist ile oynarken iki maçta 20 11 gibi oldukça yüksek bir üç sayı yüzdesi yakaladı. 
   
   NE DEDİN NE DEDİN 
   Kobe Bryant "Shaquille O'Neal olmadan bir takıma lider olarak neler yapabileceğimi görmeyi çok istiyorum. Beni tanıyan tanır, mücadeleden asla kaçmayan biriyim ve bu tür mücadeleye girmek istemiyorum dersem yalan söylemiş olurum. " 
   Allen Iverson "Parmaklarına taktığın üç şampiyonluk yüzüğü varken, Shaq'den ayrılmayı istemek kolay tabii. O şampiyonlukları kazanmamış olsaydı acaba bu lafları söyleyebilir miydi çok merak ediyorum. Kobe'nin anlaması gereken şey şu Shaquille O'Neal olmayınca hayatı daha güzel olmayacak, daha iyi olmasına da imkan yok. Bu ligdeki herkes Shaq ile birlikte oynamak ister. Çünkü o h l ligdeki en dominant oyuncu ve herkesin işini kolaylaştırıyor. Eğer Shaq ile oynama şansını Kobe yerine ben elde etmiş olsaydım belki benim 3 tane şampiyonluk yüzüğüm olacaktı hatta belki de daha fazlası olacaktı. Kobe'nin de bir sürü sayı krallığı unvanı olacaktı." Geçen hafta içinde 2003 - 04 sezonu sonunda free - agent olacağını açıklayan ve gelecek transfer tekliflerini görmek istediğini söyleyen Lakers yıldızı Kobe Bryant'ın açıklamalarına Sixers'ın yalnız yıldızı Allen Iverson'dan tepki geldi. 
   
   HAFTANIN TAKIMI 
   SACRAMENTO KINGS 
   SAKATLIĞINDAN ötürü sezon başından beri forma giyemeyen All - Star forvet Chris Webber'ın yokluğuna rağmen ligin ilk yarısının en flaş takımı olan Sacramento Kings haftanın da takımı oldu. Kings, geçtiğimiz hafta deplasmanda önce Milwaukee Bucks'ı 124 - 117 ardından da Peja Stojakovic'in son saniye basketiyle Detroit Pistons'ı 96 - 94 yenerek All-Star arasına ligin en iyi galibiyet yüzdesine sahip takımı olarak girdi. 
   
   BU MAÇ KAÇMAZ 
   MINNESOTA TIMBERWOLVES-SACRAMENTO KINGS 19 Şubat Perşembe 
   BATI Konferansı'nın en iyi galibiyet yüzdesine sahip iki takımı kozlarını Minneapolis'de paylaşacaklar. Kings'in, bu maça Chris Webber dışında All - Star maçında sakatlanan pivot Brad Miller'dan da yoksun çıkacak olması, Kevin Garnett liderliğindeki Minnesota'nın aç kurtlarını galibiyet için favori kılıyor. 
   
   
</TEXT>
</DOC>
