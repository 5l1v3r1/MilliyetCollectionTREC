<DOC>
<DOCNO> 215474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko21.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki domuz çiftlikleri tespit edildi... 
</HEADLINE>
<TEXT>

     İzmir'de domuz etinden kaynaklanan trişinellozis hastalığının ortaya çıkmasından sonya yapılan denetimlerde, Türkiye'de Tekirdağ'da 6, Adana'da 4, İzmir'de 3, İstanbul'da 2, Balıkesir, Ankara, Erzincan, Mersin, Kocaeli ve Manisa'da birer tane domuz çiftliği bulunduğu belirlendi. 
     İzmir'deki olayın ortaya çıkmasından sonra, Tarım ve Köyişleri, Çevre ve Orman ile Sağlık bakanlıkları elemanları, gerek ortak, gerekse ayrı ayrı yaptıkları denetimler sonucunda Balıkesir'de bin, İzmir'de 0, Tekirdağ'da bin 105, İstanbul'da 2 bin 115 domuz olduğunu tespit etti. 
     Tespitlere ilişkin hazırlanan raporda, bu illerdeki çiftliklerin hiç birinin valilik veya belediye başkanlıklarından gayri sıhhi müessese GSM ruhsatı almadığı, ruhsatlı kesimhanelerinin bulunmadığı, tamamen ilkel yöntemlerle besicilik ve kesim yapıldığı, denetim ve kontrollerin ise gerektiği şekilde yapılmadığı belirtildi. 
     Balıkesir, İzmir, Tekirdağ, İstanbul'daki çiftliklerde üretilen domuzların genellikle İstanbul'da faaliyet gösteren FOMAR ve ÇERKEZKO firmalarına canlı olarak gönderildiği, bazen hayvan sevk raporu alındığı, ancak genellikle haber verilmeden, kaçak olarak sevk edildiği kaydedilen raporda, İstanbul'a içme suyu temin edilen Sazlıdere Barajı'nı besleyen Türkköse Deresi'nin havzasında bulunan FOMAR işletmesinin, toplum ve çevre sağlığına vereceği zarar dikkate alınarak kesinlikle kapatılması gerektiği uyarısında bulunuldu. 
     Maslak'ta faaliyet gösteren ÇERKEZKO işletmesi ile Balıkesir'deki işletmeye de toplum ve çevre sağlığı açısından gerekli düzenleme ve izinlerin alınması için belli bir süre verilmesi, gerekli şartları yerine getirmemesi halinde işletmenin kapatılması önerilen raporda, Çevre ve Orman Bakanlığı'nın da yaban domuzu avcılığının kontrol altına alınması, yaban domuzlarının tüketime sunulmasının önlenmesi konusunda tedbir alması gerektiği vurgulandı. 
     
</TEXT>
</DOC>
