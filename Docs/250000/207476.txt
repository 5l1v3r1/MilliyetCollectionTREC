<DOC>
<DOCNO> 207476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun12.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ölen ABD askerlerinin sayısı 500'e ulaştı 
</HEADLINE>
<TEXT>

     Savaşın başladığı mart ayından beri Irak'ta ölen Amerikan askerlerinin sayısının 500'e yaklaştığı bildirildi. 
     AP ajansı, kendi verileri ve istatistiklerine dayanarak yaptığı haberde, dün Felluce yakınlarında düşen Amerikan helikopterinde bulunan 9 askerin ölmesiyle birlikte, Irak savaşının başladığı 20 Mart 2003 tarihinden bu yana Irak'ta ölen Amerikan askeri sayısının 494'e yükseldiğini bildirdi. 
     Ajans, ABD'nin birkaç on yıllık süreçte katıldığı Körfez Savaşı'yla Lübnan, Somali, Panama, Granada, Kosova ve Afganistan operasyonlarında bile bu kadar asker kaybetmediğini belirtti. 
     Irak savaşında ve sonra ABD müttefiki ülkelerden İngiltere 55, İtalya 17, İspanya 8, Bulgaristan 5, Tayland 2, Danimarka, Ukrayna ve Polonya ise birer asker kaybetti. 
     ABD, Irak'ın devrik lideri Saddam Hüseyin'in Kuveyt'i işgal etmesi nedeniyle başlayan 1991 yılındaki Körfez Savaşı'ndaysa 315 askerini yitirdi. Afganistan'da ölen Amerikan askerininse şu ana kadar 99 olduğu bildiriliyor. 
     Washington, Irak'taki direnişçiler tarafından Amerikan askerlerine düzenlenen saldırıların askeri açıdan bir önemi olmadığını savunuyorlar. ABD Başkanı George Bush'un yönetimi, kitle imha silahı bulundurduğu ve uluslararası terörizme destek verdiği gerekçesiyle Irak'ın ABD'ye tehdit oluşturduğunu ileri sürmüş ve Irak savaşını 29 martta başlatmıştı. 
     Bush, kasım ayındaki Londra ziyaretinde, demokrasi tesis edilmemesi durumunda Irak halkının tekrar sefalete sürükleneceğini, Irak'ın da teröristlerin üssü durumuna geleceğini öne sürmüştü. 
     
</TEXT>
</DOC>
