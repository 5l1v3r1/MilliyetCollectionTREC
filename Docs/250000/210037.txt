<DOC>
<DOCNO> 210037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/siyaset/siy09.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'te anayasasız çözüm aranıyor 
</HEADLINE>
<TEXT>

   İSTANBUL Milliyet 

   
   Yükseköğretim yasa taslağını kanuni çerçeveye oturturken bazı sorunların gündeme geldiğini belirten YÖK Başkanı Prof. Dr. Erdoğan Teziç, önceki günkü Üniversitelerarası Kurul toplantısında uzun tartışmalar yaşandığını söyledi. "Arkadaşlarımın muhakkak çözülmesini istediği noktaları, bizi çerçeveleyen Anayasa ile bağdaştırmak gerekiyordu. Bu tartışmaları Anayasa değişikliğine gitmeden çözmek zorundayız" dedi. 
   YÖK Genel Kurulu üyeleriyle, taslağı görüşmek üzere dün Galatasaray Üniversitesi'nde bir araya gelen Teziç, yasama sürecinin ikna süreci olduğunu ve inatlaşmayla yapılacak düzenlemelerin çözümsüzlük getireceğini söyledi. "Anayasa, bizlere tarafsız bir alanın sorumlusu olmayı getiriyor" diyen Teziç, siyasi iktidarın da buna özen göstermesi gerektiğini söyledi. Teziç, "Elimizde taslak sorunumuz yok. 'Bir an önce kanunu çıkaralım' demeyelim. Ölü metinlerle çok zaman kaybettik" diye konuştu. 
   
   
   
   
</TEXT>
</DOC>
