<DOC>
<DOCNO> 203896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun15.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ordusu, sünnileri yanına çekmek istiyor... 
</HEADLINE>
<TEXT>

     Amerikan ordusu, Iraklı Sünnileri yanına çekmeye çalışıyor. 
     Ordu yetkilileri, bu amaçla eski lider Saddam Hüseyin'in doğum yeri Tikrit'te Sünni aşiret liderleriyle dün bir araya geldiler. Toplantıya katılan komutan Albay Steve Russell, ''Kürtler yarıştalar, Şiiler hakeza, Sünniler ise henüz çıkış noktasında...'' diye konuştu ve Sünnilerin, Şiiler ve Kürtlerle birlikte Irak'ın yeniden imarına katılmalarını beklediklerini söyledi. 
     Irak'ta azınlıktaki Sünniler, Saddam döneminde yıllarca ülkeyi yönettiler, bunu yaparken Şiiler ve Kürtlere baskı uyguladılar. Nüfusun yüzde 60'ını oluşturan Şiiler ise ancak Saddam rejiminin devrilmesinden sonra siyaset sahnesine çıkmaya başladılar. 10 yıldır kuzey bölgesinde ''başlarına buyruk'' yaşayan Kürtler de müstakbel rejimde kendilerine yer bulacaklarından eminler. 
     Tikrit toplantısına katılan aşiret liderlerinden Şeyh Naci El Cebbar, ''Sünni bölgeleri tamamen görmemezlikten gelindi. Irak bugün Şiiler ve Kürtler tarafından yönetiliyor'' diye konuştu ve bundan rahatsızlık duyduklarını belirtti. 
     Ancak ne şeyh Cebbar, ne de diğer aşiret liderleri somut çözüm önerisinde bulundu. 
     Irak'ın kuzey ve orta kesimlerinden sorumlu 4. tümene bağlı bazı birliklere komuta eden Albay Russell, liderlere, Saddam yakalandıktan sonra askerlerine yönelik saldırıların azalmasından memnuniyet duyduğunu da belirtti ve Tikrit'te kamu hizmetlerinin iyileştirilmesini isteyen aşiret liderlerine vaatlerde bulundu. 
     Russell, liderlerin bütün tutukluların serbest bırakılmalarını istemesi üzerine de ittifakın elindeki bazı tutukluların serbest bırakılması için elinden geleni yapacağını söyledi. Albay, liderlerden, halkı Irak'ta yepyeni bir dönemin başladığına inandırmalarını da istedi. 
     
</TEXT>
</DOC>
