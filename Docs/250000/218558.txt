<DOC>
<DOCNO> 218558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo22.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rakiplerin muhtemel 11'leri... 
</HEADLINE>
<TEXT>

     Fenerbahçe ile Galatasaray, Birinci Süper Futbol Ligi'nin derbi maçında yarın Kadıköy'de karşı karşıya gelecek. 
     Fenerbahçe Şükrü Saracoğlu Stadı'nda saat 19.00'da başlayacak 2004'ün ilk derbi maçını hakem İsmet Arzuman yönetecek. 
     Karşılaşma, Digitürk LİG TV'den naklen yayınlanacak. 
     
     ZİRVE YARIŞI 
     Fenerbahçe ile Galatasaray arasındaki derbi maç, lig yarışında zirveyi yakından ilgilendiriyor. 
     Yaptığı 22 maçta 14 galibiyet, 6 beraberlik, 2 yenilgi alan, 52 gol atıp, 26 gol yiyerek toplam 48 puan toplayan Fenerbahçe, derbi öncesi lider Beşiktaş'ın 3 puan gerisinde 2. sırada bulunuyor. 
     Bu sezon istediği sonuçları alamayarak taraftarlarını üzen Galatasaray ise 22. hafta sonunda 10 galibiyet, 8 beraberlik ve 4 yenilgi aldı. 34 gol atıp, 26 gol yiyen sarı-kırmızılı ekip 38 puan toplayarak 4. sırada yer alıyor. 
     Derbi maç ayrıca, cezası nedeniyle İstanbulspor ile İzmit'te karşılaşacak Beşiktaş'ı da yakından ilgilendiriyor. 
     
     KAMPTA HEYECANLI BEKLEYİŞ 
     Ezeli rakipler Fenerbahçe ile Galatasaray, derbi maç öncesi son çalışmalarını bu akşam basına kapalı idmanlarla gerçekleştirecek. 
     Her iki takım oyuncuları da günü kampta geçiriyorlar. 
     
     BİLETLER GÜNLER ÖNCE BİTTİ 
     Derbi maça sporseverler büyük ilgi gösterirken, maçın salı günü Biletix bayilerinden satışa çıkarılan biletleri birkaç saat içinde tükenmişti. 
     52 bin kişi kapasiteli Fenerbahçe Şükrü Saracoğlu Stadı'nın derbide tamamıyla dolması bekleniyor. 
     Bu arada derbi maçın biletlerinin büyük bölümünün karaborsaya düştüğü ve yüksek fiyattan alıcı bulduğu öğrenildi. 
     
     FENERBAHÇE CEPHESİ 
     Christoph Daum yönetiminde ezeli rakibine karşı 2. sınavını verecek Fenerbahçe'de, derbi maç öncesi sarı kart cezalısı Kemal Aslan ile sakatlığı süren Serhat Akın forma giyemeyecek. 
     Alman çalıştırıcının, yabancı kontenjanı nedeniyle kadronun dışında tuttuğu Petkov'u yine 18 kişilik maç kadrosuna almaması bekleniyor. 
     Daum'un ayrıca, geçen hafta kart cezası nedeniyle Ali Güneş'in yerine savunmanın sağında forma verdiği Fatih'i, yarınki maçta da tecrübesi nedeniyle tercih etme olasılığı yüksek. 
     
     GALATASARAY CEPHESİ 
     Galatasaray'da ise derbi öncesi en büyük sıkıntı Hakan Şükür'ün sakatlığı. 
     Belindeki sakatlığı nedeniyle Villarreal ile hafta içinde yapılan UEFA Kupası maçında forma giyemeyen deneyimli golcünün yarınki maça yetiştirilmesi için kulüp doktorları adeta seferber oldu. 
     Sarı-kırmızılı takımda ayrıca sakatlıktan yeni çıkan Hasan ve Batista'nın idman ve maç eksiği bulunuyor. 
     
     MUHTEMEL 11'LER 
     Ezeli rakiplerin derbi maça şu muhtemel 11'lerle çıkması bekleniyor 
     Fenerbahçe Volkan, Fatih Ali Güneş , Luciano, Tomas, Mahmut Hanefi, Aurelio, Selçuk, Ümit, Tuncay, Nobre, Van Hooijdonk. 
     Galatasaray Mondragon, Prates, Orhan, Ömer, Ergün, Sabri, Petre, Volkan Batista , Ayhan, Hakan Şükür Bratu , Ümit Karan Necati . 
     
</TEXT>
</DOC>
