<DOC>
<DOCNO> 236687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo02.html </URL>
<DATE> 2004/05/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum İkinci yarıda daha hırslı, daha arzulu oynayarak sonuca gittik 
</HEADLINE>
<TEXT>

     Fenerbahçe Teknik Direktörü Christoph Daum, Ankaragücü'nü ikinci yarıda çözdüklerini ifade ederek, ''Özellikle ikinci yarıda daha hırslı, daha arzulu oynayarak sonuca gittik'' dedi. 
     Daum, maçtan sonra yaptığı basın toplantısında, final maçlarında detayların önemli olduğunu ifade ederek, ''Detayları ikinci yarıda çözmesini bildik. Özellikle bu yarıda artırmış olduğumuz performansımız, hırsımız, arzumuz ve ikili mücadelelere daha konsantre girmemiz sonucunda galip geldik. Rakibi de az gol pozisyonu verdik. Takımdaki eksikler nedeniyle hep farklı kadroyla sahaya çıkıyoruz. Bu değişikliklere rağmen istediklerimi sahaya yansıtan futbolcularımı tebrik ediyorum'' diye konuştu. 
     Alman çalıştırıcı, son haftalarda maçların çok stresli geçtiğini, kendilerinin genç bir ekiple şampiyonluk mücadelesi verdiklerini kaydederek, ''Bu sezon son haftalarda son saniyeye kadar kafa kafaya giden mücadelelere kendimizi hazırlamalıyız. Şu anda 2 puan öndeyiz ve avantajlıyız. Ama önümüzde 2 çok zor maç var. Hiçbir şey kazanmış değiliz. Umut ediyorum önümüzdeki hafta da bu akşam ikinci yarıda olduğu gibi futbolcularım istediklerimi sahaya yansıtır'' şeklinde konuştu. 
     
     ''HİÇBİR ŞEY BİZE HEDİYE EDİLMİYOR'' 
     Daum, sert ve heyecanlı geçen şampiyonluk yarışında Fenerbahçe'nin her şeyi çalışarak ve mücadele ederek aldığını söyledi. 
     Alman teknik adam, şöyle devam etti 
     ''Umarım herkes şunu görüyordur Hiçbir şey bize hediye edilmiyor, çalışarak elde ediyoruz. Özellikle ligin ikinci yarısında bu uğurda çok sakat verdik. Ben kesinlikle bir şeyi ima etmek istemiyorum. Bugüne kadar ne kimseyi suçladım, ne eleştirdim, ne de ağladım.'' Bir gazetecinin ''Maçın 73. dakikasında Nobre'ye yapılan faulden sonra çok sinirlendiniz. Neden böyle tepki verdiniz '' sorusu üzerine Daum, ''Maalesef bazı durumlarda sinirlerime hakim olamıyorum. Kendimi bu konuda geliştirmeye çalışıyorum. Daha kontrollü, daha sakin olmalıyım. Ama o pozisyon yedek kulübesinin önünde oldu, çok net gördüm. Bir babanın gözlerinin önünde oğluna zarar verilirse nasıl reaksiyon gösterir Ben de oyuncularımı çocuklarım gibi görüyorum. Öyle bir reaksiyon gösterdim. Ancak maçtan sonra kesinlikle hiçbir reaksiyonum olmadı.'' 
     
     ''FENERBAHÇE İLE KÜÇÜK BİR MUCİZE GERÇEKLEŞTİRECEĞİZ'' 
     Hafta içinde Bayern Münih Kulübü Başkanı Beckenbauer'in kendisiyle ilgili yaptığı açıklamaların sorulması üzerine Daum, Münih'ten gelen böyle bir yorumun gururunu okşadığını kaydederek, ''Bayern Münih Kulübü başkanıyla kendisi milli takım teknik direktörüyken fikir alışverişimiz olmuştu. Hakkımda olumlu düşüncelerinin devam etmesi gururumu okşadı. Ancak Fenerbahçe ile küçük bir mucize gerçekleştirmek yolunda devam ediyoruz. Önümüzde de daha yapacak çok işimiz var. Ben kendi adıma bu işlere katkıda bulunmak istiyorum'' dedi. 
     Bir gazetecinin ''Neden mucizeden bahsediyorsunuz '' sorusunuysa Daum, şöyle yanıtladı 
     ''Devre arasında hiç kimse şu andaki durumumuzu tahmin edemezdi. Öncelikle kupa düşünülüyordu, şampiyonluk dikkate alınmıyordu. Şu anda lideriz. Beşiktaş da çok iyi takım, ama zaafları oldu. Biz takım olarak başkandan malzemecisine kadar inanarak, çalışarak buralara geldik. Herkese teşekkür ediyorum. Mucize dedim, çünkü her pozisyonda iki oyuncuya sahip değiliz. Sakatlıklara, cezalılara tüm eksiklere rağmen buralara geldik.'' Daum, Beşiktaş Kulübü Başkanı Serdar Bilgili'nin görevini bırakma kararıyla ilgili de görüşlerini belirterek, ''Sayın Bilgili, Beşiktaş'ta çok önemli başarılara imza attı. Kalbiyle Beşiktaş'a hizmet etti. Ben de kendisini yakından tanıyorum. Umarım Beşiktaş'ta tekrar sakinlik gelir ve Serdar Bilgili ile yollarına devam ederler'' diye konuştu. 
     Son olarak Daum, Tuncay'ın adalesinde sakatlığının bulunduğunu, Nobre'nin de bir sakatlığının olduğunu belirterek, bu oyuncuların durumunun yapılacak kontrollerden sonra netlik kazanacağını söyledi. Bu arada Daum'un basın toplantısı sırasında sadece basın toplantısı odasında elektrikler kesildi. Daum, toplantıya bir süre kamera ışıklarıyla devam etti. Daha sonra elektrikler geldi. 
     
     USLU ''NEDEN CUMARTESİ GÜNÜ OYNADIK '' 
     Fenerbahçe Kulübü Asbaşkanı Mahmut Uslu, 3 puan aldıkları için mutlu olduklarını, ancak milli takımlarda birçok oyuncuları bulunmasına rağmen, maçın cumartesi günü oynanmasına bir anlam veremediklerini söyledi. 
     Mahmut Uslu, maç sonrası yaptığı açıklamada, milli takımın iskeletini Fenerbahçe'nin oluşturduğunu belirterek, ''Milli takımlarda 6-7 oyuncumuz var. Ayrıca, 3-4 yabancı oyuncumuz da milli forma giydi. Neden maç pazar günü değil de cumartesi günü oynandı, anlamış değilim. Futbolcularımız doğal olarak maça yorgun çıktılar'' diye konuştu. 
     Hakem Cem Papila'ya da eleştirilerde bulunan Uslu, ''Papila, genç ve iyi bir hakemimiz. Ama bugün ikili mücadelelere çok müsamahalı davrandı. Sertliğe izin verdi, kartlarını kullanmadı. 4 ciddi sakat oyuncumuz var. Biz pek soyunma odasına inmezdik, ama bu akşam indik'' diye konuştu. 
     Bu arada kulüp başkanı Aziz Yıldırım ve yöneticiler, maç sonrası soyunma odasına inerek, teknik heyet ve futbolcuları galibiyetten dolayı kutladılar. 
     Ankaragücü Teknik Direktörü Rıza Çalımbay ise basit hatalar sonucu goller yediklerini ifade ederek, ''Ama takımımın mücadelesinden memnunum. Stresli ve telafisi zor bir maçı kazanan Fenerbahçe'yi tebrik ediyorum. Fenerbahçe taraftarları takımlarını çok iyi destekledi. Rakibimize başarılar diliyorum'' dedi. 
     Çalımbay, Van Hooijdonk'un kaliteli bir oyuncu olduğunu, her takımın böyle bir yabancı oyuncu transfer etmesi gerektiğini sözlerine ekledi. 
     
</TEXT>
</DOC>
