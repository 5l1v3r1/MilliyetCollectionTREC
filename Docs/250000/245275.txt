<DOC>
<DOCNO> 245275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko15.html </URL>
<DATE> 2004/06/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Erdoğan Hükümet olarak KOBİ'lere büyük önem vermekteyiz 
</HEADLINE>
<TEXT>

     Başbakan Recep Tayyip Erdoğan, Türkiye Cumhuriyeti hükümeti olarak KOBİ'lere büyük önem verdiklerini belirterek, ''bu tutumumuzun yanı sıra coğrafyanın sağladıkları olanakları gözönüne alarak, İstanbul ve Türkiye'nin bölgemiz KOBİ'leri arasındaki işbirliğinde önemli bir rol oynamasını arzuluyoruz. Bunun için gereken altyapı mevcuttur'' dedi. 
     Erdoğan, II. OECD KOBİ'lerden Sorumlu Bakanlar Konferansı'nda yaptığı konuşmada, konferansa katılmak üzere İstanbul'a gelen katılımcıları Türkiye'de ağırlamaktan memnuniyet duyduklarını söyledi. 
     KOBİ'lerin desteklenmesi ve geliştirilmesi için OECD çerçevesinde 2000 yılında Bologna'da başlatılan bu sürecin, şimdi İstanbul'da devam ettiğine işaret eden Başbakan Erdoğan, bu süreçte önemli bir aşama teşkil eden bu konferansa evsahipliği yapmak ve bu suretle daha fazla katkı sağlama fırsatını elde etmiş olmanın sevindirici olduğunu vurguladı. 
     Toplantının bir yandan OECD üyesi olan ülkelerle üye olmayanları biraraya getiriyor olması nedeniyle, diğer taraftan gelişmiş ülkelerle gelişmekte olan ülkeler arasındaki ekonomik işbirliği için yeni bir form teşkil etmesi açısından büyük önem taşıdığını belirten Başbakan Erdoğan, şöyle devam etti 
     ''Böyle bir toplantı için, kıtaların ve kültürlerin buluşma noktası olan Türkiye'nin seçilmiş olması da son derece anlamlıdır. Dünya ticaretinde dayanaklarından biri olan KOBİ'ler ile ilgili böyle bir toplantının tarih boyunca önemli ticaret yollarının üzerinden geçtiği Türkiye'de gerçekleşiyor olması, bu yer seçiminin isabetinin başka bir kanıtıdır. 
     Hükümet ve ilgili uluslararası örgüt yetkilileri sivil toplum ve özel sektör temsilcileri ile diğer ilgililerin bir araya geldiği bu toplantının sonucunda bu alandaki uluslararası işbirliğinin daha da gelişeceğine inanmaktayız. 
     Türkiye, getirmiş olduğu belirsizliklerle birlikte bir çok yeni fırsat da sunan küreselleşmenin sağladığı olanaklardan tüm ülkelerin yararlanması gerektiğine inanmaktadır. Bu alandaki uluslararası ve bölgesel işbirliğine her zaman büyük önem vermektedir.'' 
     
     KÜRESELLEŞME YENİ UFUKLAR AÇIYOR 
     Uluslararası ve bölgesel örgütlerle geliştirilecek altyapı ve sağlanacak uygun ortamın ticaret ve yatırımları teşvik ederek ve artırarak ülkelerin büyümesine katkıda bulunacağını düşündüklerini ifade eden Başkan Erdoğan, şöyle devam etti 
     ''Küreselleşmenin girişimcilere yeni ufuklar açmakta olduğu bir gerçektir. Küçük ve orta ölçekli işletmelerin dünya pazarına açılmaları eskisine göre daha kolaylaşmıştır. Büyük ölçekteki işletmelerle karşılaştırmasını yapacak olursak KOBİ' nisbeten sınırlı bir yatırımla kısa sürede istihdam ve üretimi artırabilmektedir. Yine bu işletmeler değişen koşullara nisbeten daha kolay uyum sağlamakta gerekli olanaklar sağlandığında üretimlerini sürdürebilmekte ve ekonomik krizleri nisbeten daha az zararla atlatabilmektedir. 
     Özel sektörün girişimci ruhunun da etkisiyle, bu işletmeler iç ve dış pazarlarda son derece aktif olabilmektedir. Bu nedenle de ulusal ekonomi politikaları belirlenirken bu işletmelerin üretim potansiyellerinden mümkün olduğunca çok yararlanılabilecek bir ortamın yaratılması her zaman önem taşımaktadır.'' Bununla birlikte KOBİ'lerin her zaman çok olumlu koşullarda faaliyet gösterip uygun koşullarda rekabet edebildiklerini söyleyebilmenin de mümkün olmadığına dikkati çeken Erdoğan, boyutlarına bağlı olarak imkanları da sınırlı olan bu işletmelerin, özellikle dış pazarlara açılırken zorlandığını dile getirdi. 
     Kısmen kendi ülkelerinde kısmen pazarına girmek istedikleri ülkelerde karşılaştıkları, bazen çok boyutlu sorunların çözümünün ister istemez ulusal politikaların yanı sıra uluslararası işbirliğini de zorunlu kıldığını vurgulayan Başbakan Erdoğan, ulusal politikaları tamamlayacak uluslararası işbirliğinin, KOBİ'lerdeki üretim artışının getireceği düşük maliyet, uygun fiyatlar ve artacak tüketim gibi kazançların uluslararası boyutta da arttırılmasına katkıda bulunacağından aynı derece önem taşıdığını kaydetti. 
     
     KOBİ'LERE BÜYÜK ÖNEM VERİYORUZ 
     OECD çerçevesinde başlatılan bu süreç uluslararası işbirliğinin somut ve olumlu bir örneği olduğunu, ekonomik işbirliğini geliştirmek suretiyle üyelerinin gelişme ve büyümelerine katkı sağlamak amacıyla kurulmuş olan OECD'nin KOBİ'lerin geliştirilmesine yönelik çalışmaların son derece zamanlı ve yerinde olduğunu belirten Başbakan Erdoğan, yalnızca OECD üyeleri ile sınırlı olmayan, OECD üyesi olmayan ülkelere de yönelen bu sürecin, resmi kurum ve uluslararası örgütlerin yanı sıra sivil toplum kuruluşları ve özel sektör temsilcilerini de kapsamına almasının, küreselleşmenin herkes için daha olumlu ve daha yararlı hale getirilmesi yönündeki kararlılık ve çabaların bir göstergesi olduğunu söyledi. Erdoğan, devamla şunları kaydetti 
     ''Türkiye Cumhuriyeti hükümeti olarak, KOBİ'lere büyük önem vermekteyiz. Bu tutumumuzun yanı sıra coğrafyanın sağladıkları olanakları gözönüne alarak, İstanbul'un ve Türkiye'nin bölgemiz KOBİ'leri arasındaki işbirliğinde önemli bir rol oynamasını arzuluyoruz. Bunun için gereken altyapı mevcuttur. Ülkelerimizdeki KOBİ'lerin aralarındaki işbirliği ve etkileşimin artması tüm taraflar için olumlu ve yararlı olacaktır.'' KOBİ'ler bağlamında değinmek istediği diğer bir noktanın da, bu işletmelerin teknolojinin sağladığı olanaklardan mümkün olduğunca yararlanmaları ve içinde bulunulan bilgi çağına uygun şekilde rekabet edebilmelerine verdikleri önem olduğunu dile getiren Başbakan Erdoğan, ''Hükümetler olarak üzerimize düşen başlıca görev, bu girişimcilere en uygun ve elverişli altyapı ve koşulları sağlamaktır. Karşılarına çıkan engellerin kaldırılması için gerekli işbirliğini geliştirmektir. Tabiiki bu süreç hükümetlerle birlikte tüm ilgili tarafları da kapsayan bir etkileşim ve yönetişimle oluşacaktır. Bu toplantıya hükümetlerin ve uluslararası örgütlerin yanı sıra sivil toplum kuruluşları ve özel sektör temsilcileri gibi ilgili taraflarca gösterilen ilgi ve katılım bu konuda güçlü bir iradenin varlığına işaret etmektedir. Bu da son derece memnuniyet vericidir. Bu toplantının sonucunda kaydedilecek kazanımlar ile mevcut işbirliğimizin daha da ileri götürüleceğine inanıyoruz'' dedi. 
     
     KOBİ'LERİN GEREKSİNİMLERİNE CEVAP VERECEK ESNEK YAKLAŞIM 
     Erdoğan bu arada, II. OECD KOBİ'lerden Sorumlu Bakanlar Konferansı'nın çeşitli toplantı ve forumlarla KOBİ'leri yakından ilgilendiren değişik konuları ele aldığını belirtti. 
     Başbakan Erdoğan, geniş bir yelpaze içinde yer alan bu konuların, girişimci ve yenilikçi KOBİ'lerin küresel ekonomideki yerlerinin güçlendirilmesi ana teması etrafında bilgi ekonomisi, girişimcilik, performansın ölçülmesi, elektronik ticaret, kalkınma ve kadın girişimciliği gibi başlıklar altında ayrıntılı olarak tartışılacağını bildirdi. 
     Küreselleşme ve KOBİ'lerin içinde bulunduğu koşulların son derece dinamik bir nitelik taşıdığını kaydeden Erdoğan, konuşmasını şöyle sürdürdü 
     ''Dolayısıyla İstanbul'da sürmekte olan bu süreç de, ortaya çıkan yeni koşullara uyum sağlamak durumundadır. Diğer bir deyişle, KOBİ'lerin geliştirilmesine yönelik mevcut irade ve ve anlayış birliğimizin, KOBİ'lerin yeni gereksinimlerine de cevap verecek esnek ve değişebilen bir yaklaşım haline gelmesini beklemekteyiz.'' 
     
     ÖZEL SEKTÖRÜN ÖNÜNÜ AÇACAK SÜREÇ 
     İstanbul'da yapılan bu konferansı sadece hükümetlerarası bir toplantı olarak görmediklerini, ilgili tüm tarafların bir araya geldiği, görüş alışverişinde bulunduğu, işbirliği olanaklarını araştırıp geliştirdiği bir forum olarak algıladıklarını ifade eden Erdoğan, resmi toplantılar dışındaki girişimlere de önem verdiklerini söyledi. Erdoğan, konuşmasını şöyle tamamladı 
     ''Bu yaklaşım içinde, ilgili tüm taraflara görevler düşmektedir. Bu görevler arasında kuşkusuz en önemlisi, OECD bünyesinde yürütülen bu işbirliğine verilen önemin devam etmesi ve ortaya çıkacak sinerjiden de yararlanılarak ulusal ve uluslararası politikalarımızın daha da uyumlu hale getirilmesidir. Bu çerçevede hükümetlerle birlikte sivil toplum kuruluşları ve özel sektör kurumlarının da katkısı önem taşımaktadır. Zira, bu süreç esasen özel sektörün itici güç olacağı, hükümetlerin ve diğer kuruluşların özel sektörün yolunu açacağı bir girişimdir. 
     Medeniyetlerin buluştuğu, kültürlerin uzlaştığı ve kesiştiği bir nokta olan bu güzel şehrimiz İstanbulumuzda sizleri ağırlamaktan duyduğumuz memnnuniyeti ifadeyle tekrar ülkemize hoş geldiniz diyor, yapılacak bu çalışmalarda başarılar dilerken, neticelerin tüm OECD ortakları, dünyamız ve insanlık için aydınlık yarınlara vesile olmasını diliyorum.'' 
     
</TEXT>
</DOC>
