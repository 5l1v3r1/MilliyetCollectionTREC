<DOC>
<DOCNO> 223708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun41.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'a Bağdat'ta gazetecilerden protesto... 
</HEADLINE>
<TEXT>

     Irak'ta Arap gazeteciler, 2 Iraklı muhabirin Amerikan güçlerince öldürüldüğü gerekçesiyle ABD Dışişleri Bakanı Colin Powell'ı protesto ederek, basın toplantısını terk ettiler. 
     Powell Bağdat'taki toplantı salonuna girince ayağa kalkan Irak medyasının bir temsilcisi, Powell ile ABD'nin Irak'taki sivil temsilcisi Paul Bremer'in önünde, gazetecilerin öldürülmesini protesto eden bir metin okudu. 
     Arap gazeteci, öldürülen gazeteciler için tüm basın mensupları önünde açık bir soruşturma istediklerini, Irak'ta çalışan gazetecilerin güvenliklerinin sağlanmasını talep ettiklerini söyledi. 
     Metnin okunmasından birkaç saniye sonra da 20 kadar gazeteci, salonu terk etti. 
     Powell da Irak'ta her gün gazetecilerin, koalisyon askerlerinin, misyonerler ile ortalama Iraklı vatandaşlarının ölümünden üzüntü duyduğunu belirtti. 
     El Arabiya televizyonu, dün Amerikan askerlerinin ateşi sonucu bir kameramanının öldüğünü, olayda yaralanan muhabirinin ise bugün hayatını kaybettiğini açıklamıştı. 
     Irak'ta son 24 saatte 5 gazeteci hayatını kaybetti. 
     
</TEXT>
</DOC>
