<DOC>
<DOCNO> 220991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko27.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş'ta Doğuş Grubu hakimiyeti sürecek... 
</HEADLINE>
<TEXT>

     Tansaş Yönetim Kurulu Başkanı Aclan Acar, Doğuş Grubu'nun Tansaş'daki hakimiyetinin önümüzdeki dönemde de devam edeceğini, Banca Intesa'nın Garanti Bankası'nı satın almasından dolayı herhangi yönetsel bir değişiklik olmayacağını söyledi. 
     Tansaş'ın 2003 bilanço sonuçları ve 2004 hedeflerinin aktarıldığı basın toplantısında konuşan Acar, Türkiye'de önümüzdeki yıllarda organize perakende sektörünün gelişeceğini, bu nedenle sektörün Doğuş Grubu'nun stratejik yatırım alanlarından biri olacağını kaydetti. 
     Acar, ''Tansaş, Doğuş Grubu'nun amiral gemisidir, ana markasıdır ve büyümesini Tansaş markası altında gerçekleştirecektir'' dedi. 
     Tansaş Genel Müdürü Servet Topaloğlu da, 16 Mart 2002 stratejisi uygulanmaya başladıktan sonra 155 mağazanın yeni konsepte dönüştürüldüğünü, geçen yıl satış alanı yüzde 8.5 azalmasına rağmen net satışların yüzde 38, sepet ortalamasının yüzde 33, Temmuz ayından sonra müşteri sayısının yüzde 12 arttığını söyledi. 
     Geçen yıl operasyonel karın dolar bazında yüzde 120 artırıldığını, 2 yılda 112 milyon dolar kredi borcu ödendiğini kaydeden Topaloğlu, 2002'de 549 trilyon lira olan toplam satışların 2003'de 756 trilyon liraya yükseldiğini, rakamın bu yıl 1 katrilyon 13 trilyon liraya çıkmasının öngörüldüğünü bildirdi. 
     Topaloğlu, enflasyondan arındırılmış uluslararası finansal raporlama standratlarına göre UFRS 2004 bütçesinin yine 1 katrilyon lirayı aşmasını beklediklerini, dolar bazında ise 2003'de 540 milyon dolar olan rakamın, bu yıl 650 milyon dolar olarak hesaplandığını aktardı. 
     
     2005'TE KAR GÖRÜLECEK 
     Servet Topaloğlu, Tansaş'ın operasyonel karının son iki yılda 73 trilyon lira düzeldiğini, geçen yıl 25.6 trilyon lira ile cironun yüzde 3.4'üne ulaştığını belirtti. Topaloğlu, dolar bazında da 43 milyon dolarlık düzelme olduğunu ve 2003'de önceki yıla göre yüzde 120 artışla operasyonel karın 18.3 milyon dolara yükseldiğini kaydetti. 
     Topaloğlu, Aralık 2001'de 130 milyon dolar olan finansal borçların, 2003'de 29 milyon dolara, Şubat 2004 sonunda 18 milyon dolara gerilediğini bildirdi. 
     Tansaş'ın bu yıl 650 milyon dolar olarak öngörülen net satışının 2005'de 817 milyon dolara, 2006'da 973 milyon dolara, net satış alanının yıllar itibarıyla 134 bin metrekare, 156 bin ve 176 bin metrekareye çıkarılmasının beklendiğini belirten Topaloğlu, operasyonel karlılığın ise yıllar itibarıyla sırasıyla 26, 35.9 ve 46.7 milyon dolar olarak hedeflendiğini söyledi. 
     Topaloğlu, amortismanların şirket bilançosuna olumsuz etkisinin devam ettiğine işaret ederek, 2005'in Tansaş'ın bilançosunda karı gördüğü bir yıl olacağını kaydetti. 
     Tansaş'ın operasyonel kar sorunu bulunmadığını dile getiren Topaloğlu, şöyle devam etti 
     ''Tansaş'ın henüz çözemediği sorunu, bizi çok rahatsız etmese de, amortismandır. Çok büyük yatırımlarımız hala bilançomuzun aktif tarafında duruyor. Bunu temizleme yolunda hızla ilerliyoruz. 80 trilyon lira gibi bir maliyet söz konusu. İyi huylu bir masraf. Bu sebeple Tansaş 2003 yılını zararla kapattı. Bunu gündemden kaldırma konusunda yönetimin kesin kararlılığı var. Bunun için ne nakite, ne de alınterine ihtiyacımız var. Söz konusu sorun, zamana yedirilerek çözülecek.'' 
     
     GARANTİ'NİN BANCA INTESA'YA SATIŞI 
     Konuşmaların ardından basın mensuplarının sorularını yanıtlayan Aclan Acar, Banca Intesa'nın Garanti Bankası'nı satın almasının şirketi ne şekilde etkileyeceği sorusunu, ''Tansaş'daki Doğuş Grubu hakimiyeti önümüzdeki dönemde de devam edecek. Garanti'nin Banca Intesa'ya satışından dolayı yönetsel olarak bir değişiklik beklentisi yok'' şeklinde yanıtladı. 
     Aclan Acar, ''Satışla gelecek 1.5 milyar dolar perakende sektöründe kullanılacak mı '' sorusu üzerine şöyle konuştu 
     ''Bu yılla birlikte 2006'ya kadar 70 milyon dolar civarında bir yatırım hedefi söz konusu. Bu yatırımda ihtiyaç duyulan kaynak, Doğuş Grubu tarafından garanti edilmiştir. Önümüzdeki dönemde büyümek için olağanüstü sermaye artışına gerek yok. Kendi içimizde kaynak yaratarak bunu karşılayacağız.'' Acar, net zarara ilişkin bir soru üzerine ise ''2003 bilançomuza net zarar 71 trilyon lira olarak yansıdı. Bu zarar, nakit bir çıkış değildir. Bu, şirket açısından ciddi bir vergi avantajı sağlıyor'' dedi. 
     
     2005'DEN SONRA YURTDIŞINA AÇILMA PLANI 
     Aclan Acar, Hipermarketler Yasa tasarısına ilişkin bir soruyu yanıtlarken de, böyle bir yasaya rekabet açısından ihtiyaç duyulmadığı görüşünü dile getirerek, şunları kaydetti 
     ''Yasa, bu şekliyle geçerse Tansaş bundan rahatsız olmaz. Bizim bütün mağazalarımız 2 bin 500 metrekarenin altında. Ancak bizim için birebir tehdit oluşturmamakla beraber, Türkiye organize perakende sektörü açısından yasa olumlu değildir. Ben ümit ediyorum ki, aklı selim galip gelecek ve yasa, Türkiye organize perakende sektörü ile yaşayanlar aleyhine olmayacaktır.'' Acar, başka bir soru üzerine de, Tansaş'ın 2005 sonundan itibaren yurtdışına açılma yönünde planları bulunduğunu, bu nedenle Balkanlar'da Romanya, Bulgaristan, Hırvatistan ile Ortadoğu'da Irak ve İran, kuzeyde Rusya, Azerbaycan ve Ukrayna'daki şartları incelediklerini söyledi. 
     Bu arada, Tansaş'dan Borsa'ya gönderilen mali tablolara göre, şirketin 2002'de 65 trilyon 420 milyar lira olan net zararı 2003 yılında 71 trilyon 700 milyar liraya yükseldi. 
     
</TEXT>
</DOC>
