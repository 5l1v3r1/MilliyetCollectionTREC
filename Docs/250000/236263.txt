<DOC>
<DOCNO> 236263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur07.html </URL>
<DATE> 2004/04/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yarın Mevlit Kandili... 
</HEADLINE>
<TEXT>

     Diyanet İşleri Başkanı Ali Bardakoğlu, dinlerin öncelikli gayesinin insanlara güzel ahlakı kazandırmak olduğunu belirterek, ''İslam, bir ahlak dini olarak insanlığı kurtuluşa ve hidayete davet etmektedir'' dedi. 
     Hazreti Muhammed'in doğum yıldönümü, yarın Mevlit Kandili ile kutlanacak. 
     Bardakoğlu, Mevlit Kandili dolayısıyla yayınladığı kutlama mesajında, örnek şahsiyet Hazreti Peygamber'in daha yakından tanınması gerektiğini kaydetti. 
     Peygamber ahlakıyla yetişen insanların dünya ve ahirette kurtuluşa ereceklerini vurgulayan Bardakoğlu, şunları kaydetti 
     ''O, Yüce Allah'tan bir rahmet olarak insanlığa gönderilmiş, bir rahmet peygamberi olarak inananların gönüllerinde taht kurmuştur. 
     Allah'ın insanları kurtuluşa davet eden mesajlarını insanlara ulaştıran peygamberler, Allah tarafından insanlığa gönderilmiş birer rahmet elçisidir. Yüce yaratıcının insanlığa gönderdiği en son rahmet elçisi, şüphesiz Hazreti Muhammed'dir. İslam dini inanç ve ahlakı birbirine bağlamış ve en güzel ahlak sahibi olarak da peygamberi tanıtmıştır. İslam Peygamberi de her defasında yüksek ahlakı tamamlamak için gönderildiğini ifade eder. Bugüne kadar müminler de Hazreti Peygamber'in üstün ahlakını ve örnek şahsiyetini hayatlarının mihveri, eğitimlerinin rehberi yapmaya çalışmışlardır.'' İslam'ın, bir ahlak dini olarak insanlığı kurtuluşa ve hidayete davet ettiğini anlatan Ali Bardakoğlu, ilahi dinlerin öncelikli gayesinin de insanlara güzel ahlakı kazandırmak, bu yolla kamil insanı ve birbirini sayan ve seven, birbirinin derdine koşan, güzellikte yarışan mükemmel toplumu oluşturmak olduğunu kaydetti. 
     Hazreti Peygamberi özellikle genç nesillerin daha yakından tanınması gerektiğini belirten Bardakoğlu, şöyle devam etti 
     ''O'nu ve getirdiği evrensel mesajı gençlerimize tanıtarak özümsemelerini sağlamalıyız. 
     Mevlit Kandili'nde vatandaşlarıma mesajım, sevgili Peygamberimiz Hazreti Muhammed'in hayatını, örnek şahsiyetini ve öğretisini tanıtan kitapları okuyarak onu daha yakından tanımaları ve öğrendiklerini hayatlarına aktarmaya çalışmalarıdır. Mevlit Kandili'nin bu yönelişe vesile olmasını niyaz ediyorum.'' 
     
</TEXT>
</DOC>
