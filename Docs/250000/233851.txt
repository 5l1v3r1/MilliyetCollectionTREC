<DOC>
<DOCNO> 233851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko47.html </URL>
<DATE> 2004/04/22/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
TÜSİAD Türkiye'nin AB ile müzakerelere başlaması, hukuki bir haktır 
</HEADLINE>
<TEXT>

     Türk Sanayici ve İşadamları Derneği TÜSİAD Yönetim Kurulu Başkanı Ömer Sabancı, Türkiye'nin Avrupa Birliği AB ile tam üyelik müzakerelerine başlamasının, hukuki bir hak olduğunu söyledi. 
     Ömer Sabancı, TÜSİAD'ın davetlisi olarak Türkiye'ye gelen, Avrupa Sanayici ve İşverenler Konfederasyonu'nun UNICE üyesi olan Alman Sanayi Federasyonu'nun BDI Başkanı Michael Rogowski ile birlikte, Almanya Büyükelçiliği'nde ortak basın toplantısı düzenledi. 
     Almanya Büyükelçisi Wolf-Ruthard Born'un da katıldığı toplantıda konuşan TÜSİAD Başkanı Sabancı, Türkiye'nin Kopenhag kriterlerini hakkıyla tamamladığı noktada, Aralık ayında AB ile tam üyelik müzakerelerini başlatmak için çok iyi bir noktaya gelmiş olacağına işaret etti. 
     BDI'nın, Türkiye'nin son yıllarda hayata geçirdiği siyasi ve ekonomik reformları çok büyük bir memnuniyetle karşıladığını belirten Sabancı, şöyle devam etti 
     ''Türkiye'nin AB ile tam üyelik müzakerelerine başlaması, hukuki bir haktır. 11 Eylül sonrasında ideolojik ayrışma ve Ortadoğu'daki gelişmeler nedeniyle laik, demokratik ve piyasa ekonomisine dayalı bir sisteme sahip olan Türkiye'ye ihtiyaç duyuluyor. Bu açıdan bakıldığında, Türkiye ile müzakerelere başlamamasının hem Türkiye'ye hem de Avrupa'ya büyük bir maliyeti olacaktır. Zannediyorum, tüm taraflar bunun bilincindedir.'' Tam üyelik halinde Türkiye'nin demografisi ve tarım sektörünün sorun olacağının dile getirildiğine işaret eden Sabancı, bunların çok uzun vadeli sorunlar olduğuna dikkati çekerken, müzakerelerin başlaması ile birlikte, Türkiye'deki siyasi ve ekonomik istikrarın pekişmesi sonucunda, Türkiye'nin istihdam yaratma ve tarım sektörünü dönüştürme konusunda orta vadede önemli mesafeler kat edeceğini belirtti. 
     Halen tam üyeliği değil, müzakerelerin başlatılmasını konuştuklarını vurgulayan Ömer Sabancı, müzakerelerin amacının da ''tam üyeliğe gidecek yolda ortaya çıkacak sorunların giderilmesi'' olduğuna işaret etti. 
     Sabancı, ''kanımca en önemli konu, karşılıklı güven, Türkiye ve Almanya arasındaki ticaret ve yatırım ilişkilerinin daha da gelişmesi ve AB ilişkilerinde iki ülkenin dayanışma içinde olmasıdır'' dedi. 
     BDI Başkanı'nın ziyareti sırasında, iki ülkenin iş dünyasının temsilcileri olarak Türk ekonomisindeki olumlu gelişmeleri ele aldıklarını kaydeden Sabancı, AB ile müzakerelerin başlamasının yatırım ortamı açısından önemli bir ekonomik endeks haline geldiğine de işaret etti. 
     Ayrıca Kıbrıs konusunda, Türk hükümetinin açtığı barışçı ortam ve çözüme yönelik adımlar üzerinde de durduklarını anlatan Sabancı, BDI heyetinin görüştüğü hükümet ve devlet yetkililerinin de, Türkiye'nin AB'ye yönelik reform çabalarının giderek artacağını, bu kapsamda gelecek haftalarda AB ile uyum açısından çok önemli bir kaç faktörü de içeren Anayasa değişiklikleri'nin TBMM gündemine geleceğini anlattığını söyledi. 
     
     TAM ÜYELİK MÜZAKERE TARİHİ VERİLMEMESİNİN MALİYETİ 
     Bu arada Türkiye'ye tam üyelik müzakere tarihi verilmemesinin Türkiye ve AB'ye maliyeti konusundaki soru üzerine, TÜSİAD Başkanı Sabancı, bunun rakamsal bir ifadesi bulunmadığını belirtirken, şöyle konuştu 
     ''Türkiye'de kamuoyu, AB üyeliği istiyor. Türkiye, yönünü Batı'ya döndürdü, AB'nin bir parçası. Müzakereler yoluyla tam üyelik belli bir zaman alabilir. Bu normal olabilir. Ama bize tarih verilmesi, bizim psikolojik olarak bu işe sıcak bakmamıza yardımcı olacak. Bize yurtdışından yatırımlar gelmeye başlayacak. Benim maliyetten kastım bu. Umarım, bu benim şahsi görüşüm, Türkiye'yi dışlamak hatasına düşmezler.'' Müzakere sürecinin başlaması ve tam üyeliğin, sadece yatırımlar açısından önem taşımadığını vurgulayan Sabancı, ''düşünebiliyor musunuz, uygarlıklar birleşmiş, İslam-Hıristiyan ayrımı kalkmış, güzel, büyük, güçlü bir Avrupa meydana gelmiş. Bunun Avrupa ekonomisine ve Avrupa'da yaşayan insanlara da katkısı olacağına inanıyorum'' dedi. 
     
</TEXT>
</DOC>
