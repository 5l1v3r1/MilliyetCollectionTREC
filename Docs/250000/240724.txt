<DOC>
<DOCNO> 240724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy19.html </URL>
<DATE> 2004/05/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Dışişleri Ortadoğu'da tırmanışa geçen şiddetten endişe duyuyoruz 
</HEADLINE>
<TEXT>

     Dışişleri Bakanlığı, Ortardoğu'daki son gelişmelerin endişeyle izlendiğini belirterek, taraflara görüşme masasına dönmeleri çağrısında bulundu. 
     Bakanlıktan yapılan açıklamada, İsrail'in Gazze Şeridi'ndeki bazı mülteci kamplarına karşı başlattığı askeri operasyonlarda çok sayıda can kaybından duyulan endişe ve üzüntü dile getirildi. 
     Açıklamada şöyle denildi 
     ''Taraflara, şiddeti artıracak eylemlerden kaçınmaları çağrısını yineliyor, kalıcı barış için bir an önce görüşme masasına geri dönmeleri ve ortak güvenlik düzenlemeleri başta olmak üzere diyaloga yeniden başlamaları dışında bir seçenek bulunmadığını bir kez daha hatırlatıyoruz.'' Türkiye'nin, Gazze Şeridi'nin Mısır sınırında bulunan çok sayıda evin İsrail güvenlik kuvvetlerince yıkılmasını endişeyle karşıladığı kaydedilen açıklamada, ''Türkiye, bu tür orantısız hareketlerin bizahiti İsrail'in güvenlik amaçlarına hizmet etmeyeceğini, aksine bu bölgede yaşayan Filistin halkının yaşam koşullarının daha da güçleşmesine yol açacağını, terör eylemlerini gerçekleştiren gruplara da yeni gerekçeler sağlanacağını düşünmektedir'' denildi. 
     
</TEXT>
</DOC>
