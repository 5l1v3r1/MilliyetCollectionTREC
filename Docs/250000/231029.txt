<DOC>
<DOCNO> 231029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo17.html </URL>
<DATE> 2004/04/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bakan Şahin Milli Takımın başında yerli bir teknik adam olmalı... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, '' A Milli Futbol Takımı'nın başında yerli bir teknik adam olmalı'' dedi. 
     Bakan Şahin, Türkiye Spor Yazarları Derneği Ankara Şubesi Başkanı Uğur Tenekecioğlu ve yönetim kurulu üyelerini makamında kabul etti. Kabulde gündemdeki konularla ilgili görüşlerini açıklayan Şahin, Futbol Federasyonu'nun, milli takıma teknik direktör arayışları ile ilgili olarak, ''Takımın başına, çocukların dilinden anlayan, onları en iyi şekilde motive edebilecek yerli bir çalıştırıcı getirilmeli. Türkiye'de bu alanda yetişmiş, genç ve başarılı birçok isim var. Yabancı teknik adama gidilmemeli'' diye konuştu. 
     
     LUCESCU'YA GÖNDERME 
     Bakan Şahin, Beşiktaş Teknik Direktörü Mircea Lucescu'nun basına yaptığı açıklamaları da değerlendirdi. 
     Rumen teknik adamın, özellikle puan kaybettikleri karşılaşmalardan sonra farklı yorumlarda bulunduğuna dikkati çeken Şahin, ''Lucescu'nun Romanya'daki Çavuşesku dönemi ile ilgili benzetmeleri talihsiz açıklamalar oldu. Başbakanlık Denetleme Kurulu, bu konudaki incelemelerini sürdürüyor'' dedi. 
     Kişi veya kurumların kulüplerin önünü kesmek gibi bir harekette bulunamayacağını ifade eden Şahin, ''Her şey sahada olur. Herkes önce aynaya baksın'' diye konuştu. 
     
     DEVLET GÜVENCESİ 
     Şahin, Fenerbahçe Kulübü Başkanı Aziz Yıldırım'ın ''Ligde kalan 6 hafta için devlet güvencesi istiyoruz'' şeklindeki talebinin sorulması üzerine, ''Türkiye'de her faaliyet devlet güvencesi altındadır'' dedi. 
     Süper Lig'in tamamlanmasına 5 haftalık bir süre kaldığını ve şampiyonun kim olacağının hala belirsiz olduğunu belirten Şahin, şunları söyledi 
     ''Fenerbahçe ve Trabzonspor arasındaki puan farkı 4. Ligin hızlı temposunda bu fark önemli olmayabilir. Puan farklarının kapanması lige heyecan da getirdi. Bu da spora olan ilgiyi artırır. Taraf tutmam söz konusu olamaz. Hak eden kazansın. Benim için önemli olan Şampiyonlar Ligi'ne kalacak olanların Türkiye'yi en iyi şekilde temsil etmesi. 2004-2005 finali Türkiye'de yapılacak. Gönlümden geçen, finaldeki bir takımın bizden olması. Futbolda geldiğimiz yer açısından, uluslararası platformda çok çarpıcı bir olay olur.'' Bakan Şahin, Galatasaray'ın bu sezon ligdeki kötü performansı ile ilgili olarak da ''Her çıkışın bir inişi, ancak her inişin de bir çıkışı vardır. Uzun süre aynı kadro ile başarılı olmak mümkün değil. Galatasaray, geçmişi yakalayacak kadroyu oluşturmanın sancılarını yaşıyor'' dedi. 
     UEFA yetkililerinin Olimpiyat Stadı'nı bir kez daha incelemek üzere Temmuz ayında tekrar Türkiye'ye geleceğini hatırlatan Şahin, Olimpiyat Hazırlık ve Düzenleme Kurulu'nun cuma günü toplanarak, stadın eksikleri konusunda değerlendirmede bulunacağını söyledi. 
     
     HAKEM HATALARI 
     Bakan Şahin, bu sezon ligdeki hakem hatalarının geçmiş yıllara oranla fazla olduğunu söyledi. 
     Ancak her şeye rağmen, bunda kasıt aramanın yanlış olduğunu vurgulayan Şahin, ''Merkez Hakem Kurulu Başkanı Bülent Yavuz ile görüşmemizde, kendisinden hakemlerin daha dikkatli olmalarını istedim'' dedi. 
     
     FUTBOL FEDERASYONU SEÇİMİ 
     Devlet Bakanı Şahin, Futbol Federasyonu'nun özerk yapısının korunması konusunda hassas olduklarını açıkladı. 
     Futbolun yanı sıra diğer federasyonların da özerkliğe adım atması konusundaki yasal yolu açtıklarını hatırlatan Şahin, ''Kamu yönetiminde yeniden yapılanma çalışmalarını başlatan bir iktidar olarak, spor yönetimini de yeniden yapılandırmamak gibi bir düşüncede olduğumuz söylenemez'' dedi. 
     Futbol Federasyonu'nun kuruluş ve görevleri hakkındaki kanunda değişiklik çalışmalarının sürdüğünü hatırlatan Şahin, ''UEFA kriterleri, Genel Kurul delege sayısı, Merkez Hakem Kurulu seçimi, başkanın görev süresi gibi konularda çalışmalarımız sürüyor'' diye konuştu. 
     Federasyonların özerkliği ile ilgili olarak Gençlik ve Spor Genel Müdürlüğü yetkilileri ile son çalışmaları yaptıklarını belirten Şahin, yarın toplanacak ve kendisinin de katılacağı Merkez Danışma Kurulu toplantısında bu konunun masaya yatırılacağını ve taleplerin değerlendirileceğini sözlerine ekledi. 
     
     SPORDA ŞİDDET YASA TASARISI 
     Bakan Şahin, Cumhurbaşkanı Ahmet Necdet Sezer tarafından 3 maddesi iade edilen Sporda Şiddet Yasa Tasarısı ile ilgili olarak TBMM Adalet Komisyonu'nun yeniden toplanacağını söyledi. 
     Sezer'in, Anayasa'nın 38. maddesi gereği 3 maddeyi geri yolladığını ifade eden Şahin, ''Bu madde, suç ve cezanın kişiselliği ile ilgili. Ancak bu konuda imzalanan uluslararası anlaşmalar var. Özellikle sporda şiddetle ilgili. Bu nedenle uluslararası anlaşmalarla ilgili olan Anayasa'nın 90. maddesi de göz önünde bulundurulmalı. Biz de bu konu üzerinde yoğunlaşıyoruz'' diye konuştu. 
     
</TEXT>
</DOC>
