<DOC>
<DOCNO> 246666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas21.html </URL>
<DATE> 2004/06/09/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Bush ve Blair'e suç duyurusu... 
</HEADLINE>
<TEXT>

     İnsan Hakları Derneği Zonguldak Ereğli Şubesi'nce, ABD Başkanı George Bush ile İngiltere Başbakanı Tony Blair hakkında savcılığa suç duyurusunda bulunuldu. 
     Dernek Şube Sekreteri Mine Yılmaz, adliye önünde yaptığı basın açıklamasında, Iraklı esirlere yapılan işkence, kötü muamele ve sivil halkın öldürülmesinden sorumlu oldukları gerekçesiyle, Bush ile Blair hakkında ''tecavüz, adam öldürme ve işkence'' iddiasıyla suç duyurusunda bulunduklarını söyledi. 
     İnsanca muamele yapma görevini yerine getirmeyenlerin, uluslararası hukuk kuralları açısından suçlu olduğunu ve her zaman yargılanabileceğini bildiren Yılmaz, şöyle dedi 
     ''Uluslararası arenanın kabul ettiği yasaların altına imza atan her ülke, bundan sorumludur. Irak'ta, ABD ve İngiltere askerleri yanlış yaptıysa, bu liderlerin de sorumluluğu altındadır. Bunun cezasız kalmaması gerekir. Ortada işgal, sivil halkın öldürülmesi, tecavüz ve işkence gibi suçlar var. Söz konusu liderlerin Türkiye'ye girdiklerinde tutuklanarak cezalandırılmasını talep ediyoruz.'' Savcı Ahmet Güven tarafından kabul edilen dilekçenin Ankara'ya gönderileceği bildirildi. 
     
</TEXT>
</DOC>
