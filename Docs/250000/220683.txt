<DOC>
<DOCNO> 220683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun12.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, küresel ısınma uyarısında bulunan danışmanı susturdu mu 
</HEADLINE>
<TEXT>

     İngiltere'de hükümete küresel ısınmanın, küresel terörizmden daha tehlikeli olabileceği uyarısında bulunan en üst düzeydeki bilim danışmanının susturulduğu öne sürüldü. 
     The Independent gazetesinin haberinde, Başbakan Tony Blair'in özel sekreteri Ivan Rogers'ın, hükümetin bilim danışmanı David King'i bizzat arayıp, ondan basınla ilişkilerini sınırlamasını ve susmasını istediği ileri sürüldü. 
     Haberde, King'den özellikle ABD Başkanı George Bush'un bu konudaki politikalarını eleştirmemesinin istendiği de iddia edildi. 
     Bu yasağa David King'in geçen Ocak ayında Amerika'da yayımlanan bir bilim dergisine yazdığı makalede Washington'u bu konuda sert şekilde eleştirmesinin yol açtığı da savunulan Independent'in haberinde, ''Sir David King, bu makalede Washington'u bu sorunu fazla ciddiye almayıp, aslında bu kadar ciddi olmayan diğer bazı sorunları ön plana çıkarmakla suçlamıştı'' hatırlatmasında bulundu. 
     Bu arada, dün BBC'de yayımlanan Frost'la Kahvaltı programına katılan BM Uluslararası Silah Denetçilerinin eski Başkanı Hans Blix'den de David King'e bir destek geldi ve Blix, çevre sorununun en az uluslararası terörizm kadar büyük bir tehlike potansiyeli taşıdığını söyledi. 
     Blix, dünyanın gelişmiş ülkelerinin terör sorununu gerçek boyutunun çok üzerinde algıladığını belirterek, ''ortada daha büyük olmasa da en az onun kadar önemli başka sorunlar var. Bunların başında da çevre geliyor'' dedi. 
     
</TEXT>
</DOC>
