<DOC>
<DOCNO> 220753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko32.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Banca Intesa, Garanti Bankası'na yeniden talip oldu... 
</HEADLINE>
<TEXT>

     Garanti Bankası'nın hakim hissedarı Doğuş Holding ile Banca Intesa'nın, Garanti Bankası'nın çoğunluk hisselerinin Banca Intesa tarafından satın alınması ile ilgili olarak görüşmelere başlanılması hususunda anlaşmaya vardıkları açıklandı. 
     T. Garanti Bankası'ndan Borsa'ya gönderilen yazıda, bankanın hakim hissedarı Doğuş Holding'den bankaya yapılan açıklamaya yer verildi. Açıklamada, şöyle denildi 
     ''Banca Intesa ve Doğuş Holding A.Ş., T. Garanti Bankası A.Ş'nin çoğunluk hisselerinin Banca Intesa tarafından satın alınması ile ilgili olarak görüşmelere başlanılması hususunda anlaşmaya varmışlardır. Due diligence kapsamında incelemelere en kısa zamanda başlanılacak olup, taraflar Eylül ayı sonu itibariyle satış işlemlerini sonuçlandırmayı hedeflemektedir.'' İtalya'nın en büyük bankası Banca Intesa, Türkiye'nin en büyük 4. bankası olan Garanti'ye yeniden talip oldu. 
     Garanti Bankası'nın İtalyan Banca Intesa'ya satışı konusu ilk 2001 yılında gündeme geldi. Ancak imzanın atılacağı tarihten 2 gün önce 11 Eylül'de ABD'de ikiz kulelere yönelik saldırının ardından İtalyanlar yatırım kararını erteledi. 
     Garanti Bankası Genel Müdürü Ergun Özen, 18 Ekim 2001'de Garanti-Osmanlı bankasının birleşmesine ilişkin düzenlenen basın toplantısında gazetecilerin sorularını yanıtlarken, Intesa ile ortaklık konusunda neredeyse imza aşamasına geldiklerini ancak, 11 Eylül'de ABD'de gerçekleştirilen saldırının, yatırım kararını ertelettiğini açıklamıştı. 
     Doğuş Holding Başkanı Ferit Şahenk de, Intesa ile ortaklık görüşmelerine ilişkin bilgi verirken, Intesa'nın Türkiye'yi coğrafi bir stratejinin merkezi olarak gördüğünü vurgulamış ve Türkiye'yi, Doğu Avrupa, Türk Cumhuriyetleri ve komşu ülkelere Garanti ismiyle gitmek istediğini söylemişti. 
     Ferit Şahenk ayrıca, Intesa ile ortaklık kararının 11 Eylül'den önceki bankanın ortaklar konseyinden de geçtiğini belirterek, şunları kaydetmişti 
     ''Ama hiçbirimiz 11 Eylül'de bir uçağın çarpmasını, hele ikincinin çarpmasını düşünemezdik. Ama çalışmaya devam edeceğiz. İnanın, 2-3 sene sonra geldiklerinde bugünkü fiyatlardan 2-3 katı fiyatlardan bu müesseselere ortak olmak isteyeceklerdir.'' 
     
     İMZAYA 2 GÜN KALA BUZDOLABINA KONDU 

     Banca Intesa SPA Türkiye Temsilcisi Mehmet Buçukoğlu da geçen yıl Temmuz ayında AA muhabirine yaptığı açıklamada, Intesa'nın Güney Amerika'da kriz içindeki bazı ülkelerde mevcut yatırımları satma ve buralardan çıkma kararı bulunduğunu, bunların sonuçlanmasının ardından Türkiye'ye konsantre olmayı tasarladığını bildirmişti. 
     Buçukoğlu, Türkiye'de ortaklığın, 11 Eylül terör saldırıları nedeniyle askıya alınan ortaklık görüşmeleri sırasında fiyatta bile anlaşılan Garanti Bankası ile sona bağlanmasının diğer bankalardan daha kolay olduğunu vurgulamıştı. 
     Banca Intesa'nın gittiği ülkelerde en büyük ikinci ve üçüncü sıradaki bankaları satın aldığını kaydeden Buçukoğlu, Intesa'nın Garanti Bankası ile 2001'de ilgilendiğini ve 13 Eylül 2001'de anlaşma imzalanmak üzere el sıkışıldığını anımsatarak, ''Ancak, 11 Eylül terör saldırılarından sonra ortaya çıkan kaotik durum nedeniyle bu ertelendi, buzdolabına kondu. Hatta ben derin dondurucuya kondu diye tanımlıyorum'' diye konuşmuştu. 
     Garanti Bankası'nın hakim hissedarı Doğuş Holding ile Banca Intesa'nın, Garanti Bankası'nın çoğunluk hisselerinin Banca Intesa tarafından satın alınması ile ilgili olarak görüşmelere başlanılması hususunda anlaşmaya varmaları, yatırım kararının buzdolabından çıkarıldığını ortaya koyuyor. 
     
</TEXT>
</DOC>
