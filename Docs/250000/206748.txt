<DOC>
<DOCNO> 206748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun10.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış gösterisinde protestocuyu vuran askere ceza yok 
</HEADLINE>
<TEXT>

     İsrail'in yoğun tepkilere rağmen Batı Şeria'da inşaatını sürdürdüğü ''güvenlik duvarı''nı protesto amacıyla düzenlenen gösteriye katılan bir İsrailliyi vurarak yaralayan asker hakkında herhangi bir cezai işlem uygulanmayacağı bildirildi. 
     Ordu tarafından yapılan açıklamada, olay ve sonucunun ciddi bir durum olduğu, ancak göstericilere ateş açan asker hakkında herhangi bir disiplin işlemi uygulanmayacağı kaydedildi. 
     Askerlerin kendilerini tehlikede hissetmeleri de dahil bütün unsurlar göz önüne alındığında kurallardan sapma görülmediği ifade edilen ordu açıklamasında, yine de duvar yakınında protestocularla mücadele yöntemlerinin ve özellikle gerçek mermiyle ateş açılması kurallarının yeniden değerlendirileceği belirtildi. 
     İsrail'in intihar saldırganlarının sızmalarını engelleme gerekçesiyle Batı Şeria'da inşaatını sürdürdüğü ''güvenlik duvarını'' protesto için 10 gün önce düzenlenen gösteri sırasında askerlerin ateş açması sonucu bir İsrailli ayaklarından, bir Amerikalı da hafif yaralanmıştı. 
     Silahsız göstericilere ateş açılması protestolara neden olmuştu. Bu olayla İsrail askerlerinin ilk kez Yahudi protestoculara ateş açtığının görüldüğüne, ancak ordunun Filistinli protestocuları dağıtmak için hep gerçek mermi kullandığına dikkat çekiliyor. 
     
</TEXT>
</DOC>
