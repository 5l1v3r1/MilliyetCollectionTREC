<DOC>
<DOCNO> 229766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/guncel/gun02.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi kızlar okula 
</HEADLINE>
<TEXT>

   İstanbul'daki eğitim kampanyasına destek veren futbolcular maçlarda pankart açacak, imamlar da kız çocuklarının okutulması için ailelere telkinde bulunacak 
      Pınar Aktaş 
   
   Milli Eğitim Bakanlığı'yla UNICEF'in ortaklaşa düzenlediği "Haydi Kızlar Okula Kampanyası" için İstanbul'da alan taramasına başlandı. Okullarda yapılan anketlerde öğrencilere kendi etraflarında okumayan arkadaşları olup olmadığı soruluyor. Dört koldan yürütülmesi kararı alınan kampanya kapsamında imamlar cemaatlerine kızlarını okutmaları için telkinde bulunacak. Futbol takımları maçlara "Haydi kızlar okula" pankartlarıyla çıkacak. 
   Kampanyanın İstanbul'daki ilk İl Yürütme Kurulu toplantısı, Vali Yardımcısı Ali Sözen ve Milli Eğitim Müdürü Ömer Balıbey'in de katılımıyla yapıldı. 
   
   'Fabrika okul' 
   Kampanyada, alan taramasına başlandı. Öncelikle okullarda yapılan anketlerde öğrencilere, yakın çevrelerinde okula gitmeyen arkadaşları bulunup bulunmadığı soruluyor. Muhtarlardan, mahallelerinde okumayan kızları tespit etmeleri isteniyor. Bu anketlerin bir benzeri de özel kuruluşlarda yapılıyor. İl Yürütme Kurulu, 20 - 30 okumayan, ilköğretim çağındaki çocuğun tespit edildiği firmalarda, o firmayla anlaşıp "fabrika okul" açma yönünde karar aldı. Eylül ayında tamamlanması planlanan alan taramasıyla ilköğretim çağında olan ancak okumayan, 6 - 14 yaş arasındaki kızların toplam sayısına ulaşılacak. İsim ve adresleri tespit edilen kızların ailelerine bu kez bir ekip gidecek. Aileler, kızlarını okutmaları yönünde ikna edilmeye çalışılacak. 
   Tespit edilen kız öğrencilerin okuması için çeşitli alternatifler de üretildi. Yaşı büyük olduğu için kendisinden yaşça küçüklerle okuyamayacak öğrencilerin 3 ilçenin ortasında bir pilot okulda eğitim almaları öngörülüyor. Parasızlık nedenini öne süren aileler için ise çeşitli işadamlarıyla görüşülerek burs istenecek. 
   
</TEXT>
</DOC>
