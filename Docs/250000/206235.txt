<DOC>
<DOCNO> 206235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sonspo03.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta hedef, Avrupalı rakiplerin maddi düzeyine erişmek 
</HEADLINE>
<TEXT>

     Beşiktaş Kulübü Başkanı Serdar Bilgili, kulübün yönetim tarzıyla Türkiye'deki rakiplerine ciddi farklar atarak, Avrupalı rakipleriyle yarışır düzeye geldiğini savundu. 
     Siyah-beyazlı kulübün aylık resmi dergisindeki yazısında 2004 yılı için camiaya başarı ve mutluluk dileyen Bilgili, UEFA 2004 kriterlerine en uygun kulüp olma başarısını gösterdiklerini, idari ve kurumsal yapıyı tamamlayıp, 100. yılda şampiyon olarak uluslararası arenada da bir ilke imza attıklarını kaydetti. 
     Beşiktaş için yaptıkları çalışmaları hiçbir zaman yeterli görmediklerini anlatan Bilgili, ''Bütün bunları Beşiktaş değerlerinden taviz vermeden gerçekleştirmemiz ise benim için en büyük gurur kaynağıdır'' dedi. 
     Yeni yılda kulüp için yeni bir dönem başladığını ifade eden başkan Bilgili, ''Geçen yıl UEFA'da çeyrek final oynayan, bu yıl ise Şampiyonlar Ligi'nde övgüler alarak yüksek bir performansla yarışan Beşiktaşımız, kazandığı tecrübelerle en kısa zamanda Avrupa'da kupa kaldıracaktır'' görüşünü aktardı. 
     Birinci Süper Lig'in ilk devresini rakiplerine tarihi fark atarak yenilgisiz lider bitirdiklerini anlatan Bilgili, şunları kaydetti 
     ''Takımımızın sezon sonunda camiamıza yine şampiyonluk sevincini yaşatması öncelikli hedefimiz. Türkiye'de üçüncü yıldızı takmak, BJK İnönü Stadı'nın zeminini aşağıya indirerek 7-8 bin ek kapasite sağlamak, Akatlar ve Fulya projelerini en kısa zamanda bitirmek de hedeflerimiz arasındadır. Bu projeleri hayata geçirdiğimiz zaman artık kulübümüz Avrupalı rakipleriyle eşit mali düzeye ulaşacaktır.'' 
     
</TEXT>
</DOC>
