<DOC>
<DOCNO> 220982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko18.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir vergisinde beyanname verme süresi 15 Mart'ta sona eriyor... 
</HEADLINE>
<TEXT>

     Gelir vergisi beyannamesi verilme süresinin 15 Mart'ta sona ereceği bildirildi. 
     İstanbul Defterdarı Kadir Boy yaptığı açıklamada, Gelir Vergisi Yasası'nda yapılan değişiklikle gelir vergisi beyannamesinin verilme süresinin son gününün Mart ayının 15'i olarak belirlendiğine işaret etti. 
     Değişiklikten önce 1 ay olan beyanname verme süresinin 15 güne indirildiğini kaydeden Boy, bu değişiklikten haberdar olmayan özellikle gayrimenkul sermaye iradı mükelleflerinin Mart ayının sonuna kadar beyannamelerini verebilecekleri düşüncesiyle yavaş hareket ettiklerinin gözlemlendiğini belirtti. 
     Defterdar Kadir Boy, cezalı duruma düşmemeleri için gayrimenkul sermaye iradı mükellefleri dahil tüm gelir vergisi mükelleflerinin 15 Mart 2004 tarihi mesai saati bitimine kadar beyannamelerini vermeleri gerektiğine dikkat çekti. 
     
     EVDE TAHSİLAT YAPILMAYACAK 
     Bu süre içinde zor durumda olduğunu bir dilekçe ile vergi dairelerine bildiren mükelleflerin beyanname verme sürelerinin 31 Mart 2004 tarihi meaisi bitimine kadar uzatılacağını kaydeden Kadir Boy, yaşlılığı veya hastalığı nedeniyle vergi dairesine gidemeyen mükelleflerin de Defterdarlığın 0212 514 20 00 44 hat 1344-1346-1347-1350-1351 dahili numaralı telefonunu arayarak ikametgah adresleri ile bağlı bulundukları vergi dairesi ve hesap numarasını iletmeleri halinde görevlendirilecek memurlar tarafından mükellefin evinde beyanname kabulü yapılacağını bildirdi. 
     Evde vergi tahsilatının kesinlikle yapılmayacağını belirten Defterdar Boy, mükelleflerin eve gelen memurlardan mutlak surette ve öncelikle memuriyet kimliklerinin ibrazını istemeleri gerektiğini vurguladı. 
     Kadir Boy, gelir vergisi mükelleflerinin, tahakkuk eden vergilerini Mart ve Temmuz ayının sonuna kadar 2 taksitte ödeyebileceklerini bildirdi. 
     
</TEXT>
</DOC>
