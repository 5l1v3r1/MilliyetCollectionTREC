<DOC>
<DOCNO> 239500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur53.html </URL>
<DATE> 2004/05/12/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Topbaş ve Güllüce'den işadamlarına 'şebeke' uyarısı... 
</HEADLINE>
<TEXT>

     İstanbul Büyükşehir Belediyesi, şirketleri ve işadamlarını, Başkan Kadir Topbaş ile Meclis 1. Başkan Vekili İdris Güllüce'nin adını kullanarak yardım talep eden bir şebekeye karşı uyardı. 
     Yapılan yazılı açıklamada, çeşitli firmaları ve işadamlarını telefonla arayan bir şebekenin, Büyükşehir Belediye Başkanı Kadir Topbaş ile Meclis 1. Başkan Vekili İdris Güllüce'nin adını kullanarak yardım talep ettiklerinin belirlendiği kaydedildi. 
     Yaşlı ve kimsesiz vatandaşlar adına bankalarda hesap açan dolandırıcıların, firma yetkililerini arayarak Topbaş ve Güllüce adına para yardımı talebinde bulundukları belirtilen açıklamada, şöyle denildi 
     ''Kadir Topbaş, İdris Güllüce ve belediyenin hiçbir birimi, kuruluşu, iştiraki yardım kampanyası düzenlememiştir. Yardım kampanyaları kanunlar çerçevesinde Valilik onayından sonra yapılmakta olup, hiçbir şekilde telefonla verilen hesaplara para yatırılması söz konusu değildir. Bu tip kampanyaların düzenlenmesi durumunda Büyükşehir Belediyesi ve Valilik tarafından kamuoyuna aydınlatıcı bilgi verilir. 
     Vatandaşların dolandırıcılara karşı dikkatli olmaları, belediye kurumlarının adı kullanılarak verilen hesaplara kesinlikle para yatırmamaları, gerekli durumlarda polis ve zabıtaya bilgi verilmesi rica olunur.'' 
     
</TEXT>
</DOC>
