<DOC>
<DOCNO> 221161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/yas05.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne karnında Mozart konseri 
</HEADLINE>
<TEXT>

   İngiliz milyoner yayımcı Peter Kindersley, Mozart'ın bestelerinin sakinleştirici etkisini göstermek amacıyla, bebekler ve hamileler için bir dizi konser düzenleyecek... 
      
   Bir çeşit deney olacak 
   İNGİLİZ milyoner yayımcı Peter Kindersley'in finanse ettiği Sheepdrove Trust Vakfı, 28 Haziran'dan itibaren Londra'daki St. George konser salonunda bir dizi konser vermeye hazırlanıyor. Ancak bu konserin davetlileri, hamileler ve bebekli anneler. Konser de bir çeşit deney zaten. Kindersley'in amacı konserlerde Wolfgang Amadeus Mozart'ın bestelerinin sakinleştirici etkisini göstermek. 
   
   Bilimsel araştırma konusu 
   SHEEPDROVE Trust Vakfı, Rus piyanist Michail Kasakewish'in vereceği konserlere, hamile ve bebekli annelerin davetli olduğunu bildirdi. Bilimsel araştırmalarda, Mozart müziğinin, beyinde huzur verdiği bilinen alfa dalgalarını uyardığı tespit edilmişti. Anne karnında Mozart dinletilen bebeklerin kanındaki oksijen oranının da arttığı belirlenmişti. 
   
   
   
   
</TEXT>
</DOC>
