<DOC>
<DOCNO> 248070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko21.html </URL>
<DATE> 2004/06/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Finansbank GAP Bölgesi nüfusu açısından büyük bir potansiyel 
</HEADLINE>
<TEXT>

     Finansbank Genel Müdür Yardımcısı Reşat Aytaç, GAP Bölgesi'nin nüfusu açısından kendileri için büyük bir potansiyel olduğunu söyledi. 
     Aytaç, Türkiye'nin en büyük 5. özel bankası olarak Türkiye genelinde 161 şubeleri olduğunu kaydetti. Şubelerini artırma konusundaki çalışmalarının sürdüğünü ifade eden Aytaç, şöyle konuştu 
     ''GAP Bölgesi nüfusu açısından bizim için büyük bir potansiyele sahip. Nüfusu yaklaşık 6 milyon civarında olan bölgenin su kaynaklarının yeterince değerlendirilmesi ve bölgeyle ilgili projelerin hayata geçirilmesiyle sulanabilen arazi oranı genişleyecek ve yaklaşık 3.5 milyon kişiye iş imkanı sağlanacaktır. 
     GAP nedeniyle bölgede sağlanan gelişmelere paralel olarak geçen yıl içerisinde Gaziantep'te Suburcu şubemizi açtık. Adıyaman'da da şube sayımızı artırmaya yönelik çalışmalarımız sürüyor. Adıyaman'da banka sayısının çok az olması bankacılık sektörünün gelişmesi için uygun bir ortam yaratıyor.'' Aytaç, Adıyaman'da açtıkları şubelerinin perakende şube olmakla birlikte ticari bankacılıkta yaptığını, hem bireysel bankacılık hizmetleri verdiklerini hem de KOBİ'lere yönelik çalışmaları olduğunu belirtti. 
     Adıyaman'da özellikle KOBİ'lere ağırlık vermeyi düşündüklerini, Malatya, Diyarbakır, Şanlıurfa ve Kahramanmaraş ticaret ve sanayi odalarıyla yaptıkları işbirliği anlaşmalarının bir benzerini Adıyaman Ticaret Odası ile yapmayı düşündüklerini ifade eden Aytaç, şöyle konuştu 
     ''Doğu ve Güneydoğu Anadolu Bölgeleri ülkemizde kalkınmaya en fazla ihtiyacı olan bölgeler arasında. Finansbank olarak biz bu gelişmeye destek olmayı amaçlıyoruz. Bölgenin gelişme potansiyelini doğru bir şekilde değerlendiren projelere finansman desteği de dahil olmak üzere tüm bankacılık hizmetlerini vermeyi hedefliyoruz. 
     Şu anda bölgede Gaziantep'te 4, Diyarbakır'da 2, Malatya, Şanlıurfa, Elazığ, Erzurum, Kahramanmaraş, Adıyaman ve Batman'da 1'er tane olmak üzere toplam 13 şubeye sahibiz. Finansbank Türkiye'de gelişmesine ve büyümesine paralel olarak Doğu ve Güneydoğu'da da büyümeyi amaçlamaktadır. Şu anda Cizre ve Silopi'de şube açmak başlattığımız fizibilite çalışmaları sürüyor.'' 
     
</TEXT>
</DOC>
