<DOC>
<DOCNO> 243008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo08.html </URL>
<DATE> 2004/05/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ataman Ülkerspor ile sözleşmem bittiğinde yurtdışında çalışmak istiyorum 
</HEADLINE>
<TEXT>

     Geçtiğimiz iki sezon İtalya'nın Siena takımında başarılı olan ve bu sezon da Türkiye'de Ülkerspor'u ligde finale taşıyarak performansını sürdüren antrenör Ergin Ataman, ''Ülkerspor ile 1.5 yıllık sözleşmem var. Sözleşmem bittiğinde yine yurtdışında çalışmak istiyorum'' dedi. 
     Ataman, AA muhabirine yaptığı açıklamada, amacının Ülkerspor'da hedeflerine ulaştıktan sonra tekrar yurtdışında kariyerine devam etmek olduğunu vurgulayarak, ''Avrupa'daki önemli ligler daha organize bir özelliğe sahip. Özellikle tekrar İtalya'da çalışmak istiyorum. Buradaki basketbol kulüpleri daha organize olup başarılara imza atıyorlar'' diye konuştu. 
     Türk basketbolunun son yıllarda büyük bir yükseliş gösterdiğini kaydeden antrenör Ataman, şöyle konuştu 
     ''Başarı seviyesini yükselten Türk basketbolu daha organize olursa başarılarını artırır. Ayrıca önemli bir yükseliş gösteren Türk basketbolu artık Avrupa'daki organizasyonlarda final oynayacak ve kupalar alacak takımlar çıkarmalı. Artık bu düzeye gelmiş bir basketbol ülkesiyiz.'' 
     
     ''ANTRENÖRLERİMİZ DENEYİMLERİYLE AVRUPA'DA BAŞARILI'' 
     Ergin Ataman, İtalya'nın Rimini takımında görev yapan antrenör Murat Didin ile Fransa'da Cholet ekibiyle başarılı olan ve gelecek sezon için ASVEL Lyon Villeurbanne takımıyla anlaşan Erman Kunter'in performanslarına değinerek, Türk antrenörlerinin Avrupa'ya tecrübeli bir şekilde gittiğini ve bu sayede başarı yakaladıklarını ifade etti. 
     Geçtiğimiz sezonlarda Siena ile hem ligde, hem de Avrupa kupalarında iyi bir performans ortaya koyan Ataman, Avrupa'da görev alan Türk futbolcularına ve çalıştırıcılarına göre daha deneyimli olduklarını savunarak, şöyle konuştu 
     ''Basketbolcularımız ve antrenörlerimiz Türkiye'deki takımlarda uluslararası deneyim kazandıktan sonra Avrupa'ya gidiyorlar. Ben Efes Pilsen'de Avrupa deneyimine sahip olarak Siena ile anlaştım. Murat Didin ise Ülkerspor ile birçok Avrupa kupası maçları yaptı. Erman Kunter de milli takımda aynısını gerçekleştirdi. Oyuncularımız da aynı şekilde deneyim kazanıp yabancı ülkelerde takımlarda forma giyiyorlar. Bu nedenle hem Avrupa'da hem de NBA'de oynayan oyuncularımız başarılı oluyor. Futbolda ise teknik adamlar ve futbolcular fazla uluslararası deneyim elde etme fırsatı yakalayamıyor. Sadece Galatasaray ve teknik direktör Fatih Terim bu fırsatı yakaladı. Futbolcular da bu nedenle istenilen başarıyı gösteremiyorlar. Sadece Nihat Kahveci başarılı oldu.'' Antrenör Ataman, Türk basketbolunun birçok Avrupa ülkesinden daha üst seviyede olduğunu kaydederek, ''Bu seviyeye gelmiş bir ülkede milli takımı çalıştıracak bir Türk antrenörün olmaması üzüntü verici'' diyerek sözlerini tamamladı. 
     
</TEXT>
</DOC>
