<DOC>
<DOCNO> 207134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur46.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı TEKEL'in elinde 439 bin ton tütün stoku var 
</HEADLINE>
<TEXT>

     Maliye Bakanı Kemal Unakıtan, TEKEL'in elinde toplam 439 bin ton tütün stoku bulunduğunu söyledi. 
     Unakıtan, TBMM Genel Kurulu'nda CHP Manisa Milletvekili Ufuk Özkan'ın TEKEL depolarındaki tütünlere ilişkin sözlü soru önergesini yanıtladı. 
     TEKEL'in elinde 327 bin tonu destekleme partisi, 112 bin tonu da idare partisi olmak üzere toplam 439 bin ton tütün stoku bulunduğunu bildiren Unakıtan, idare partisi tütünlerin TEKEL'in sigara fabrikalarında üreteceği sigaralar için 2 yıllık stok miktarını oluşturduğunu belirtti. 
     Destekleme partisinden satılabilir 290 ton civarında tütün bulunduğunu kaydeden Maliye Bakanı Unakıtan, stoklardaki satılabilir tütünlerden yılda takriben 40 bin ton dolayında satış yapıldığını, ayrıca sigara fabrikalarının ihtiyacı olan 10 bin ton civarında tütününü de sigara fabrikalarının harmanlama işleminde kullanıldığını anlattı. 
     Uyguladıkları politikalarla stok miktarını azalttıklarını ve elde bulunan tütünlerin yerli ve yabancı firmalara satılması yönündeki faaliyetlerin düzenli olarak sürdüğünü belirten Unakıtan, stok maliyetini en aza indirmek için bu tütünlerin düşük fiyatla satılmasının bir zorunluluk olduğunu söyledi. Unakıtan, stok tütünün düşük bedelle satılmasının, üreticiden alınacak tütünün fiyatının belirlenmesinde bir etken olmadığını, üreticiye ödenecek bedelin bir önceki yıl fiyatları ile gerçekleşen enflasyon oranı dikkate alınarak belirlendiğini kaydetti. 
     Unakıtan, TEKEL'in üreticilerle yaptığı sözleşme gereği kişi başına 200 kilo üretim yapılabileceğini belirtirken, yakın bir tarihte üreticilerle sözleşme imzalanacağını sözlerine ekledi. 
     
</TEXT>
</DOC>
