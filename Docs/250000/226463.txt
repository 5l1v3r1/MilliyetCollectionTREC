<DOC>
<DOCNO> 226463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy05.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece Erdoğan ve Ağar memleketinde kazandı 
</HEADLINE>
<TEXT>
   Evlerinde de kaybettiler 
   ANKARA Milliyet 

   
   Liderlerin büyük çoğunluğu memleketlerinden oy alamadı. AKP'nin karşısında direnen tek il DYP Genel Başkanı Mehmet Ağar'ın memleketi ve seçim bölgesi Elazığ oldu. CHP, Genel Başkan Deniz Baykal'ın memleketi Antalya'da MHP Genel Başkan Devlet Bahçeli'nin memleketi Osmaniye'de DSP de Bülent Ecevit'le özdeşleşen Zonguldak'ta ağır darbe aldı. 
   CHP, 3 Kasım seçimlerinde DYP'nin yüzde 23 oyla birinci olduğu Baykal'ın memleketi Antalya'da umduğunu bulamadı. Geçen seçimlerde DYP, MHP ve ANAP'ın ardından dördüncü sırayı alan CHP Antalya'da ağır yara aldı. FP geçen seçimlerde Antalya'da sadece yüzde 5.5 oy alabilmişti. 
   Son yerel seçimlerde FP'nin yüzde 38.2 oy alarak birinci DYP'nin de yüzde 10.8 oyla üçüncü olabildiği Elazığ, iki kez bağımsız milletvekili olarak TBMM'ye gönderdiği Ağar'a yine sahip çıkarak DYP'nin adayı Süleyman Selmanoğlu başkan seçti. 
   
   Yılmaz da, Bahçeli de unutuldu 
   Bahçeli'nin memleketi Osmaniye de bu seçimde "AKP" dedi. MHP'nin son yerel seçimlerde yüzde 31.5 oyla birinci olduğu, ikinci olan FP'nin yüzde 19.8 oy alabildiği Osmaniye bu kez AKP'nin adayını koltuğa oturttu. 
   Eski ANAP Genel Başkanı Mesut Yılmaz'ın memleketi Rize de, bu seçimde diğer hemşehrileri Başbakan Recep Tayyip Erdoğan'ı kucakladı. AKP'li Halil Bakırcı'nın seçildiği Rize'de son yerel seçimlerde ANAP yüzde 40.3 oy alırken, FP yüzde 24.8'le ikinci parti olmuştu. 
   Ecevit'in özel önem gösterdiği Zonguldak da bu seçimde AKP'ye teslim olan illerin başında geldi. Zonguldak'ın AKP'li yeni Belediye Başkanı Secaattin Gonca oldu. Geçen yerel seçimlerde DSP yüzde 30.2, ANAP yüzde 24.4, DYP yüzde 14.8, CHP yüzde 12.5 oy almış, FP yüzde 9.8 oy il beşinci parti olabilmişti. 
   
   
   
</TEXT>
</DOC>
