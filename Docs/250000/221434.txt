<DOC>
<DOCNO> 221434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yasam/yas01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Obezlere ve sigara tiryakilerine 'çifte' müjde 
</HEADLINE>
<TEXT>
   Mucize ilaç geliyor 
   Fransız bir şirketin ürettiği ilaç, hem zayıflatıyor hem de sigarayı bıraktırıyor. İlaç, şişmanlayacağım korkusuyla sigarayı bırakamayanlar için de bir koz... 
   DIŞ HABERLER SERVİSİ 
   
   Seneye piyasada 
   FRANSIZ ilaç firması Sanofi - Synthelabo tarafından üretilen ve son olarak Kuzey Amerika'da yapılan iki denemede, hem zayıflattığı hem de dolaylı olarak sigarayı bıraktırdığı kanıtlanan Rimonabant ilacının, cinsel gücü artırıcı Viagra gibi satış patlaması yapacağı ileri sürüldü. İlacın İngiltere'de gelecek yıl piyasaya sürülmesi bekleniyor. 
   
   Hızla kilo verdiler 
   İLACIN iki denemesine ilişkin test sonuçları New Orleans'daki kardiyoloji kongresinde sunuldu. İlk testte Kanada'da bir yıl boyunca aşırı kilolu 1036 kişiye Rimonabant verildi. En yüksek dozda ilaç alanlar ortalama olarak 8.6 kilo verdi. ABD'de 10 hafta süreyle 'sıkı' tiryaki 787 kişi üzerinde yapılan 2. testte ise yüzde 36'sı sigarayı bıraktı. 
   
   Tiryakilere müjde 
   INDEPENDENT gazetesinin haberine göre ilaç, obezlerin kilo vermesini hızlandırmasının yanı sıra uyuşturucu kullanımından sonra mide kazınması hissine yol açan beyindeki reseptörlerin çalışmasını durduruyor. Bu niteliğiyle ilaç, kilo alacağım korkusuyla sigarayı bırakmaya yanaşmayanları da ikna edecek görünüyor. 
   
   
</TEXT>
</DOC>
