<DOC>
<DOCNO> 231339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy19.html </URL>
<DATE> 2004/04/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Adalet Bakanı Çiçek Denktaş'ın konuşmasını dinleyeceğim 
</HEADLINE>
<TEXT>

     Adalet Bakanı Cemil Çiçek, hükümet olarak Kıbrıs ile ilgili hazırlanan Annan Planı'na ''Evet'' denilmesinden yana olduklarını bildirdi. Çiçek, KKTC Cumhurbaşkanı Rauf Denktaş'ın konuşmasını dinlemek için yarın TBMM'ye gideceğini bildirdi. 
     Adalet Bakanı Cemil çiçek, Ankara Giyim Sanayicileri Derneği'nin AGSD Ahmet Taner Kışlalı Spor Salonu'nun bahçesine kurduğu eğitim konteynerini, Çalışma ve Sosyal Güvenlik Bakanı Murat Başesgioğlu, Sanayi ve Ticaret Bakanı Ali Coşkun, İçişleri Bakanı Abdülkadir Aksu, Ankara Sanayi Odası ASO Başkanı Zafer Çağlayan ile birlikte gezerek, verilen eğitim konusunda bilgi aldı. 
     Daha sonra gazetecilerin sorularını yanıtlayan Çiçek, bir gazetecinin, Genelkurmay Başkanı Orgeneral Hilmi Özkök'ün Kıbrıs ile ilgili açıklamalarını nasıl değerlendirdiğini sorması üzerine, ''Onun yeri burası değil. Onu icap ediyorsa açıklarız. Yorumdan yorum çıkarmanın anlamı yok'' diye yanıtladı. 
     Kıbrıs konusunun yeteri kadar konuşulduğunu belirten Çiçek, yarın KKTC Cumhurbaşkanı Rauf Denktaş'ın TBMM'de konuşacağını hatırlattı. Hükümet olarak bu konudaki kanaatlerini açıkça ortaya koyduklarını da belirten Çiçek, Kıbrıs ile ilgili kararı Kıbrıslıların vereceğini belirterek, şunları şöyledi 
     ''Ama biz Evet çıkmasından yanayız. Önümüzdeki zamanın bize ilave birşey kazandıracağı kanaatinde şahsen değiliz. Bu yapılan çalışmaların sonucunda Türk tarafı önemli kazanımlar elde etmiştir. Türkiye'nin ve oradaki kardeşlerimizin hak ve menfaatlerini koruyan bugünkü şartlarda iyi bir düzenleme yapılmıştır. Dolayısıyla kararı onlar verecek ama bizim temennimiz evet çıkması yönündedir.'' 
     
     ÇİÇEK, CUMHURBAŞKANI DENKTAŞ'I DİNLEYECEK 

     Bir başka gazetecinin KKTC Cumhurbaşkanı Rauf Denktaş'ın yarın TBMM'de yapacağı konuşmayı dinleyip dinlemeyeceğine ilişkin sorusuna da Çiçek, ''Ben gideceğim'' yanıtını verdi. 
     Diğer üyelerin Meclis'e gidip gitmeyeceği sorusu üzerine de Çiçek, ''Ben bilemem. Hepimiz her gün Meclis'te değiliz. Önceden randevusu veya tehir edemeyeceği bir durumu olan varsa onlar gelmez. Ben kendi yerimde, yarın gidip dinleyeceğim'' dedi. 
     TBMM Başkanı Bülent Arınç'ın, 23 Nisan davetiyelerinde eşinin isminin yer almamasıyla ilgili sorulara verdiği yanıtı nasıl değerlendirdiğini soran gazetecilere, Arınç'ın bu konudaki yanıtını dinlemediğini söyleyen Çiçek, ''O zaman üçüncü kanaldan oluyor. Böyle bir şey dediyse siz sormuşsunuzdur. O da cevabını vermiştir. Birilerinin beyanlarını yorumlamak bana düşmez'' karşılığını verdi. 
     
</TEXT>
</DOC>
