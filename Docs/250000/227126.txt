<DOC>
<DOCNO> 227126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun07.html </URL>
<DATE> 2004/03/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Türk-Yunan görüşmesi sona erdi... 
</HEADLINE>
<TEXT>

     Kıbrıs müzakerelerinin yapıldığı İsviçre'nin Burgenstock kasabasında bu akşam yapılan Türk-Yunan görüşmesinin sona erdiği bildirildi. 
     Edinilen bilgiye göre, Türk tarafından Başbakan Recep Tayyip Erdoğan ve Başbakan Yardımcısı ve Dışişleri Bakanı Abdullah Gül'ün, Yunan tarafından ise Başbakan Kostas Karamanlis ve Dışişleri Bakanı Petros Molivyatis'in katıldığı görüşmenin ardından heyetler ayrı ayrı akşam yemeğine geçtiler. 
     Bu arada Yunan tarafında yoğun bir diplomatik hareketlilik yaşandığı öğrenildi. 
     Yunan tarafına yakın kaynaklardan edinilen bilgiye göre, Molivyatis, bu akşam ABD Dışişleri Bakanı Colin Powell'ı aradı. 
     Kaynaklar, Powell ile Molivyatis'in müzakerelere ilişkin bir değerlendirme yaptıklarını ve Yunanlı bakanın Powell'a henüz önemli bir gelişme kaydedilmediğini söylediğini belirttiler. 
     Molivyatis'in, Powell'dan önce BM Genel Sekreteri Kofi Annan'ın Özel Temsilcisi Alvaro de Soto ile bir görüşme yaptığını kaydeden kaynaklar, Yunanistan Dışişleri Bakan Yardımcısı Yannis Valinakis'in de ABD'nin Kıbrıs özel temsilcisi Thomas Weston ile görüştüğünü bildirdiler. 
     
</TEXT>
</DOC>
