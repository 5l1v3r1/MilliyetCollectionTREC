<DOC>
<DOCNO> 214603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/dunya/adun.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 2. intihar saldırısı 
</HEADLINE>
<TEXT>
   İki günde 102 ölü 
   Polisliğe başvuru kuyruğundakilere karşı düzenlenen, 55 kişinin öldüğü saldırının ardından dün de Bağdat'ta askerlik başvurusu için bekleyenler hedef seçildi 47 ölü, 50 yaralı 
      DIŞ HABERLER SERVİSİ 

   
   Irak'ta direnişçiler bu kez de asker olmak için başvuru sırasında bekleyen Iraklıları hedef aldı. Bağdat'ta bir askerlik şubesine, yüzlerce Iraklının başvuru için sıraya girdiği sırada bomba yüklü araçla düzenlenen intihar saldırısında 47 kişi öldü, yaklaşık 50 kişi de yaralandı. Önceki gün İskenderiye kasabasında yüzlerce kişinin polislik başvurusu için bulunduğu bir karakola düzenlenen intihar saldırısında da 55 kişi ölmüştü. Toplam 102 kişinin öldüğü iki benzer intihar saldırısı, Irak'ta çalan tehlike çanlarının sesini yükseltti. Saldırıların ABD öncülüğündeki koalisyonun, ülke yönetimini 30 Haziran'da Iraklılara devrini sabote etmeye yönelik olduğu belirtiliyor. 
   Dün Bağdat'ın merkezinde yeni bir kan gölü yaratan saldırı, yerel saatle 7.40'ta gerçekleşti. Çoğu eski Irak rejiminin ordusunda da görev yapan yüzlerce kişi daha askerlik şubesi açılmadan sıraya girmişti. 
   Yarmuk Hastanesi'nde yatan yaralı Iraklılardan Gassan Samir, sırada beklerken beyaz bir aracın kendilerine doğru geldiğini gördüğünü, ardından da patlama olduğunu söyledi. Samir, sırada yaklaşık 400 kişinin olduğunu belirtti. 
   Görgü tanığı Muhamed Cesim de, bomba yüklü aracın 10 metre kadar önünde gittiğini, daha sonra yavaşladığını ve aniden patlama olduğunu, kendi aracıyla da bir ağaca çarptığını söyledi. 
   
   Kokteyl bomba 
   Amerikan ordusundan Albay Ralph Baker, CNN'e yaptığı açıklamada, ölü sayısının çok fazla olması için, top mermileriyle karıştırılmış 135 ile 225 kilogram arasında patlayıcı yüklü aracın asker adaylarının yanında patlatıldığını açıkladı. Saldırıda kullanılan aracın 1991 model bir Oldsmobile olduğunu da ekleyen Baker, eylemin El Kaide ya da Ensar El İslam örgütlerinin yöntemlerine benzediğini söyledi. 
   
   
   
   
</TEXT>
</DOC>
