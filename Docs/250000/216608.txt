<DOC>
<DOCNO> 216608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur36.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'ın villasında bulunan malzemelerin incelemesi sürüyor 
</HEADLINE>
<TEXT>

     Uzan grubu şirketlerinin yönetimine TMSF tarafından el konulmasının ardından Genç Parti Genel Başkanı Cem Uzan'ın kaldığı Beykoz'daki villada yapılan aramada ele geçirilen malzemelerin incelenmesi sürüyor. 
     İstanbul Emniyet Müdürlüğü'nden alınan bilgiye göre, Beykoz'daki villada, yüzme havuzundan depoya dönüştürülen ve bir bilardo masasının altındaki gizli kapıdan girilen bölmede, ihbar üzerine mahkeme kararı alınarak yapılan aramada ele geçirilen 3 kamyon dolusu malzemenin, TMSF ile Mali Şube Müdürlüğü görevlilerince incelenmesine devam ediliyor. 
     Yaklaşık piyasa değerinin 300 trilyon lira olduğu bildirilen 11 bin 123 koli içerisindeki 10 milyona yakın kontörün hemen paraya çevrilebileceği ve cep telefonuna takıldığı andan itibaren sistem tarafından tanındığı bildirildi. 
     Ayrıca gizli bölmeden 12 adet yağlı boya tablo çıktığı öğrenildi. 
     Bu arada, Sarıyer Cumhuriyet Başsavcılığı'ndan alınan mahkeme kararı üzerine, gıyabi tutuklu olarak aranan Murat Hakan Uzan'ın daha önce kaldığı ve yine konukevi olarak görünen Yeniköy sırtlarındaki villada da arama yapıldı. 
     Aramada, villanın bodrumunda, bir bölümü yıllanmış 5 bin adet şarap ve şampanya bulunduğu bildirildi. 
     
     HİZMETÇİLER VİZESİZ 
     Öte yandan, Beykoz'daki villada çocuk bakıcısı olarak çalıştığı ileri sürülen Moldova uyruklu Maria Panatova ile temizlik işçisi olduğu iddia edilen Olga Gavrilita'nın, vize ihlali ve kaçak çalıştıkları gerekçesiyle gözaltına alındıkları belirtildi. 
     Panatova ile Gavrilita'nın Yabancılar Şube Müdürlüğü'ne teslim edildikleri ve işlemlerinin tamamlanmasının ardından sınırdışı edilecekleri öğrenildi. 
     
</TEXT>
</DOC>
