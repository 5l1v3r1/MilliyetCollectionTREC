<DOC>
<DOCNO> 232725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun13.html </URL>
<DATE> 2004/04/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD hapishanelerinde binlerce masum insan yatıyor 
</HEADLINE>
<TEXT>

     ABD'de son 15 yılda mahkemelerce cezaya çarptırılarak cezaevine konmuş, ancak daha sonra suçsuzlukları ispatlanmış 328 kişiyi kapsayan bilimsel araştırma, binlerce masum insanın suçsuz yere hapishanede yatmakta olabileceğini ortaya koydu. 
     Araştırma neticesinde masum olanların çoğunun cinayet ve tecavüz davalarından ceza alan kişiler olduğu belirtilirken, bir kısmının ise daha önemsiz suçlardan cezaevlerinde bulundukları kaydedildi. 
     Michigan Üniversitesi Hukuk Profesörü Samuel R. Gross başkanlığında yapılan çalışmaya göre, 15 yıllık sürede ceza alanların sayısı gözönünde bulundurulduğunda suçsuz yere hapis yatanların sayısının yine de az olduğu kaydedildi. Amerikan ceza ya da tutukevlerinde yaklaşık 2 milyon kişinin bulunduğu ifade ediliyor. 
     Çalışmada ele alınan, 73'ü idamla yargılananlar olmak üzere 199 vakanın haksız cinayet suçlaması, 120'sinin ise tecavüz suçlamasını içerdiği belirtiliyor. 9'unun ise diğer suçlara karıştıkları ifade ediliyor. Çalışmanın, DNA testiyle ilk suçsuzluk ispatının başladığı 1989 yılından başlatıldığı belirtilirken, takip eden yıllardaki 328 suçsuzluk ispatının 145'inin DNA testiyle sağlanan deliller neticesinde olduğu kaydedildi. 
     
     MASUM SİYAHLAR 
     Çalışmaya konu olan tecavüz vakalarından yüzde 88'inde DNA testinin tutuklunun serbest kalmasına yardımcı olduğu belirlendi. Ancak bu tarz verilerin diğer vakalarda bu kadar belirleyici delil teşkil etmediği kaydedilirken, cinayetten ceza alıp da suçsuzluğu ispatlanan sanıkların yüzde 20'sinin bunu DNA testiyle sağladığı ve bunların tamamının da tecavüz-cinayet vakaları olduğu belirtiliyor. 
     Çalışma sonuçlarına göre, tecavüz vakalarında yanlış cezalandırmaların yüzde 90'ının çoğunlukla farklı ırklardan kişilerden oluşan şahitler tarafından yanlış kimlik tespiti yapılması sonucu meydana geldiği ifade ediliyor. Özellikle siyah erkekler arasında sonradan suçsuzluğu ispatlanmış tecavüz sanıklarının oranının normalin çok üzerinde olduğuna dikkat çekiliyor. 
     Tecavüz suçundan hapis yatanların yüzde 29'u siyahlardan oluşurken, sonradan suçsuz olduğu anlaşılanlar arasında siyahların oranının yüzde 65'i bulduğu ifade ediliyor. 
     Irklararası tecavüzün son derece nadir olduğu belirtilirken, beyaz kadınların siyah erkeklerin tecavüzüne uğradığı vakaların toplam tecavüz vakalarının sadece yüzde 10'unu oluşturduğu kaydediliyor. Ancak masum oldukları anlaşılan tecavüz sanıklarının yarıdan fazlasını, yanlış veri yüzünden beyaz kadınlara tecavüzden cezalandırılan siyahların oluşturduğu belirtiliyor. 
     İdam cezasıyla yargılanlar arasında suçsuzluğu ispatlananların oranlarının yüksekliğine dikkat çekilirken, ölüm cezası almış tutukluların hapishane nüfusu içindeki oranları sadece yüzde 1 olmasına rağmen, suçsuzluğu daha sonradan ispatlanmış olanlar arasında idam mahkumları yüzde 22'lik kısmı oluşturuyor. 
     Çalışma sonuçlarına göre, verilen cezaların idam cezaları vakalarındaki gibi hassas bir incelemeye tabi tutulması halinde 15 yıllık süreçte idam dışı bir konuda mahkum edilip sonradan suçsuzlukları ispatlanmış olanların sayısının 255'de kalmayıp 28 bin 500'ü bulacağı iddia ediliyor. 
     
</TEXT>
</DOC>
