<DOC>
<DOCNO> 227616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko51.html </URL>
<DATE> 2004/04/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sabancı Ailesi, holding hissesi satacak... 
</HEADLINE>
<TEXT>

     Sabancı ailesi fertleri, şahsi portföylerinde bulunan Sabancı Holding hisse senetlerinden 24 trilyon lira nominal değerdeki miktarı satacak. 
     Ak Yatırım Menkul Değerler'den Borsa'ya gönderilen açıklamada, Sabancı ailesi fertlerinin, şahsi portföylerinde bulunan Sabancı Holding hisse senetlerinden, toplam 24 trilyon lira nominal değerdeki miktarın, yurtdışı kurumsal yatırımcıların talebi üzerine, İMKB Toptan Satışlar Pazarı'nda gerçekçi fiyat esaslarına uygun olarak 6 bin lira birim fiyat ile dolaşıma çıkacak şekilde satılmasını istediği bildirildi. 
     Açıklamada, dolaşımda bulunmayan söz konusu hisselerin satışının tedavülü artırıcı nitelikte olduğu ve bugün Takasbank A.Ş.'ye depo edildiği belirtildi. 
     Satıcıların aracı üye olarak Ak Yatırım'ı belirlediklerine yer verilen açıklamada, alıcı Deutsche Bank'a ise Bender Menkul Değerler A.Ş.'nin aracılık edeceği kaydedildi. 
     Açıklamada, taraflar arasında alım satıma ilişkin yazılı bir anlaşma bulunmadığı, tarafların, söz konusu işlemin menkul kıymet ve nakit takasının işlemin gerçekleştiği tarihte Borsa dışında gerçekleştirilmesini talep ettiği bildirildi. 
     Sabancı Holding hisseleri, Borsa Ulusal Pazar'da saat 16.00 itibariyle 6.250 lira seviyesinde işlem görüyor. 
     
</TEXT>
</DOC>
