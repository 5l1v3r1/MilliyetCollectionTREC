<DOC>
<DOCNO> 211775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur06.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz Köprüsü'nde inceleme... Endişe verici halat yorulması var... 
</HEADLINE>
<TEXT>

     AK Parti Trabzon Milletvekili ve eski Karadeniz Teknik Üniversitesi KTÜ Rektörü Prof. Dr. Aydın Dumanoğlu, Boğaziçi Köprüsü'nde kopan halata ilişkin olarak ''tablaları eğik olan bu tür asma köprülerde halat yorulmasının normal'' olduğunu belirterek, ''Bu halatları 10 yılda bir sırayla değiştirmek gerek'' dedi. 
     Prof. Dr. Dumanoğlu, fırtınada kopan halatın köprü taşıma sistemine etkisi olmayacağını belirterek, şunları söyledi 
     ''Bu halatın kopmasının nedenlerinden biri de uzun olmasıdır. Tablaları eğik olan ve uzun süre fırtınanın etkisinde kalan asma köprülerde halat yorulması söz konusudur. Dolayısıyla bu halatları 10 yılda bir sırayla değiştirmek gerekir. 
     Tasarımına bağlı olarak eğik askılı köprülerde metal yorulmaları beklenen bir şeydir. Bu köprüler, bir doğrultuda mafsallı olacak şekilde yapılmıştır. Fakat uzun olan halatların 2 doğrultuda da mafsallı olarak inşa edilmesi gerekir. Rüzgar şiddetli ve uzun süreli estiği, bunlar da değiştirilmediği için ben halatların kopmasını bekliyordum.'' 
     
     KARAYOLLARI'NA UYARI 

     ''Bu Karayolları'na bir uyarı oldu. Sanırım uzun askıları da değiştirmeleri gerekecek'' diyen Prof. Dr. Dumanoğlu, şöyle devam etti 
     ''Hatta başka yerlerinde de yorulmalar olabilir. İngiltere'de buna benzeyen köprülerde de benzer sorunlar yaşandı. Köprülerde metal yorulmaları görüldü. Köprüler onarıma alındı, askıların bir kısmı değiştirildi, çift mafsallı hale getirildi'' 
     
     GÜNDE 30 BİN ARAÇ GEÇİŞİNE GÖRE YAPILDI AMA... 

     Boğaz Köprüsü'nün günde 30 bin araç trafiğine göre yapıldığını ifade eden Prof. Dr. Dumanoğlu, zamanla bunun 200 binlere kadar çıktığını kaydetti. 
     Bu kadar uzun süre kullanılan köprülerin bakımının iyi yapılması gerektiğini vurgulayan Prof. Dr. Dumanoğlu, şunları söyledi 
     ''Brüksel'de bir üniversitede öğretim üyesiyken, 1986'da Türk hükümeti köprünün yaşlanıp yaşlanmadığının araştırılması için inceleme yaptırdı. Köprüyü yapan şirketin ve Karayolları Genel Müdürlüğü'nün desteğini alarak inceleme yaptık. Köprünün açıldığı 1973'ten 1986'ya kadar bakımların çok iyi yapıldığını belirledik. Aşırı kullanmadan ötürü güç kaybı olmadığını gördük. Ama bu bakımların her 10 yılda bir tekrarlanması gerekiyordu. 
     Bakımları sürekli yapılmalı. Korozyon ve paslanmaya karşı boyalarını sürekli yenilemek lazım. O köprünün boyası bir uçtan başlayıp bittiğinde diğer yönden tekrar başlatılmalı. Yol kaplamaları 10 yılda bir yenilenmeli. Aşırı trafikten ötürü kılcal çatlaklar olabilir, bunlar giderilmeli. Köprü içerisindeki rutubet oluşumuna izin verilmemeli. Böylece çeliğin ömrü uzatılmış olur.'' 
     
     BOĞAZ KÖPRÜLERİNİN KULLANIM ÖMRÜ 150 YIL 

     Karayolları Genel Müdür Yardımcısı Cahit Turhan da, Türkiye'deki boğaz köprülerinin benzerlerine göre hayli yoğun olduğunu dile getirdi. 
     Ancak bunun köprünün ömrünü azaltacak nitelikte olmadığını belirten Turhan, ''Bu tür köprülerin ortalama ömürleri 150 yıldır ama bakımları iyi olursa süre daha da uzayabilir'' dedi. 
     Turhan, çeliğin düşmanın korozyon olduğuna dikkati çekerek, buna karşı gerekli önlemlerin alındığını kaydetti. 
     Köprünün 1985-86'da incelendiğini, 1991 yılında üst takviyenin elden geçirildiğini, boyalarını yenileme çalışmalarının devam ettiğini anlatan Turhan, Boğaz köprülerinin bakımlarının periyodik günlük, haftalık, aylık ve yıllık olarak yapıldığını, bu anlamda bir sorunun bulunmadığını bildirdi. 
     Cahit Turhan, başka bir tehlikeye dikkati çekerek, ''Köprü, 162 km saat'lik rüzgar hızına göre dizayn edilmiştir. Belli bir rüzgar hızından sonra köprü trafiğe kapatılmalıdır'' diye konuştu. 
     
</TEXT>
</DOC>
