<DOC>
<DOCNO> 200825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun10.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da bomba yüklü bir araç patladı 6 ölü, 13 yaralı 
</HEADLINE>
<TEXT>

     Moskova'da Kızıl Meydan yakınlarında düzenlenen intihar saldırısında ölenlerin sayısının 6'ya yükseldiği bildirildi. 
     İtar-Tass'a bilgi veren polis yetkilileri, yaralanan 13 kişiden 6'sının durumunun ağır olduğunu belirtti. 
     Haberde, National Hotel yakınlarında meydana gelen patlamanın, otelin güvenlik kameraları tarafından görüntülendiği kaydedildi. 
     Rus gizli servisi FSB'nin görüntülere incelemek üzere el koyduğu ve olayla ilgili ayrıntılı açıklama yapacağı belirtildi. 
     Rusya İçişleri Bakan Yardımcısı Raşid Nurgliyev de, intihar saldırısında ölen kadınlardan 3'ünün büyük olasılıkla intihar eylemcileri olduğunu söyledi. 
     Nurgliyev, ''Olay yerinde şu anda 3 kadın cesedi bulunuyor ve bunlardan biri çok kötü durumda. Ölenlerin kimliklerinin belirlenmesine çalışılıyor. Muhtemelen her 3'ünün de terörist eylemle ilişkisi var'' dedi. 
     Polis ise kadınların kimliğinin tespit edildiğini ve temmuz ayından beri arananlar listesinde bulunduğunu belirterek, olayla ilgisi olduğu belirtilen ve kaçmayı başaran bir kadının da arandığını duyurdu. 
     Rusya Devlet başkanı Vladimir Putin de olaydan sonra yaptığı açıklamada, saldırının, Rusya'da serbest piyasa ekonomisinin gelişmesine, demokratikleşmeye ve ülkenin toprak bütünlüğüne karşı yapıldığını söyledi. 
     

     
</TEXT>
</DOC>
