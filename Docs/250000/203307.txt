<DOC>
<DOCNO> 203307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/ekonomi/eko06.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan MTM Haber'e 38 milyar liralık ceza 
</HEADLINE>
<TEXT>

   SPK, Sabah Yayıncılık hisseleri için çağrıda bulunmayan MTM Haber Yatırım'a 38 milyar liralık idari para cezası kesti 
   
   Sermaye Piyasası Kurulu SPK , Sabah Yayıncılık hisseleri için çağrıda bulunmak üzere gerekli girişimleri yaparak başvurmasına ilişkin Kurul kararını yerine getirmediği gerekçesiyle MTM Haber Yatırım ve Ticaret hakkında 38 milyar lira idari para cezası uygulama kararı aldı. 
   İMKB bülteninde yer alan Kurul kararına göre, Sabah Yayıncılık'ın diğer ortakları da Borçlar Kanunu'nun ilgili hükümleri uyarınca MTM A.Ş.'ye karşı aynen ifa davası açabilecekler. Kurul kararının, idari para cezası uygulanmasının, MTM'nin Sabah Yayıncılık ortaklarına çağrıda bulunma yükümlülüğünü ortadan kaldırmadığı da bildirildi. 
   Açıklamada, Kurul Karar Organı'nın 4 Temmuz 2003 tarihli kararının iptali ve yürütmenin durdurulması talebiyle MTM ile Turgay Ciner, Erhan Aygün, Penyelüks Tekstil Ticaret A.Ş., Park Makine İşletmeciliği Turizm ve Denizcilik, Park Savunma Sanayi, Otomotiv Tekstil Gıda İnşaat Ziraat Tıbbi ve Kimyevi Malzemeler ve Ekipmanları tarafından Ankara 12. İdare Mahkemesi nezdinde dava açıldığı hatırlatıldı. 
   
   
</TEXT>
</DOC>
