<DOC>
<DOCNO> 208925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur50.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter 2... Hayat Bilgisi" dizisi rüşvet iddialarına karıştı... 
</HEADLINE>
<TEXT>

     ''Neşter Operasyonu-2'' kapsamında gözaltına alınan 12 kişinin sorgulamaları Ankara Emniyet Müdürlüğü Kaçakçılık ve Organize Suçlar Şube Müdürlüğü'nde sürüyor. 
     Olayı soruşturan DGM Savcısı Ömer Süha Aldan, dün gece ve bugün öğleden sonra Ankara Emniyet Müdürlüğü'ne gelerek gözaltında bulunan Hulki Selim Edin, Rasim Esat Edin, Orhan Gemicioğlu, Özgün Öztunç, Cenk Güryel, Galip Altıntaş, Haldun Eldavran, Ersin Pamuksüzer, Saner Ayar, Ali Canverdi ve iki sekreterin sorgusuna katıldı. 
     ''Avukatlık Kanunu''na tabi olmaları nedeniyle 6 avukatın sorgulamaları, Savcı Aldan tarafından bizzat yapıldı. 
     Gözaltına alınanlarla görüşmek isteyen avukatların bugün de çok sayıda olması üzerine, Organize Suçlar Şube Müdürlüğü'nde bir oda avukatlara tahsis edildi. 
     Bu arada, Show TV Genel Müdürü Saner Ayar'ın, aynı televizyonda gösterimi devam eden ''Hayat Bilgisi'' adlı dizinin başka bir kanaldan transferiyle ilgili anlaşmazlık nedeniyle ''rüşvet'' iddiasına konu olduğu ve bu kapsamda gözaltına alındığı bildirildi. 
     Aramalarda elde edilen dokümanın incelenmesine devam edilirken zanlıların sorgulamalarının yarın tamamlanması bekleniyor. 
     
</TEXT>
</DOC>
