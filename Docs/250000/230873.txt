<DOC>
<DOCNO> 230873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun19.html </URL>
<DATE> 2004/04/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Felluce'de ateşkes bu akşama kadar uzatıldı 
</HEADLINE>
<TEXT>

     Irak'ın başkenti Bağdat'ın 50 kilometre batısındaki Felluce'de ateşkesin en az bu akşama kadar uzatıldığı bildirildi. 
     Arabuluculuk görevi üstlenen Irak İslami Partisi üst düzey yetkilisi Fuad Ravi, Sünni gerillalarla Amerikan askerleri arasında yürütülen müzakerelerin devam etmesine olanak sağlamak amacıyla ateşkesin en azından bu akşama kadar uzatıldığını belirtti ve ''Ancak umarız daha uzun sürer'' ifadesini kullandı. 
     İyimserliklerini koruduklarını belirten ve bugün olumlu bir sonuç almayı umduklarını söyleyen Ravi, ''Müzakereler sürüyor, bu da en önemlisi'' diye konuştu. 
     Ravi, Deniz Piyadeleri ile Sünni gerilla arasındaki çatışmalarda 600'den fazla Iraklının öldüğünü, 1250 kişinin yaralandığını, ölenlerden 160'ının kadın, 141'inin çocuk olduğunu belirtti. Ravi, çok sayıda yaşlının öldüğünü de kaydetti. 
     Ravi, dün akşam Amerikan güçlerinin iyi niyet gösterisi olarak Felluce'den kısmen çekildiğini açıklamıştı. 
     Amerikalı General Ricardo Sanchez de, pazardan bu yana yürürlükte olan ateşkesin, Amerikan askerlerinin saldırılara hedef olmaya devam etmesine karşın iyi gittiğini ve müzakerelerin başlangıç aşamasında olduğunu belirterek, ''Yeterli bir güvenlik seviyesine ve istikrarlı bir döneme erişmeden müzakere etmeyeceğiz'' ifadesini kullanmıştı. 
     
</TEXT>
</DOC>
