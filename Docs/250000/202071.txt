<DOC>
<DOCNO> 202071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur17.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beth İsrael Sinagogu'nun bulunduğu Nakiye Elgün Sokağı açıldı... 
</HEADLINE>
<TEXT>

     Şişli'de Beth İsrael Sinagogu'na yönelik bombalı saldırının ardından altyapısı yenilenen Nakiye Elgün Sokağı açıldı. 
     Açılış nedeniyle düzenlenen törene, Şişli Belediye Başkanı Mustafa Sarıgül, İstanbul İl Müftü Vekili İsmail İpek ve Türkiye Hahambaşı İshak Haleva birlikte geldi. 
     Tören, Atatürk ve silah arkadaşları ile İstanbul'daki bombalı saldırılarda ölenler anısına saygı duruşu ve İstiklal Marşı'nın okunması ile başladı. 
     Daha sonra konuşan Haleva, ülkece yaşanan insanlık dışı saldırılardan sonra yaraların sarılmaya çalışıldığını belirtti. 
     Olaylardan sonra gösterilen insani yardım ve dostluğa teşekkür eden Haleva, ''Tarih boyunca olduğu gibi bu zor günlerde de devletimiz yerel yönetimler ve komşularımızın, milli manevi anlamda sergilediği dayanışma ve cesaret gurur vericidir. Saldırılarda kaybettiğimiz vatandaşlarımızın acısı içimizi yakıyor. Ruhları için her gün dua ediyoruz. Ateş düştüğü yeri yakar ama bizi de yakıyor'' diye konuştu. 
     Türkiye'de ve dünyanın hiçbir yerinde bir daha bu tür saldırıların yaşanmaması için dua edilmesi çağrısında da bulunan Haleva, Allah'ın tüm insanlara merhamet ve sağduyu bağışlamasını niyaz etti. 
     
     ŞİŞLİ BELEDİYE BAŞKANI SARIGÜL 
     Şişli Belediye Başkanı Mustafa Sarıgül de ölenlere rahmet, yakınlarına başsağlığı diledi. 
     Olayın olduğu günden bugüne kadar, sokakta bulunan esnaf ve oturanlarla her dakika ilgilenmeye çalıştıklarını kaydeden Sarıgül, ''Her şey halledilir ama giden canlar geri gelmez. Ama yaşam devam ediyor. Çan, ezan, hazan sesiyle yüzyıllardır bu sokaklarda barış içinde yaşadık. İnşallah yaşamaya da devam edeceğiz. Allah bizi hasetlerden, fesatlardan, bu gibi münafıkların şerrinden korusun'' diye konuştu. 
     Törende, daha sonra İl Müftü Vekili İsmail İpek, dua etti. Dua sırasında bazı vatandaşların gözyaşlarını tutamadığı görüldü. Tören sırasında, sinagogdan da ilahi ve dualar okundu. 
     
     SOKAĞA BOYDAN BOYA TÜRK BAYRAĞI ASILDI 
     Bu arada, Nakiye Elgün sokağında hasar gördükten sonra yenilenen ev ve dükkanların üzerine, Şişli Belediyesi tarafından hazırlatılan 3 bin 800 metre uzunluğundaki Türk bayrağının bir bölümü boydan boya asıldı. Törene katılan İsrail'in İstanbul Başkonsolosu Amira Arnon da, gazetecilerin soruları üzerine, Batılı zihniyete karşı olan terörün Türkiye'ye bulaşmasının başlıca nedeninin, Türkiye'nin İslami demokrasinin merkezi ve laik ülke olmasından kaynaklandığını söyledi. 
     Ramazan ayında bu kadar çok insanın ölmesini feci olarak nitelendiren Arnon, sokağın yeniden düzenlenip açılmasını, komşuluğun, beraber yaşamanın, terörizme teslim olmamamın ve hayatın devam ettiğinin en güzel örneği olduğunu belirtti. 
     Türk polisinin olayın sorumlularını çok hızlı ve başarılı şekilde yakalamasından dolayı teşekkür eden Arnon, onlara güvendiklerini söyledi. 
     
</TEXT>
</DOC>
