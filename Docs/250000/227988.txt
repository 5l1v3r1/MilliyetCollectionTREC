<DOC>
<DOCNO> 227988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo01.html </URL>
<DATE> 2004/04/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yıldıray Baştürk, Werder Bremen ile anlaşmak üzere... 
</HEADLINE>
<TEXT>

     Almanya Birinci Lig takımlarından Bayer 04 Leverkusen'in formasını giyen A Milli Futbol Takımı'nın yıldız oyuncusu Yıldıray Baştürk'ün, lig lideri Werder Bremen ile anlaşmak üzere olduğu bildirildi. 
     Köln Express gazetesinin haberine göre, Fenerbahçe ve İngiltere'nin FC Liverpool takımlarının da transfer etmek istediği Baştürk'ün, Werder Bremen ile yıllık 2.5 milyon euro karşılığında 3 sezonluk anlaşma yapmak üzere olduğu belirtildi. 
     Werder Bremen'in menajeri Klaus Allofs'un, Yıldıray Baştürk ile sözlü olarak anlaştığı ifade edilen haberde, sözleşmenin önümüzdeki günlerde imzalanacağı ve Baştürk'ün Macar oyuncu Krisztian Lisztes'in yerine alınacağı kaydedildi. 
     Haberde ayrıca, bacağındaki sakatlığından dolayı 13 Aralık'tan bu yana oynayamayan Baştürk'ün, cumartesi günü Borussia Mönchengladbach karşısında forma giyeceği belirtildi. 
     Bild Yılda 1 milyon 700 bin euro alacak 
     Alman Bild Gazetesi, şampiyonluk yolunda ilerleyen Birinci Lig takımlarından SV Werder Bremen'in, TSV Bayer 04 Leverkusen'de oynayan Türk Milli Takımı futbolcusu Yıldıray Baştürk'ü 25 alacağını öne sürdü. 
     Gazetenin edindiği bilgilere göre Yıldıray Baştürk, gelecek hafta içinde SV Werder Bremen ile 3 yıllık bir sözleşme imzalayacak. Yıldıray, her yıl 1 milyon 700 bin Euro ve prim alacak. 
     İngiliz FC Liverpool takımıyla Fenerbahçe'nin de Yıldıray'ı istediği, ancak Yıldıray'ın bu önerileri reddettiği kaydedildi. TSV Bayer 04 Leverkusen, Yıldıray'ı elinde tutmaya çalışmış, ancak Yıldıray'ın menajerleriyle prim konusunda anlaşamamıştı. 
     

     
</TEXT>
</DOC>
