<DOC>
<DOCNO> 203149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/sazak.html </URL>
<DATE> 2003/12/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Fransa, türban, YÖK 
</HEADLINE>
<TEXT>

   
   Milli Eğitim Bakanı Hüseyin Çelik, kabinedeki en zor ve sıkıntılı koltuklardan birinde oturuyor. Dokuz aydır görevde, YÖK taslağından imam hatiplere, kuran kurslarından türbana kadar AKP iktidarıyla özdeşleşen tartışmalı sorunlar Milli Eğitim'in 'kapsama alanı'na giriyor. 
   Bakan Çelik, bürokratlarıyla birlikte Milliyet'in konuğu oldu, yazı işleri ve yazarlarla söyleşisi sırasında şunu gözlemledik Milli eğitimin 'referansını dinden alan' icraatlarla özdeşleştirilmesinden fazlasıyla rahatsız. Sürekli 'yanlış anlaşılmaktan' yakınıyor Çelik. Diyanet'in Kuran kursları yönetmeliği gibi 'laikliği zorlayan' kimi kararlarından ise Milli Eğitim'in haberi olmadığını savunuyor. 
   Türban sorunu, İstanbul'daki bombalı saldırılardan sonra yerini 'İslamcı terör' tartışmalarına bıraktığı için Fransa'nın gündemi Türkiye açısından da önem kazandı. 
   Fransa Cumhurbaşkanı Jacques Chirac, 'devlet okullarında türban yasağı' tartışmasına noktayı koydu. Kamusal alanda 'dini simgeler'in laik kazanımlara aykırı olduğunu açıkladı. Chirac'ın 'ulusa sesleniş' konuşmasıyla topluma verdiği mesaj Türkiye Cumhurbaşkanı Ahmet Necdet Sezer'in tutumuyla örtüşüyor. İki ülkenin de anayasası laik ve kamusal alanda türban yasağı, kadınların kazanımları ve çağdaşlık açısından da önem taşıyor. Ancak Fransa'da Chirac'ın 'okullarda türban yasağı' vurgusu, üniversiteleri kapsamıyor 
   Bizde ise tartışma, daha çok üniversiteleri ilgilendiriyor. 
   Hükümetin YÖK yasasını değiştirmesindeki asıl hedefinin, imam hatiplere, üniversitelere girişte, puanlamada eşitlik sağlamak kadar, türban serbestisi getirmek olduğu öne sürülüyordu. Ancak Anayasa Mahkemesi kararları karşısında uygulamada bu mümkün gözükmüyor. YÖK'ün türban genelgesini esnetmek de kolay değil. 
   Cumhurbaşkanı Sezer, YÖK Başkanlığı'na saygın bir anayasa hukukçusu olan Prof. Erdoğan Teziç'i atadı. Hükümet de bir süredir YÖK taslağı çalışmalarını askıya almıştı. Milli Eğitim yeni bir metin hazırlamış. Başbakan Erdoğan, Prof. Teziç ile görüşecekmiş. Bakan Çelik, üniversite reformuna konsensüs içinde yaklaşmak istediklerini söyledi. Teziç'le birlikte, YÖK, Üniversitelerarası Kurul ve Milli Eğitim Bakanlığı arasında diyalog daha sağlıklı yürüyebilir. 
   YÖK nedeniyle atamaları durdurulan yardımcı doçentlerin mağduriyeti beşinci ayına girdi. Eskişehir Anadolu Üniversitesi'nden Süleyman Demir, kadrosuzluk nedeniyle haksızlığa uğrayan öğretim üyeleri adına sorunu yetkililere duyurmamızı istiyordu. 
   Milli Eğitim Bakanı Hüseyin Çelik'e sorunu aktardık. Bütçe, IMF derken üniversitelerdeki kadro sıkıntısının sürdüğü anlaşılıyor. 
   5 milyon kız çocuğunun okula gönderilmesi ve 'internetten eğitim' projesi ise umut verici icraatlar. 
   
      
   
   
</TEXT>
</DOC>
