<DOC>
<DOCNO> 247227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas02.html </URL>
<DATE> 2004/06/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
''Soul'' müziğinin babası Ray Charles öldü 
</HEADLINE>
<TEXT>

     SEMA EMİROĞLU New York 
"Soul" müziğinin babası sayılan 12 Grammy ödüllü efsanevi şarkıcı Ray Charles, 73 yaşında hayata veda etti. Ünlü sanatçının sözcüsü Jerry Digney, Charles'ın karaciğer hastalığından kaynaklanan komplikasyonlar nedeniyle öldüğünü açıkladı. 
     Üç yaşındayken müziğe başlayan ve yedi yaşında görme yeteneğini kaybeden Charles'ın, Beverly Hills'deki evinde vefat ettiği ve aile ve yakın dostlarının yanıbaşında bulunduğu bildirildi. "Gospel" ve R B Rhythm 'n' Blues tarzındaki müzikleri birleştirerek, "Soul" müziğini icat eden ve "deha" lakabını alan Charles, "What'd I Say" ve "Georgia on My Mind" adlı parçalarıyla sevenlerinin kalbinde taht kurmuştu. 
     Beş yaşındayken erkek kardeşini, 15 yaşındayken de anne ve babasını kaybeden ve yoksulluk içinde büyüyen Charles, 1978'de yazdığı biyografisinde "İçimde müzikle doğdum. Bildiğim tek açıklama bu. Müzik, uzuvlarımdan biri gibi. Sanki benim kanım. Sahneye geldiğim zaman zaten içimde mevcut olan bir kuvvetti. Gıda ve su gibi bir ihtiyaç" demişti. 
     Kariyeri boyunca kazandığı 12 Grammy'nin dokuzunu 1960 - 66 arasında elde eden Charles, "Hit the Road Jack," "I Can't Stop Loving You" ve "Busted" adlı şarkılarıyla da R B dalında en iyi şarkıcı ödülünü kazanmıştı. Charles'ın diğer ünlü şarkıları arasında "Makin' Whoopee" ve "America the Beautiful" da yeralıyor. 
     Charles'ın halk önüne en son çıkışı, 30 Nisan'da Clint Eastwood ile birlikte olmuş ve Los Angeles belediyesi, kentin merkezinde 40 yıl önce inşa edilen Charles'ın müzik stüdyosunu "tarihi mekan" ilan etmişti. 

     
</TEXT>
</DOC>
