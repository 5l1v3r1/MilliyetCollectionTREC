<DOC>
<DOCNO> 230025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas01.html </URL>
<DATE> 2004/04/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kedi, 9000 yıl önce evcilleştirilmiş... 
</HEADLINE>
<TEXT>

     Fransız araştırmacılar, Kıbrıs'ta 9000 yıllık bir mezarda bir insanın kemiklerinin yanında bir kedinin kalıntılarına rastladıklarını, bunun bir kedinin 9000 yıl önce evcilleştirildiğinin kanıtı olduğunu açıkladılar. 
     Amerikan Science dergisinin yarınki sayısında yer alacak habere göre, adada araştırmalarını 1992'den beri sürdüren Fransız Koleji'nden Jean Guilaine yönetimindeki ekip, bir insan ile kedinin kalıntılarının yan yana bulunduğu bir mezarı ortaya çıkardı. 
     Paris'teki Doğa Tarihi Müzesi Arkeozooloji Bölümü Başkanı Jean-Denis Vigne, 9000-9500 yıllık olduğu tahmin edilen bu mezarda bulunan kalıntıların, o dönemde kedilerin evcilleştirildiğini gösterdiğini söyledi. Bu bulgudan önce, kedilerin ilk kez Mısırlılar tarafından M.Ö. 2000 yılında evcilleştirildiği tahmin ediliyordu. 
     Vigne, kedinin iskeletinin, mezardaki insan kalıntısının yaklaşık 20 santimetre yanındaki küçük bir çukura bütün halinde gömülmüş bulunmasının, yaklaşık 30 yaşında olduğu sanılan insanla kedi arasında bağ olduğunu gösterdiğini belirtti. 
     Bugünkü evcil kedilerden daha büyük ve vahşi olan Felis silvestris türü olan kedinin, yaklaşık 8 aylık olduğu ve erişkin bir kedi boyuna ulaştığı belirtildi. 
     Araç-gereçler ve süs eşyaları gibi eşyalar bulunan mezardaki kalıntıların, özel bir sosyal statüye sahip bir kişiye ait olduğu ifade edildi. 
     
</TEXT>
</DOC>
