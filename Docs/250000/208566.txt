<DOC>
<DOCNO> 208566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun34.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Oliver Stone, "İskender"in çekimlerine yarın başlıyor 
</HEADLINE>
<TEXT>

     Ünlü Amerikalı yönetmen Oliver Stone, Makedonya Kralı Büyük İskender hakkında yaptığı ''İskender'' filminin Tayland'daki çekimlerine yarın başlıyor. 
     Stone'un halka ilişkiler yetkilisi Michael Singer, Büyük İskender'i Colin Farrell'in canlandırdığı filmde Angelina Jolie, Anthony Hopkins ve Val Kilmer gibi ünlü yıldızların da rol aldığını söyledi, ancak bu yıldızlardan hangilerinin Tayland'daki çekimlere katıldığını belirtmedi. 
     Singer, Büyük İskender'in ''büyük bir film'' olduğunu belirterek, Tayland'da fillerin de rol aldığı geniş sahnelerin çekildiğini belirtti. 
     Büyük İskender'in hayat hikayesinin Hindistan'da geçen bölümlerinin çekileceği Tayland'daki çalışmalar Şubat'ta bitecek. 
     Çekimlerine geçen Eylül ayında başlanan İskender filmi daha önce Fas ve Londra yakınlarındaki stüdyolarda çekilmişti. 
     Büyük İskender'in senaryosunu da yazan Stone, 1986'da ''Müfreze'' ve 1989'da ''Doğum Günü 4 Temmuz'' ile en iyi yönetmen, 1978'de de ''Geceyarısı Ekspresi'' filminin senaryosuyla senaryo dallarında Oscar almıştı. 
     
</TEXT>
</DOC>
