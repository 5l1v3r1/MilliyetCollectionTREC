<DOC>
<DOCNO> 224017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko07.html </URL>
<DATE> 2004/03/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TEKEL, bira kapasitesini artırıyor... 
</HEADLINE>
<TEXT>

     Yozgat TEKEL Bira Fabrikası'nın yeni sahipleri, kapasitenin 40 milyon litreye çıkarmak üzere kolları sıvadı. 
     Yozgat TEKEL Bira Fabrikası Müdürü Cemal Çetin, AA muhabirine yaptığı açıklamada, fabrikanın Nisan ayı içinde üretime başlayacağını bildirdi. Çetin, ''Yıllık üretim kapasitesi 10 milyon litre olan fabrikada gerekli tadilatlar yapılıp, 40 milyon litreye yükseltilmesi planlandı. Şu anda yapılacak revizyonla ilgili proje çalışmaları yapılıyor'' dedi. 
     Çetin, fabrikada üretilen biranın ''TEKEL Bira'' olarak piyasaya sürüleceğini, Nisan ayında ilk üretimi yapacaklarını da sözlerine ekledi. 
     Öte yandan, TBMM Adalet Komisyonu Üyesi AK Parti Yozgat Milletvekili Bekir Bozdağ, TEKEL çalışanlarının mağduriyetlerinin önlenmesi için yasal düzenleme yapılacağını söyledi. 
     Bozdağ, AA muhabirine yaptığı açıklamada, Devlet Bakanı ve Başbakan Yardımcısı Mehmet Ali Şahin, başkanlığında oluşturulan komisyonun çalışmalarını sürdürdüğünü açıkladı. Bekir Bozdağ, ''Komisyon, kamu kurum ve kuruluşlarının personel ihtiyaçlarını belirliyor. Anayasaya aykırı olmayacak şekilde bir yasal düzenleme yapılıp, TEKEL çalışanları ihtiyaç duyulan kamu kurum ve kuruluşlarına geçişleri sağlanacaktır'' diye konuştu. 
     
</TEXT>
</DOC>
