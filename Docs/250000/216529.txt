<DOC>
<DOCNO> 216529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko31.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomide kısa kısa... 
</HEADLINE>
<TEXT>

     Doğu Akdeniz ile Avrasya'nın en büyük turizm fuarlarından EMITT'in 8.'si bu yıl 26-29 Şubat tarihleri arasında Beylikdüzü TÜYAP'ta gerçekleştirilecek. 
     EMITT Fuarı'na bu yıl 15 bin metrekarelik 3 salonda, 40 ülkeden 800 katılımcı ve 150 bin ziyaretçi hedefiyle hazırlanılıyor. Fuara, 150 tur operatörü davet edildi. 
     -YENİ GOLF TÜRKİYE'DE- Volkswagen'in, ilk kez 1974 yılında piyasaya sunduğu Golf'ün beşinci nesli Mart ayından itibaren Türkiye'de satışa sunulacak. 
     Hem görsel, hem teknik olarak evrimsel ilerlemeyi temsil eden yeni Golf'ün satış fiyatı 31 milyar 850 milyon liradan başlıyor. 
     Yeni Golf, Türkiye'de Primeline, Midline, Comfortline ve Sportline adı verilen 4 farklı donanım paketi ile satışa sunuluyor. 
     -TOYOTA- Toyota'nın Motor Triathlon yarış otomobili ilk kez Cenevre Otomobil Fuarı'nda sergilenecek. 
     Toyota'nın Avrupa tasarım stüdyosu ED2'nin tasarladığı yeni spor otomobil, Toyota markasının üç güçlü yönü olan motor sporları etkinlikleri, dört tekerlekten çekiş geleneği ve gelişmiş teknolojiyi içeriyor. 
     -KARİKATÜR SERGİSİ UZATILDI- Osmanlı Bankası Müzesi'ndeki ''Fantazya Çok Para Yok - Karikatürlerle Bir Borç Ekonomisinin Tarihi 1874-1954 '' Sergisi, 15 Mart'a kadar uzatıldı. 
     Bugüne kadar 2.600 kişinin gezdiği sergi, I. Meşrutiyet öncesinden başlayarak Osmanlı borçlarının son taksidinin ödendiği 1954 yılına kadar uzanan dönemi, karikatürlerin ilginç perspektifinden anlatıyor. 
     Serginin kitabı, 25 milyon liradan satışa sunuluyor, müzeden ise yüzde 25 indirimli alınabiliyor. 
     -ÜLKER- Ülker'in yeni markası Kitymilk, çikolata ve gofret çeşitleriyle çocukların dünyasına ayrı bir renk getirmeyi hedefliyor. 
     -POS A.Ş.- Perakende sektörünün otomasyon firması POS A.Ş, sektörel eğitim programlarına destek olmayı sürdürüyor. 
     Perakendecilik ve mağazacılık alanında akademik eğitim veren Kocaeli Üniversitesi-Hereke Perakendecilik ve Mağazacılık Yüksekokulu ile bu alanda MEB sertifikalı özel eğitim kurumu olan KARGEM'in ortak projelerinde, öğrenciler POS A.Ş. katkılarıyla otomasyonu öğreniyor. 
     POS A.Ş, sağladığı donanım ve yazılımların yanı sıra, POS uzmanlarının öğrencilere aktardığı bilgi ve deneyimlerle projeyi destekliyor. 
     -INTEL- Mikroişlemci üreticisi Intel, yerli bilişim şirketlerinin katılımıyla 2004'ün ilk Kanal Konferansı'nı İstanbul'da gerçekleştirdi. 
     Kanal Konferansı'na katılan yerli bilişim firmaları iş yapılarını genişletecek, rekabet güçlerini artıracak ve müşterilerine yaratıcı çözümler sunmalarını sağlayacak teknoloji çözümleri ve yeni Intel teknolojileri hakkında bilgi sahibi oldular. 
     -IKEA- Ev mobilyası şirketlerinden IKEA, Almanya ve İsviçre'deki müşteri servis merkezlerinde Nortel Networks'ün sunduğu IVR interaktif sesli cevap teknolojisini kullanmaya başladı. 
     Söz konusu müşteri servis merkezleri, IKEA'nın Almanya'da 32 mağazada ve İsviçre'de 6 mağazada dağıtımı yapılan 10 bin ürün çeşidine destek veriyor. 
     
</TEXT>
</DOC>
