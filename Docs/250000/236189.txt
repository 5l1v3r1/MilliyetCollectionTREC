<DOC>
<DOCNO> 236189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko31.html </URL>
<DATE> 2004/04/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Coşkun Faiz, döviz ve borsadan rant elde edenler rahatsız oldu 
</HEADLINE>
<TEXT>

     Sanayi ve Ticaret Bakanı Ali Coşkun, bugüne kadar faiz, döviz ve borsa üçgeninde oynayarak rant elde itmiş kesimler olduğunu belirterek, ''Bu kesimler ekonominin böylesine hızla düzelmesinden rahatsız oldular'' dedi. 
     AK Parti İl Başkanlığı'nı ziyaret ederek partililerle bir süre görüşen Coşkun, burada yaptığı konuşmada, hükümetin mali disiplini devam ettirmekte kararlı olduğunu, dış ticaret dengelerindeki açığın kendilerini rahatsız etmediğini belirtti. 
     ''Rekabete açık serbest piyasa ekonomilerinde bu tip küçük oynamalar olur, sağlık ifadesidir. Bundan endişe etmemek lazım'' diyen Coşkun, geçmiş yıllarda bu tür açıkların, ekonomik krize 'tetikçilik' yaptığını, ama Türkiye'nin şimdi o ortamda bulunmadığını, aksine ithalatın biraz frenlenmesinin ihracat açısından olumlu olacağını vurguladı. 
     Coşkun, Türk ekonomisinin sağlam zemine oturduğunu ifade ederek, ''Bugüne kadar faiz, döviz ve borsa üçgeninde oynayarak rant elde etmiş kesimler vardı. Bu kesimler ekonominin böylesine hızla düzelmesinden rahatsız oldular. Onlar çeşitli lobiler oluşturmaya çalışıyorlar'' diye konuştu. 
     
     ''VERGİ PAKETİ YENİDEN HAZIRLANDI'' 
     Ali Coşkun, partililerin KDV oranlarının düşürülüp düşürülmeyeceğine ilişkin soruları üzerine, yeni kaynaklar buldukça gerekli düzenlemeleri yapacakları söyledi. 
     Bütün vergi paketini yeniden hazırladıklarını belirten Coşkun, şunları kaydetti 
     ''Yeni kaynaklar değerlendiriyoruz, yoksa uygulayacağımız her türlü tedbir hazır. Sadece uygulayacağımız gün güncelleştiriyoruz. Hedef vergileri aşağıya çekmek, adedini azaltmak, basitleştirmek ve ödenebilir seviyeye indirmek. O zaman kayıt dışı ekonomi de kayıt içine girecektir. Çünkü bizim iş dünyamız itibarına düşkündür, macera yaşamak istemez.'' 
     
     KADINLARIN DERDİ İŞSİZLİK 
     Bakan Coşkun, ''sorununuz var mı'' diye sorması üzerine söz alan partili bir kadın, kadınların en önemli iki sorununun ''işsizlik ve sığınma evlerinde 3 veya 6 ay gibi kısa süre kalma hakkı verilmesi'' olduğunu iletti. 
     İşsizliğin sadece Türkiye için değil, AB ülkeleri için bile büyük sorun olduğunu, oranların aşağı yukarı aynı seviyelerde bulunduğunu ifade eden Coşkun, kırsal kesimlerden kentlere yaşanan aşırı göçün bu sorunu körüklediğini kaydetti. 
     Coşkun, kriz döneminde Türkiye'de 400 bin esnafın kepenk kapattığını, ancak 2003 yılında ekonomik dengelerin korunmasının kapasite kullanım alanlarını artırdığını, bu sayede bir yıllık süreçte net bir veri olmamasına karşın kayıt dışılarla birlikte yaklaşık 1.5 milyon kişinin işine geri döndüğünü anlattı. 
     Bir partilinin ''2005 yılında Çin'e konan engeller kalkacak ve bundan en çok Türkiye zarar görecek. Bununla ilgili tedbirler alındı mı '' sorusuna ise Coşkun, ''Bu sadece bizim değil, tüm Avrupa'nın hatta ABD'nin de sorunu. Sanıyorum bununla ilgili çalışmalar var'' yanıtını verdi. 
     AB uyum yasalarının bir an önce çıkması için yoğun şekilde çalıştıklarını kaydeden Coşkun, ''4 Aralık'ta Türkiye'ye müzakere tarihinin verilmesi toplantısı var. Uyum yasalarının bir an önce çıkması gerekiyor. Bunun için çalışıyoruz. Meclis tatile girmeden bir çok konuyu çözmemiz lazım. Çünkü meclis açıldığında 2 ay zamanımız kalacak'' dedi. 
     
</TEXT>
</DOC>
