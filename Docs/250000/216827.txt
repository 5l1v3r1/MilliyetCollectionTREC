<DOC>
<DOCNO> 216827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur44.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da sürücülere buzlanma uyarısı... 
</HEADLINE>
<TEXT>

     İstanbul Emniyet Müdürlüğü, sürücüleri buzlanmaya karşı uyardı. 
     Yapılan yazılı açıklamada, dün akşam başlayan hafif kar yağışı sonucu rüzgarın da etkisiyle özellikle yüksek yokuş, iniş ve rüzgar alan bölgelerde gizli buzlanma nedeniyle trafik kazalarının yoğunlaştığı hatırlatıldı. 
     Sürücülerin can ve mal emniyetleri açısından dikkatli ve yavaş seyretmeleri gerektiği vurgulanan açıklamada, trafik ekiplerinin kazalara kısa sürede ulaşabilmeleri için emniyet şeritlerinin açık tutulması gerektiği bildirildi. 
     Karayolları ve belediye ekiplerinin buzlanmaya karşı tuzlama çalışmalarına devam ettiği kaydedilen açıklamada, şöyle denildi 
     ''Sürücülerimizin özellikle E-5 ve TEM, Basın Ekspres ve Çevre yollarında, Boğaziçi ve Fatih Sultan Mehmet köprülerinde, Haliç Köprüsü ve rampasında, Sahil Yolu, Mahmutbey, Edirnekapı, Kavacık ve Ümraniye bölgelerinde, Maslak-İstinye-Tarabya ve Levent İş Bankası civarı yollarda dikkatli ve yavaş seyretmeleri, akşam saatlerinden itibaren havanın soğumasıyla birlikte buzlanmanın başlaması ve gece mutedil don beklendiğinden araçlarda zincir, çekme halatı ve takoz bulundurulması gerekmektedir.'' 
     
</TEXT>
</DOC>
