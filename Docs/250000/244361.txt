<DOC>
<DOCNO> 244361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/spor/spo05.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Havamız 1500 
</HEADLINE>
<TEXT>


Süreyya Ayhan'dan sonra Elvan Abeylegesse'nin de1500 metrede barajı aşması, Atletizm Federasyonu Başkanı Mehmet Yurdadön'ü mutlu etti. Süreyya, "Bundan güç alırım" dedi 

MURAT AĞCA 


'Sıkılıyordum' 
MİLLİ atlet Elvan Abeylegesse'nin Avrupa Şampiyon Kulüpler Kupası'nda 1500 metrede 3.58.28'lik derecesiyle barajı geçerek olimpiyatta kendisine rakip olması Süreyya Ayhan tarafından olumlu karşılandı. Ayhan, "Hep pistte yalnız kalmaktan sıkıldığımı söylüyordum. Elvan müthiş bir derece yaptı. Beni olumsuz etkilemesi söz konusu olmaz, aksine ondan güç alırım. Keşke finaldeki 12 atletin 12'si de Türk olabilse. Ama yarışta herkes birbirine rakiptir" dedi. 

'Bizi etkilemez' 
AYHAN'IN antrenörü Yücel Kop ise Elvan'ın 1500'e hazırlandığını bildiğini ancak bu kadar iyi bir derece beklemediğini belirterek, "Bizim için ne avantaj, ne dezavantajdır. Sonuçta 4 dakikanın altını koşan sekiz atlet vardı, şimdi dokuz oldu. Pistte el ele koşmayacaklar. Tabanca patlayınca kimse kimseyi tanımıyor. Bizim taktiğimizi etkilemez. Elvan'ın 5 binde şansı azdı ama bu tempoyla o mesafede de iş yapabilir" diye konuştu. 

'Madalyalar ikiledi' 
ATLETİZM Federasyonu Başkanı Mehmet Yurdadön de Elvan ile gurur duyduğunu belirterek, "Şimdi Atina'da 1500 metrede madalya sayımız ikiye çıktı Hem altın, hem gümüş alacağız" dedi. Yurdadön, Türk atletizmindeki ilerlemenin en güzel örneklerinin olimpiyatta görüleceğini de ifade etti, "Ortak bir taktik geliştirmek zor ama en azından dayanışma içinde olmaları için gerekli çalışmaları yapacağız. Atina'da Elvan'dan daha iyi derece bekliyorum" dedi. 



</TEXT>
</DOC>
