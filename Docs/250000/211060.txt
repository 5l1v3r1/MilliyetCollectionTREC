<DOC>
<DOCNO> 211060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sonspo13.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Hakan Şükür idmana çıktı... 
</HEADLINE>
<TEXT>

     Galatasaray, Türkiye Kupası 3. kademesinde 28 Ocak Çarşamba günü Çaykur Rizespor ile yapacağı karşılaşmanın hazırlıklarına başladı. 
     Florya Metin Oktay Tesisleri'nde teknik direktör Fatih Terim yönetiminde gerçekleştirilen ve yaklaşık 1.5 saat süren antrenmanın ilk 20 dakikasını salonda gerçekleştiren sarı-kırmızılı oyuncular, daha sonra tesislerin üst bölümünde bulunan suni çim sahada koşunun ardından istasyon çalışması yaptılar. 
     İdmanda, kasığındaki sakatlığı nedeniyle Antalya kampına götürülmeyen Hakan Şükür de takımla birlikte çalışmalara başlarken, Hasan ile Berkant'ın ise tedavilerine sürdürüldü. 
     
     DE BOER YOK 

     Galatasaray'da, devre arasında Hakan Ünsal, Bülent, Arif ve Baliç'in kadro dışı bırakılmasıyla sonuçlanan revizyonda, ısrarla adı geçmediği vurgulanan ancak Antalya kampına götürülmeyen Hollandalı oyuncu Frank De Boer, bugün de takımla birlikte çalışmaya çıkmadı. 
     Bu oyuncunun herhangi bir sakatlığının olmadığı kaydedilirken, durumun teknik heyetin iradesinde bulunduğu bildirildi. 
     Ayrıca cezası nedeniyle Çaykur Rizespor mücadelesinde sahaya çıkamayacak olan Murat'ın da bu hafta çalışmalarını kadro dışı kalan oyuncularla birlikte yapacağı ifade edildi. 
     Sarı-kırmızılılar, Çaykur Rizespor maçı hazırlıklarını yarın yapacakları antrenmanla sürdürecek. 
     
     TESİSLERİ KAR VURDU 

     İstanbul'da geçtiğimiz günlere yaşanan kar fırtınası sonrası Florya Metin Oktay tesisleri'nde de maddi hasarın meydana geldiği görüldü. 
     Tesislerin üst bölümündeki sahaları birbirinden ayıran 6 metre yüksekliğindeki demir korkulukların bir bölümününün, fırtına nedeniyle yıkıldığı gözlendi. 
     
     GALATASARAY'A YENİ GURUR 

     UEFA'nın tüm zamanların en iyi kulüpleri sıralamasında 12. durumda bulunan Galatasaray'da altyapı sorumlusu Ali Yavaş, listedeki ilk 16 takımın altyapı sorumlularıyla birlikte Almanya'ya davet edildi. 
     Berlin'de yapılacak, 2. Elit Kulüpler Altyapı Antrenörleri Forumu'na kulüp sportif direktörlerinden Şükrü Hanedan ile birlikte katılacak olan Yavaş, 27 Ocak Salı günü bu ülkeye gidecek. 
     
</TEXT>
</DOC>
