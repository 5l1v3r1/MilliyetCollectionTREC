<DOC>
<DOCNO> 219271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo29.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom stres attı, Hasan Şaş iddiayı kaybetti... 
</HEADLINE>
<TEXT>

     UEFA Kupası 3. turunda yarın İspanya'nın Villarreal takımı ile rövanş maçına çıkacak Galatasaraylı futbolcular, bugün kaldıkları otelin çevresinde gezerek stres attılar. 
     Sarı-kırmızılı takımın futbolcuları, Villarreal kentinin yakınındaki Oropesa tatil beldesindeki Marina d'or Oteli'nin çevresinde gezdiler. Buradaki dükkanları da dolaşan futbolcular, daha sonra ilginç heykellerin bulunduğunu bir parkı dolaştılar. 
     
     DENİZE GİRERİM DEDİ AMA... 
     Galatasaraylı futbolcular, deniz kenarında da bir süre yürüyüş yaptılar. Kısa süren bu gezinti sırasında neşeli dakikalar da yaşandı. 
     Hakan Şükür, Hasan, Ergün, Sabri ve Necati'den oluşan grup sahilde yürüyüş yaparken kendi aralarında iddialaştı. Hasan, güneşli ancak soğuk havaya rağmen denize girebileceğini iddia etti. Bunun üzerine giremeyeceğini söyleyen diğer futbolcular Hasan'a bu iddiasını ispatlaması halinde 500 Dolar ve 200 Euro vereceklerini söylediler. Ancak Hasan kendilerini izleyen televizyon ve yazılı basın mensuplarından çekinerek denize girmedi ve iddiayı kaybetti. 
     
</TEXT>
</DOC>
