<DOC>
<DOCNO> 233039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/yasam/yas02.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Denizi'nde orta şiddette deprem 
</HEADLINE>
<TEXT>

   Uzmanlar, Tekirdağ açıklarında dün akşam meydana gelen depremin Marmara Fayı'yla doğrudan ilişkisi olmadığını belirtti 
   İSTANBUL Milliyet 
   
   Marmara Denizi'nde dün akşam saatlerinde orta şiddette bir deprem meydana geldi. Kandilli Rasathanesi, 18.27'de meydana gelen depremin merkez üssünün Tekirdağ açıkları olduğunu bildirdi. 
   İTÜ Jeofizik Bölümü Yerfiziği Anabilim dalı Başkanı Prof. Dr. Haluk Eyidoğan, dün meydana gelen depremle ilgili üniversitede incelemelerde bulunduğunu belirterek, depremin merkez üssünün Marmara Adası'nın hemen doğusundaki kara olduğunu belirtti. En son koordinat verilerine göre, depremin 25 kilometre Kuzey Anadolu Fayı'nın batı uzantısı olan Marmara Fayı üzerinde olmadığını kaydeden Eyidoğan, şunları kaydetti 
   "Dolayısıyla bu Marmara Adası'nın hemen kuzey kenarlarında olan muhtemelen küçük normal fayların üzerinde olan bir deprem. Benzer bir deprem, 20 Eylül 1999'da Marmara Adası'nın batı ucunda olmuştu. Marmara Adası'nın batı bölümünde yıllardır yoğun deprem oluşumu gözlüyoruz. Adanın Kuzey tarafından deniz içinde aktif hatlar var. Bunlar zaman zaman orta büyüklükte depremler oluşturuyorlar. Bu depremde o tür bir aktivitenin sonucu." 
   Marmara Adası'nın batısında çok sayıda küçük deprem aktivitesi mevcut olduğunu da kaydeden Eyidoğan, depremin adanın kuzeyindeki Büyük Marmara Fayı ile doğrudan ilişkili olmadığını kaydetti. Panik yaratacak bir durum olmadığını belirten Eyidoğan, "Bu büyüklükteki depremin normal şartlarda hasar yapması mümkün değil. Ancak çok kötü yapılmış bahçe duvarları, hayvan barınağı gibi yapılarda hasar oluşuyor. Merkez üslerine yakın bölgelerde şiddetle hissedilmesi normal" dedi. 
   
   'Olağandışı değil' 
   Yıldız Teknik Üniversitesi Doğa Bilimleri Araştırma Merkezi Sorumlusu Prof. Dr. Şükrü Ersoy da, sarsıntının olağandışı bir deprem olmadığını belirtti. Bu şiddetteki bir depremin yerkabuğunu kıracak enerjiye sahip olmadığını da kaydeden Ersoy, "Bunun öncü mü, artçı mı ' olduğunu bilme şansımız yok" diye konuştu. 
   
   
</TEXT>
</DOC>
