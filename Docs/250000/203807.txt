<DOC>
<DOCNO> 203807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/dunya/dun05.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler Kerkük için yürüdü... 
</HEADLINE>
<TEXT>

      DIŞ HABERLER SERVİSİ 

   
   Irak'ın kuzeyindeki Kerkük'te dün binlerce Iraklı Kürt, Irak'ın federal bir devlet olması ve Kerkük'ün Kürt bölgesinde yer alması talebiyle gösteri yaptı. Kerkük'ün merkezindeki gösteride, "Kerkük Kürdistan'ın kalbidir", "Kürdistan için federalizm istiyoruz" sloganları atıldı, taşınan pankartlarda yer alan "Saddam Hüseyin Kürdistan'da yargılansın", "Okullarda Kürtçe öğretilsin" ifadeleri dikkati çekti. 
   Göstericilere hitap eden Kerkük Valisi Abdürrahman Mustafa, Iraklı Kürtlerin isteklerini ABD'li yetkililere ilettiklerini ve Kerkük'ün geleceğiyle ilgili önemli çalışmalar yaptıklarını söyledi. 
   
   Türkmenler de vardı 
   Gösteriye İslami Türkmen Birlik Partisi, Türkmen Kardeşlik Partisi, Asuriler ve bazı Araplar da destek verdi. Irak Geçici Yönetim Konseyi'ne geçtiğimiz günlerde sunulan yasa tasarısında, Irak'ın federal olması, Kürtlerin denetimi altındaki bölgenin Kerkük'teki petrol alanlarını da kapsaması öngörülüyordu. 
   
   
   
</TEXT>
</DOC>
