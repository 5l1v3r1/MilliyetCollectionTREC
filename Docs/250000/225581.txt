<DOC>
<DOCNO> 225581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur05.html </URL>
<DATE> 2004/03/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yargıtay hatasını kabul etti 
</HEADLINE>
<TEXT>

     Yargıtay 18. Hukuk Dairesi, daha önce onadığı bir kararı, hatasını kabul ederek bozdu. 
     Gerekçede, önceki kararın hatalı olduğu dile getirildi. 
     AA muhabirinin aldığı bilgiye göre, Vakıflar Genel Müdürlüğü, Bilim Araştırma Vakfı'nın dağılmasına karar verilmesi istemiyle dava açtı. 
     Fatih 4. Asliye Hukuk Mahkemesi, istemi reddetti. Davacı Vakıflar Genel Müdürlüğü, bu kararı temyiz etti. 
     Temyiz istemini görüşen Yargıtay 18. Hukuk Mahkemesi, yerel mahkemenin kararını onadı. 
     Davacı Genel Müdürlük, olağanüstü kanun yolu olarak bilinen karar düzeltme isteminde bulundu. 
     Bu istemi görüşen Yargıtay 18. Hukuk Dairesi, karar düzeltme istemini kabul ederek, yerel mahkemenin kararını bu kez bozdu. 
     18. Hukuk Dairesi'nin gerekçeli kararında, yerel mahkeme hükmünün bozulması yerine hata sonucu onandığının karar düzeltme isteminin incelenmesi sırasında anlaşıldığı belirtildi. 
     Kararda şöyle denildi 
     ''Yargıtay'ın yerleşmiş uygulamalarında, vakfın, ekonomik gücünün gayenin gerçekleşmesine imkan vermeyecek bir düzeyde olduğunun anlaşılması halinde dahi dağılması için yeterli görülmektedir. Bu itibarla amaçlarını gerçekleştirmek için özgülenmiş hiçbir mala ve hakka sahip olmayan bu vakfın dağılmasına ve kaydının sicilden silinmesine karar verilmesi gerektiği yönünden yerel mahkeme hükmünün bozulması yerine hata sonucu onandığı bu defa yapılan incelemeden anlaşıldığından karar düzeltme isteminin kabulüne, dairemizin onama kararının kaldırılmasına ve yerel mahkeme hükmünün bozulmasına karar verilmiştir.'' 
     
</TEXT>
</DOC>
