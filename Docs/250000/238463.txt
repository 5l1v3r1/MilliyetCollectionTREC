<DOC>
<DOCNO> 238463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas01.html </URL>
<DATE> 2004/05/08/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Ay'da yürüyen son astronot ABD, Mars'a gitmeyi başaracak... 
</HEADLINE>
<TEXT>

     Ay'da yürüyen son astronot Gene Cernan, New York'ta Ay aracı ''Rover''ı kullanan ilk astronot oldu. 
     New York'un ünlü ve ''yaşayan'' müzelerinden Amerikan Doğa Tarihi Müzesi'nde ailelere ve çocuklara yönelik bir uzay eğitim programının tanıtımı sebebiyle düzenlenen gösteride, eski NASA astronotu Cernan, 35 yıl önce Ay'da kullanılan ''Rover''ı müzenin bahçesinde sürdü. 
     New York'un çeşitli ilkokullarından çocukların ve öğretmenlerin katılımıyla düzenlenen tanıtımı kalabalık bir medya gurubu izledi. Apollo 17 ile Aralık 1972'de Ay'a giden ve burada yürüyen son insan olan Cernan'a, Ay aracı Rover'da müzenin Hayden Planetarium Müdürü Neil DeGrasse Tyson eşlik etti. 
     Ay'da kullanılan ilk saat olan Omega'nın sponsorluğunda düzenlenen eğitim programının tanıtımında konuşan eski astronot Cernan, çocukken hayalinin bir uçağa binmekten ibaret olduğunu, ama NASA'da astronot olmayı başararak uzaya gittiğini, Ay'da yürüyen son insan unvanını aldığını anlattı. 
     ABD ve NASA'nın uzay konusunda kendisine daha büyük hedefler belirlemesi gerektiğini belirten Cernan, ''Eminim ki, ABD Mars'a gitmeyi başaracaktır'' dedi. Mars'a yolculuğun uzak bir gelecekte olmadığına inandığını söyleyen Cernan, ''İnanıyorum ki, Mars'a gidecekler, sizlerin çocukları, yeğenleri ya da torunları olacak'' diye konuştu. 
     Uzaya 3 kez giden emekli Donanma Albayı Cernan, ''Başkan George Bush'un astronotları Ay'a geri gönderme planlarının teknolojik ve mali açıdan ulaşılabilir olduğunu, ancak NASA'nın bunu Amerikan Kongresi ve halka satması gerektiğini'' söyledi. Amerikan Doğa Tarihi Müzesi'nde 3 hafta devam edecek eğitim programında, çocuklar aileleriyle birlikte seminerlere katılarak, uzay yolculuğu, ay aracı ve Mars'taki son gelişmelerle ilgili bilgi alacak. 
     
</TEXT>
</DOC>
