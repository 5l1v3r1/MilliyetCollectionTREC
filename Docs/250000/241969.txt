<DOC>
<DOCNO> 241969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo01.html </URL>
<DATE> 2004/05/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
5 kulüp başkanı İstanbul'da buluştu... Neler konuşuldu 
</HEADLINE>
<TEXT>

     Fenerbahçe, Galatasaray, Gaziantepspor, Ankaragücü ve İstanbulspor kulüplerinin başkanları, İstanbul'da yaptıkları zirve toplantısında, yeni spor yasası ve Türk futbolunun geleceğini görüştü. 
     Swissotel'de gerçekleştirilen toplantıya Fenerbahçe Kulübü Başkanı Aziz Yıldırım, Galatasaray Kulübü Başkanı Özhan Canaydın, Gaziantepspor Kulübü Başkanı Celal Doğan, Ankaragücü Kulübü Başkanı Cemal Aydın ve İstanbulspor Kulübü Başkanı Adnan Sezgin katıldı. 
     Yaklaşık 3 saat süren toplantının ardından, basının sorularını yanıtlayan Gaziantepspor Kulübü Başkanı Celal Doğan, yeni spor yasası ile ilgili değerlendirmeler yaptıklarını belirterek, ''Türk futbolunun önünde, gelecekte bizi endişeye sokan birtakım gelişmeler olduğunu görüyoruz'' dedi. 
     Bu gelişmelerle ilgili değerlendirmeyi Birinci Süper Lig Kulüpler Birliği toplantısında gündeme getireceklerini kaydeden Doğan, ''Hem yeni yasa, hem Türk futbolunun üzerinde dolaştığı iddia edilen birtakım kara bulutların aydınlığa kavuşması açısından çaba sarf etmek için biraraya geldik'' diye konuştu. 
     Celal Doğan, toplantının, Futbol Federasyonu başkanlık seçimleriyle bir ilgisi olmadığını belirtirken, yeni yasada kendilerini rahatsız edecek konuların yer alıp almadığı sorusuna, ''Bizim, yasanın tekniği açısından birtakım düşüncelerimiz vardı. Bir de yasaya bakışımızda icrayı bir bütün olarak kabul ediyoruz. Özellikle icranın parçalanmasını doğru bulmayan bir anlayışa sahibiz. Bu, parlamentonun bileceği bir şey. Biz düşüncelerimizi hem Bakana, hem de yetkililere anlattık, ama bunların ötesindeki mesele çok önemli'' yanıtını verdi. 
     Toplantıda yayın ihalesi konusunu ve son dönemde medyada yer alan bazı iddiaları da görüştüklerini anlatan Celal Doğan, Gaziantepspor Kulübü olarak, maçların naklen yayınını gerçekleştiren kuruluştan bir şikayetleri bulunmadığını sözlerine ekledi. 
     Bu arada, Fenerbahçe Kulübü Başkanı Aziz Yıldırım ve Galatasaray Kulübü Başkanı Özhan Canaydın, otelden ayrılırken karşılaştıkları Başbakan Recep Tayyip Erdoğan ile kısa bir süre sohbet ettiler. 
     
</TEXT>
</DOC>
