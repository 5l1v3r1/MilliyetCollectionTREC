<DOC>
<DOCNO> 249590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun25.html </URL>
<DATE> 2004/06/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AB'de uzun ve umutsuz bir süreç başlıyor... 
</HEADLINE>
<TEXT>

     AB Anayasası taslağının geçen hafta sonu devlet ve hükümet başkanları tarafından onaylanmasının ardından ''uzun ve umutsuz bir süreç'' başlıyor. 
     Brüksel'deki diplomatlar, söz konusu anayasanın hayata geçirilmesi olasılığını düşük görüyor ve ''önümüzdeki 10 yıl'' bu konunun tartışılacağını, büyük sorunlar yaşanacağını öngörüyorlar. 
     Anayasa, ilk aşamada, muhtemelen önümüzdeki sonbaharda, AB üyesi 25 ülkenin hükümet başkanları tarafından imzalanacak. İmza törenini izleyen iki yıl içinde, üye ülkelerin metni onaylamaları beklenecek. Bazı üye ülkeler onay için parlamentolara yetki verirken, bazıları referandum yolunu seçecek. 
     
     REFERANDUM ENDİŞESİ 
     İngiltere, İrlanda ve Danimarka, anayasa metnini halk oyuna sunacaklar. Kamuoyu yoklamaları, bugünkü durumda, bu ülkelerdeki referandumların sonuçlarının olumsuz olacağını gösteriyor. Özellikle İngiltere'de, halkın yüzde 57'si anayasaya karşı çıkarken sadece yüzde 28'i onaylıyor. İngilizler, referandumu 2006 yılındaki genel seçimlerden sonraya bırakacaklar. 
     Polonya hükümeti de, kamuoyuna ''son sözü siz söyleyeceksiniz'' mesajı vererek referandum yükümlülüğünü üstlendi. Bunun kesinleşmesi halinde, ''Avrupa'nın Hıristiyanlık temellerine atıfta bulunulmadığı'' gerekçesiyle Polonyalıların anayasayı onaylamalarının mümkün gözükmediği ifade ediliyor. 
     Finlandiya ve İspanya, referandum yoluna gitmekte tereddüt ediyor ancak bu seçeneği gündemde tutuyor. 
     Portekiz, referanduma gideceğini açıkladı. Bu ülke tarihinde, kürtaj ve bölgesel yönetim sistemi referandumlarının ardından üçüncü referandum söz konusu olacak. 
     Belçika Başbakanı Guy Verhofstadt referandum istiyor, ancak bunun için ulusal anayasada değişiklik gerekiyor. 
     Fransa'da, Cumhurbaşkanı Jacques Chirac referandum istiyor ve siyasi partileri bu yönde etkilemeye çalışıyor. 
     Lüksemburg'da referandum yapılacak, ancak kamuoyunun büyük oranda olumlu yaklaşımı nedeniyle sorun yaşanmayacak. 
     Hollanda'da da referandum öngörülüyor. 
     İtalya Başbakanı Silvio Berlusconi de referandumdan yana tavır koyuyor, ancak yasal ve teknik engellerle karşılaşıyor. 
     Çek Cumhuriyeti'nde politikacılar referandum istiyorlar. 
     Baltık ülkelerinde referandum konusunda tereddütlü açıklamalar yapılırken, Almanya'da liberallerin bu yöndeki önerileri reddedildi. 
     İsveç, Avusturya, Kıbrıs Rum kesimi, Malta ve Yunanistan'da referandum öngörülmüyor. 
     
     UYGULAMA 
     AB Anayasası, onaylanırsa 2009 yılında kısmen uygulamaya sokulacak. Yürütme organı olan AB Komisyonu'nun yapısına ilişkin bazı uygulamalar 2014'te yürürlüğe girecek. 
     Avrupa Parlamentosu seçimlerinin sonuçlarını da göz önünde bulunduran uzmanlar, bazı ülkelerin anayasayı onaylamamaları olasılığının büyük olduğunu belirtiyorlar. Bu durumda, antlaşmada yer bulan bir ''açık kapı'' değerlendirilebilecek. ''Sorun yaşanması halinde, AB Konseyi çözüm arayacak'' ifadelerinin bu amaçla metne sokulduğu bildiriliyor. 
     Yeni anayasa, bir üye ülkenin AB'den ayrılmasına olanak tanıyor, ancak bu olanaktan yararlanılması için anayasanın yürürlüğe girmesi gerekiyor. Diplomatlar, bazı üyelerin olumsuz tavırlarının, diğerlerinin hızını kesmemesi gerektiğini, dolayısıyla geride kalanların kendilerini savunmak ve izah etmek durumunda bırakılacaklarını anlatıyorlar. 
     Diplomatlar, ''Anayasa onaylanmaz ve yürürlüğe girmezse AB çökmez'' diyerek, bu durumda Roma, Nice, Maastricht ve Amsterdam antlaşmalarının yürürlükte kalarak temel oluşturacaklarını belirtiyorlar. 
     
</TEXT>
</DOC>
