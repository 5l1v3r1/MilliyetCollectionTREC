<DOC>
<DOCNO> 228822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/siyaset/asiy.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorumluluk hükümetin 
</HEADLINE>
<TEXT>
   Tarihi MGK'dan mutabakat çıkmadı 
   Annan Planı'nın olumlu yönlerinin bulunduğu vurgulanan MGK'da, birincil hukuk, Türkiye'nin garantörlüğü ve iki kesimlilik gibi konulara dikkat ve özen gösterilmesi istendi 
      ANKARA MİLLİYET 

   
   24 Nisan'da Kıbrıs'taki taraflarca referanduma sunulacak Annan Planı'nı ele alan Milli Güvenlik Kurulu MGK , planın olumlu yönlerinin bulunduğunu, ancak adadaki Türk varlığı, birincil hukuk, Türkiye'nin garantörlüğü ve iki kesimlilik gibi konularda dikkat ve özen gösterilmesi gerektiğini vurguladı. Planın uygulanmasında mutabakata varamayan MGK, sürecin başlatılmasında takdir ve sorumluluğu hükümete bıraktı. 
   Tarihinde ilk kez bir hafta içinde üçüncü kez toplanan ve 4.5 saat süren toplantının ardından yayımlanan bildiride, planın olumlu yönleri yanında Türk tarafının kimi isteklerinin karşılanmadığı dile getirildi. Annan Planı'nın "referans alınabileceğinin" belirtildiği 23 Ocak'taki MGK'ya vurgu yapılan bildiride şöyle denildi "İsviçre'de son biçimi verilen Annan Planı tümüyle incelendiğinde, olumlu yönleri yanında, kimi isteklerimizin karşılanmadığı, planın uygulanmasında sorunların çıkabilme olasılığı bulunduğu görülmekle birlikte, konunun Türkiye ve KKTC bakımından taşıdığı duyarlılık, planın içerdiği tüm ögelerin Türkiye ve KKTC'de ulusal yarar açısından irdelenmesinin ilgili hükümetlerce titizlikle yapılmasını zorunlu kılmaktadır." 
   
   Birincil hukuk şart 
   Çözümün AB'nin birincil hukuku durumuna getirilmesinin önemi ve müzakere süreci içinde bu yönde Türkiye ve KKTC'ye verilen güvencelerin fiilen uygulamaya geçirilmesinin yakından ve ısrarla izlenmesi gerektiği kaydedilen bildiride, "Annan Planı'nın son şeklinin resmiyet kazanması için gerekli sürecin başlatılmasının hükümetin takdir ve sorumluluğunda olduğu" kaydedildi. 
   MGK kaynakları, tüm siyasi sorumluluğun Türk ve KKTC hükümetlerine bırakıldığının net ifadelerle açıklandığını, ancak bunun "devlet kararı" olarak tanımlanamayacağını belirtti. 
   
   KKTC istedi 
   Askeri kanat, önceki MGK toplantısında mutabakat sağlanmasına rağmen, İsviçre'deki görüşmelerde neden toprak konusunun müzakere edilmediğini sordu. Dışişleri Bakanı Abdullah Gül ve Dışişleri Müsteşarı Uğur Ziyal da haritanın değişmemesini şöyle anlattı 
   "Müzakerelere otururken Rumların beklentisi, harita pazarlığıyla yüzde 2 - 3 daha çok toprak almaktı. Ancak BM'ye iletmeleri gereken diğer talepleri vermeyi geciktirince, harita pazarlığına girmedik. Haritayı açsaydık, planda şu anda yer alan kazanımların karşılığı yüzde 2 - 3 daha fazla toprak vermek zorunda kalabilecektik. Ayrıca haritanın bu haliyle kalmasına KKTC heyeti de mutabakat verdi, haritanın düzleştirilmesi durumunda Akıncılar ve Beyarmudu gibi Türk köylerinin Rum tarafında kalacağını vurguladı." 
   Başbakan Recep Tayyip Erdoğan da gazetecilerin sorusu üzerine, "Bu bir süreçtir. Süreç devam ediyor" dedi. 
   
   Irak'ta da karar hükümetindi 
   MGK, 31 Ocak 2003 tarihli toplantısında da, Irak operasyonu öncesi Anayasa'nın 92. maddesinin aradığı "uluslararası meşruiyet"e bağlı olarak askeri önlemlere işlerlik kazandırılması kararını hükümetin vereceğini açıklamıştı. 
   Dünkü MGK'ya, Genelkurmay Başkanı Orgeneral Hilmi Özkök ve kuvvet komutanlarıyla Genelkurmay 2. Başkanı Orgeneral İlker Başbuğ, Genelkurmay Plan Prensipler Başkanı Korgeneral Aydoğan Babaoğlu ve Kıbrıs - Yunan Masası Daire Başkanı Tuğamiral Mücahit Şişlioğlu da katıldı. 
   
   
   
   
</TEXT>
</DOC>
