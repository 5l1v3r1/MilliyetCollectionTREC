<DOC>
<DOCNO> 247455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/guncel/agun.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehinler serbest aileler sevinçli 
</HEADLINE>
<TEXT>


Direnişçilerin bir hafta önce kaçırdığı 6 Türk, Musul'a doğru yola çıktı. Günlerdir haber bekleyen Türkiye'deki aileleri de rahat nefes aldı... 

YÜKSEL EKER, TUNCAY DAĞLI Adana DHA 

Irak'ta, bir hafta önce direnişçilerin kaçırdığı 6 Türk dün sabah serbest bırakıldı. Merkezi Adana'da bulunan Adalılar A.Ş. bünyesindeki Ser - Ka Limited Şirketi'nin ortaklarından Serdar Adalı, "Arkadaşlarımızı aldık. Musul'a doğru yola çıktılar" dedi. Türklerin serbest bırakılmasında, Adalı'nın, "Felluce civarında aldığımız işlerimizle ilgili sözleşmeleri iptal etmeyi düşünüyoruz" açıklamasının da etkili olduğu öne sürüldü. Irak'taki bazı büyük ailelerin de, görüşmelerde kendilerine yardımcı olduğunu söyleyen Adalı, "Yetkililerimiz, arkadaşlarımızı teslim aldı. Direnişçilerin bir talepleri olmadı. Sağlık durumları gayet iyi" dedi. 

TV'den öğrendiler 
Endişeyle günlerdir haber bekleyen Nilüfer Karakaya, eşi Mehmet Karakaya'nın 29 serbest kaldığını, CNN Türk'e telefonla bağlanan Adalı'dan öğrendiğini söyledi. Çok mutlu olduğunu söyleyen Karakaya, "Türkiye'ye dönmesini isteyeceğim" dedi. Nazmiye Ekinci 40 de eşi Hayri Ekinci'nin 42 serbest kaldığını televizyondan öğrendiğini belirtirken, Erdal Bilgin'in 47 eşi Hürü Bilgin 40 , şunları söyledi "İsterse temelli döner, isterse çalışmayı sürdürür. Irak'ta tehlike var ama, Türkiye'de yok mu Allah ne derse o olur." 

7 kişiydiler 
Felluce'deki ABD üssünde inşaat işi yapan Ser - Ka'da idari müdür olarak görev yapan Adnan Azizoğlu, proje müdürü Tarkan Kanat Arıkoğlu, şoförler Ali Nuri Cesur, Erdal Bilgin, Hayri Ekinci, Mehmet Karakaya, oto elektrikçi Özkan Karataş, pazar akşamı kaçırılmış, Azizoğlu ertesi gün serbest bırakılmıştı. 

Yanık'ın ailesi haber bekliyor 

IRAK'taki ABD'lilere mal taşıdığı iddiasıyla kaçırılan TIR şoförü Bülent Yanık'ın 36 Hatay'ın Reyhanlı ilçesinde oturan ailesi de haber bekliyor. Merkezi Dubai'de bulunan El Arabiye TV'deki bir haberde, Yanık'la birlikte rehin tutulan Mısırlı şoför Victor Tevfik Jerges'in öldürüleceğinin açıklanması tedirginlik yarattı. Adalı, kendi şirketlerinde çalışmayan Yanık'ın da serbest bırakılması için girişimde bulunduklarını, bu şoförün serbest bırakılmış olabileceğini, ancak teyit alamadıklarını bildirdi. 


</TEXT>
</DOC>
