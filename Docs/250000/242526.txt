<DOC>
<DOCNO> 242526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/guncel/gun03.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi sınav zamanı 
</HEADLINE>
<TEXT>


Öğrencilerin 30 Mayıs'ta Özel Okullar Sınavı'yla başlayacak maratonu Ortaöğretim Kurumları Öğrenci Seçme Sınavı ve ÖSS ile devam edecek 

İSTANBUL Milliyet 

Öğrencilerin bütün bir yıl hazırlandıkları sınavlar için geri sayım başladı. Özel Okullar Sınavı 30 Mayıs'ta yapılacak. 21 bin öğrencinin başvuru yaptığı sınav sonuçları temmuzun son haftasında ilan edilecek. 
Özel okul sınavlarının ardından 13 Haziran'da öğrencilerin gözdesi olan, anadolu ve fen liselerine de öğrenci seçen Ortaöğretim Kurumları Öğrenci Seçme Sınavı yapılacak. 650 bin 210 öğrencinin başvurduğu sınavla ilgili sonuçlar da yine temmuzun son haftasında ilan edilecek. 
Ortaöğretim Kurumları Öğrenci Seçme Sınavı sonucunda öğrenci alacak okulların kontenjanları şöyle 
Resmi Fen Liseleri 4 bin 800 , Sosyal Bilimler Lisesi 96 , Anadolu Liseleri 55 bin 210 , Anadolu Teknik-Anadolu Meslek Liseleri 38 bin 238 , Anadolu Öğretmen Liseleri 9 bin 936 , Anadolu İmam Hatip Liseleri 11 bin 250 , Özel Fen Liseleri 4 bin 711 , Özel Meslek Lisesi 96 , MEB'e bağlı Sağlık Meslek Liseleri 160 , Adalet Meslek Lisesi 206 , Tarım Meslek Liseleri 380 , Tapu ve Kadastro Meslek Lisesi 60 , Meteoroloji Meslek Lisesi 46 . 

ÖSS'ye rekor başvuru 
Bu yıl rekor başvurunun yapıldığı ÖSS, 20 Haziran'da yapılacak. 1 milyon 902 bin 250 aday sınava girmek için başvurdu. Bu adaylardan 1 milyon 786 bin 828'i ÖSS'ye girmek isterken, 115 bin 422 aday da sadece kendi alanlarındaki meslek yüksekokulları ve açıköğretim programlarına sınavsız geçiş yapmak istediğini bildirdi. 
Üniversitelerin yabancı dille ilgili bölümlerine girmek isteyen öğrenciler için yapılacak ÖSYS- Yabancı Dil Sınavı da 27 Haziran günü yapılacak. 


</TEXT>
</DOC>
