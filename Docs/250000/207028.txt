<DOC>
<DOCNO> 207028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko12.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Kara Şahin helikopterlerinin üretim merkezi olabilir 
</HEADLINE>
<TEXT>

     Sikorsky helikopterlerinin üreticisi ABD'li United Technologies şirketinin Türkiye Genel Müdürü Stuart V. Brown, Türkiye'yi Black Hawk Kara Şahin helikopterlerinin ana üretim ve dünyaya ihracat merkezi yapmak istediklerini, bu amaçla Tusaş Havacılık ve Uzay Sanayi A.Ş'ye TAI ortak üretim teklifi verdiklerini açıkladı. 
     Stuart V.Brown, şirkete bağlı Sikorsky Grubu ve TAI arasında, Kara Şahinler'in ortak üretimi ve ihracatı konusundaki görüşmelerin geçen ay başladığını söyledi. 
     TAI ile ortak üretimin dört aşamalı olacağını belirten Brown, 18 ay ile 2 yıl içinde tamamlanması beklenen dördüncü aşama sonunda, Kara Şahin'in tüm parçalarının montaj ve imalatının gerçekleştirilebilir düzeye ulaşacağını kaydetti. 
     Brown, Kara Şahin'in bu üretiminin, genel hizmet, harici yük kaldırma, arama ve kurtarma, sıhhi tahliye, VIP Taşımacılığı, yangınla mücadele ve taarruz modellerini gibi modellerini kapsayacağını bildirdi. 
     United Technologies Türkiye Genel Müdürü Brown, TAI ile Sikorsky arasındaki görüşmelerin, Şubat ayında yeniden başlayacağını, görüşmelerin, Mart sonuna kadar olumlu sonuçlanmasını ümit ettiklerini vurguladı. 
     
     YILDA 20-40 İHRACAT... 
     Stuart V. Brown, üretimle birlikte, bu helikopterlerin, tüm dünyaya Türkiye üzerinden ihraç edileceğini belirtirken, yılda 20 ile 40 arasında bir ihracatın hedeflendiğini ifade etti. 
     Şimdiye kadar Kara Şahinler'in doğrudan satıldığını hatırlatan, Brown, ortak üretimin Türkiye'de gerçekleştirilmesi halinde, bunun, Türkiye'nin savunma sanayi kapasitesi ile TAI-Sikorsky ilişkilerinde çarpıcı bir gelişme olacağını bildirdi. 
     Brown, şimdi Türkiye'ye, dünyanın önde gelen helikopterlerinden birinin üretim imkanı verildiğini söyledi. Brown, bu üretim imkanının, Türkiye'ye önemli bir teknoloji transferi, istihdam imkanı ve Türkiye'nin savunma sanayii kapasitesini genişletme fırsatı tanıyacağını da belirtti. 
     
     NEDEN TAI ... 
     Brown, ''Kara Şahinler'in üretiminde niye Türkiye ve TAI'nin seçildiğine'' yanıt olarak ise öncelikle, Türkiye'nin, ABD'nin önemli ortağı olduğunu, TAI'nin, dünya kalitesinde bir savunma sanayi ürünleri imalatçısı olduğunu, bunu da daha önce gösterdiği üretimlerle kanıtladığını kaydetti. 
     Stuart V. Brown, ortak üretim çerçevesinde, TAI'den makul bir fiyat beklediklerinin de altını çizdi. 
     Brown, ABD'deki şirketlerinin, ABD Ordusu için gelişmiş M Modeli helikopterleri üreteceğini bildirdi. 
     Kara Şahinler'in her koşula uygun helikopterler olduğunu belirten Brown, ortak üretim anlaşmasının gerçekleştirilmesi halinde, Türkiye'nin bu helikopteri daha da geliştirebileceğini söyledi. 
     
     SAVUNMA SANAYİİ TEKNOLOJİSİ TRANSFERİ... 
     Bu arada Savunma sanayii teknolojisi transferinde bazı kısıtlamalara gidildiği yönünde abartılı değerlendirmeler olduğuna işaret eden Brown, Türkiye'ye savunma sanayi teknolojisi transferinde ayrımcılık gözetmediklerini anlattı. 
     Brown, müttefik bir ülke olarak Türkiye'nin, bölgede güçlü bir orduya sahip olmasını da istediklerini kaydetti. 
     
</TEXT>
</DOC>
