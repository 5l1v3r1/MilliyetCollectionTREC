<DOC>
<DOCNO> 219310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur22.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Kıraç'tan iki kitap Demirel, başkanlık teklif etti... 
</HEADLINE>
<TEXT>

     Koç Holding'ten emekli olan Can Kıraç, ''Anılar Olaylar'' ile ''Kolajlı Taşlamalar'' adlı kitaplarını tanıttı. 
     Divan Otel'de düzenlenen basın toplantısında konuşan Kıraç, kendini yazar olarak kabul etmediğini ve yazmanın çok meşakkatli bir iş olduğunu söyledi. 
     Kıraç, ''İnsanlar unutulmak istenmiyorlar, hatırlanmak istiyorlar, iz bırakmak istiyorlar. Kitap yazma tutkumu böyle yorumluyorum'' dedi. 
     Hayat hikayesine baktığı zaman yazarlığı konusunda bazı tesadüfler gördüğünü anlatan Kıraç, üniversite döneminde Koruk adlı bir dergi çıkarılmasına öncülük ettiğini, ayrıca İnkılap ve Gençlik adında bir yayında başyazarlık yaptığını bildirdi. 
     1991 yılında Koç Topluluğu'ndan ayrıldıktan sonra Vehbi Koç'un ''kendisinin bundan sonra ne yapacağını'' çok merak ettiğini dile getiren Kıraç, ''Bir gün 'ne yapacaksın' diyerek beni bunalttı. Ben de 'beyefendi sizin hayat hikayenizi yazacağım' dedim. Ve 'Anılarımla Patronum Vehbi Koç'u yazdım'' diye konuştu. 
     Daha sonra bir bekleyiş devresine girdiğini ve yazı yazma yeteneğini kaybetmemek için de yazdıklarını bilgisayarda sakladığını ifade eden Can Kıraç, sözlerini şöyle sürdürdü 
     ''Bu dönemde, Cumhuriyet tarihinde ilginç ve etkili olan 25 işadamının hayat hikayelerini roman üslubuyla yazmayı planladım. 15 kişiyle röportaj yaptım. Bazı arkadaşlarım 'senin hayat hikayen ilginç. Neden başkalarının hayat hikayesini yazıyorsun ' dedi. Bunun üzerine geçen yaz Çeşme'de 'Anılar Olaylar' kitabını yazmaya karar verdim. İstedim ki, yanında da 'fotomontaj' dediğimiz kolajlama da yer alsın ve iz bırakma hevesimi tatmin edeyim.'' Kıraç, eşi ve torununa armağan ettiği her iki kitabın da tamamen kendi ürünü olduğunu ve basım masraflarını kendisinin karşıladığını anlatarak, bugüne kadar Vehbi Koç'un hayatını anlattığı kitabının dışında yazı yazarak para kazanmadığını vurguladı. 
     Soruları da yanıtlayan Kıraç, ''Anılar Olaylar'' kitabındaki ''Basın kartımı bekliyorum'' adlı bölüme atıfta bulunarak, bütün başarılarına rağmen bu kartı alma konusunda başarılı olmadığını söyledi. Kıraç, ''Bu benim için onur belgesi olacaktı'' dedi. 
     Kıraç, ''Kolajlı Taşlamalar'' adlı kitabındaki fotomontajların hoşgörüyle karşılanması gerektiğini ifade etti. 
     
     KİTAPLAR... 
     Can Kıraç'ın 50. evlilik yıldönümü nedeniyle eşi İnci Kıraç'a hediye ettiği ''Anılar Olaylar'' kitabı, 8 bölümden oluşuyor. ''Hayatımdan Satır Araları'', ''Anılar'', ''Koç'lu Yıllar'' ve ''Portreler'' gibi bölümlerin yer aldığı kitapta, ''Başkanlık Tutkum'' başlıklı bölüm dikkat çekiyor. 
     ''Süleyman Demirel'in 1991 yılında kendisine başkanlık teklif ettiğini ve 'Meclis Başkanı ya da Cumhurbaşkanı yapmayı düşündüğünü' söylediğini'' kaydeden Kıraç, ''ancak Rahmi Koç'u kıramayarak Holding'te göreve devam etme kararı aldığını ve bu nedenle seçimlere katılma fırsatını kaybettiğini'' ifade etti. 
     Kıraç, ''Benim Çamlıca'ya muhtar olduğumu görürseniz şaşırmayın. Çünkü bir gün başkan olma tutkumu muhakkak gerçekleştireceğim'' dedi. 
     Can Kıraç'ın 3 yaşındaki torunu Yasemin'e armağan ettiği ''Kolajlı Taşlamalar'' kitabında da, dostlarıyla yaşadıklarının yanı sıra izledikleri ve paylaştıkları yer alıyor. 
     Kitabın ''politik kolajlar'' kısmında, aralarında Atatürk, Cumhurbaşkanı Ahmet Necdet Sezer, Başbakan Erdoğan, Dışişleri Bakanı ve Başbakan Yardımcısı Abdullah Gül, 9. Cumhurbaşkanı Demirel, Devlet Bakanı Ali Babacan, Maliye Bakanı Kemal Unakıtan, CHP Genel Başkanı Deniz Baykal, DSP Genel Başkanı Bülent Ecevit, MHP Genel Başkanı Devlet Bahçeli, Tansu Çiller ve Mesut Yılmaz'ın da yer aldığı kişilere yer veriliyor. 
     ''Şahıs kolajları''nda da Ajda Pekkan, Sezen Aksu, Rahmi Koç, Vehbi Koç, Mehmet Ali Erbil, Sakıp Sabancı ve Hülya Avşar gibi ünlülerle ilgili bölümler bulunuyor. 
     
</TEXT>
</DOC>
