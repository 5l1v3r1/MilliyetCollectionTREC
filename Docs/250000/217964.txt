<DOC>
<DOCNO> 217964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun35.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum tarafı, Türk tarafının önerilerine yazılı yanıt verdi... 
</HEADLINE>
<TEXT>

     Kıbrıs Rum yönetimi, KKTC Cumhurbaşkanı Rauf Denktaş'ın Kıbrıs müzakerelerinde Rum tarafına sunduğu Annan planında değişiklik yapılması önerisine, bugünkü görüşmede yazılı yanıt verdi. 
     Rum yönetimi lideri Tasos Papadopulos, bugünkü görüşmenin ardından Rum gazetecilere yaptığı açıklamada, gündem konularını ele aldıklarını ifade ederek, görüşmelerin yarın da devam edeceğini söyledi. 
     ''Rum tarafının verdiği yanıta Cumhurbaşkanı Denktaş'ın tepkisinin ne olduğu'' sorusuna yanıt vermekten kaçınan Papadopulos, ''Denktaş'ın ortaya koyduğu konulara BM Genel Sekreteri'nin Kıbrıs Özel Temsilcisi Alvaro de Soto'nun tepkisinin ne olduğu '' sorusuna da ''De Soto yargıç değil, sadece toplantılara başkanlık ediyor'' karşılığını verdi. 
     ''De Soto'nun, Cumhurbaşkanı Denktaş'ın prosedür dışında olduğunu düşünüp düşünmediğinin'' sorulması üzerine ise Papadopulos, Rum gazetecilere, bu soruyu De Soto'ya sormaları tavsiyesinde bulundu. 
     Papadopulos, ''Bugünkü görüşmelerde sadece kendisinin mi konuştuğunun'' sorulması üzerine, hem kendisinin hem de Cumhurbaşkanı Denktaş'ın konuştuğunu söyledi. 
     
</TEXT>
</DOC>
