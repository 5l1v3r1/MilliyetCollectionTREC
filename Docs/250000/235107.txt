<DOC>
<DOCNO> 235107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/siyaset/siy11.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Talepler elçilerle iletildi 
</HEADLINE>
<TEXT>


Türkiye AB'den, KKTC'ye büro açması, fon aktarması, ticarete başlaması ve Türkiye'nin üzerine düşeni yaptığına ilişkin deklarasyon yayımlamasını istedi 

UTKU ÇAKIRÖZER Ankara 


Türkiye AB'den, referandum sonuçlarını dikkate alarak KKTC'ye büro açması, doğrudan ticarete başlaması, Kıbrıs Türklerini birlik fonlarından faydalandırması ve Türkiye'nin Kıbrıs konusunda üzerine düşeni yaptığını ortaya koyan bir deklarasyon yayımlaması taleplerinde bulundu. 
Ankara, Avrupa'ya "Rumların Kıbrıs Türklerine gösterecekleri muameleye göre Türkiye'nin de Güney Kıbrıs'la ilişkilerini geliştireceği" mesajını da iletti. AB üyesi 15 ülkenin büyükelçisi dün sabah Dışişleri Bakanlığı'na davet edildi. Dışişleri Müsteşarı Uğur Ziyal, "Rum tarafı bu sonuçlara göre artık bütün adayı temsil ettiğini iddia edemez" dedi. 

Lüksemburg'dan jet yanıt 
Dışişleri'nin gün boyu AB yetkilileri üzerinde kurdukları baskı, Lüksemburg'daki AB Genel İşler ve Dış İlişkiler Konseyi Toplantısı'nda etkisini gösterdi. Türkiye'nin ilettiği taleplerin önemli bir bölümüne konseyin dün akşam açıklanan karar metninde yer verilmesi Ankara'yı tatmin etti. 

Powell Yanınızdayız 
ABD Dışişleri Bakanı Powell, KKTC'ye uygulanan izalasyonun kaldırılabileceği mesajını vererek, "Biz de gereğini yapacağız" dedi. Powell dün Dışişişleri Bakanı Gül'ü arayarak, referandumla ilgili görüşlerini iletti. Rum tarafının "hayır" demesiyle sürecin çöktüğünü söyleyen Powell, Türkiye ve Kıbrıs Türkleri'nin takındığı tavrı överek, "Sizi bugüne kadar destekledik. Çok büyük adım attınız. Bundan sonra da Türkiye ve Kıbrıs Türkleri'ne desteğimiz devam edecek" diye konuştu. 



</TEXT>
</DOC>
