<DOC>
<DOCNO> 222534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo17.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay GS'nin Ali Sami Yen'e bu haliyle dönmesi mümkün değil 
</HEADLINE>
<TEXT>

     Galatasaray'da başkan adaylarının en büyük seçim kozu olarak kullandıkları, gelecek sezon Ali Sami Yen Stadı'na dönme fikrinin, gerçekleşmesinin çok zor olduğu bildirildi. 
     Gençlik ve Spor Genel Müdürü Mehmet Atalay, AA muhabirine yaptığı açıklamada, bünyelerinde bulunan Tesisler Daire Başkanlığı'na Ali Sami Yen Stadı'nı incelettirdiğini belirterek, ''Bize gelen rapora göre, bu haliyle Galatasaray'ın oraya dönmesi mümkün değil. Stat şu anda sağlıklı değil, hem demirleri, hem de betonu ciddi bir şekilde bozulmuş'' dedi. 
     İlk raporun böyle olduğunu vurgulayan Atalay, ikinci aşamada, stattan alınan demir ve beton örneklerinin laboratuarlara gönderileceğini ve araştırmayı derinleştireceklerini söyledi. 
     
     ASTARI YÜZÜNDEN PAHALI GELEBİLİR 
     Mehmet Atalay, stadın eski açık tribününün mutlaka yıkılmasının gerektiğini kaydederken, diğer bölümlere de çok ciddi bakımlar yapılmasının şart olduğunu dile getirdi. 
     Yapılacak bu onarım ve bakımların çok masraflı olacağını anlatan Gençlik ve Spor Genel Müdürü Atalay, ''Hazırlanan raporda, bu tribünlere yapılacak masrafların, stadın yeniden yapılması ile harcanacak parayla aynı miktarlara ulaşabileceği bildiriliyor. Bu da Galatasaray'ın işine gelmez. Yani en iyisi yıkıp yeniden yapmak'' diye konuştu. 
     
     ''YENİ BİR FACİAYA İZİN VEREMEYİZ'' 
     Atalay, Galatasaray'ın Ali Sami Yen Stadı'na bu haliyle dönmesine izin veremeyeceklerini ifade etti. 
     Sarı-kırmızılı kulübe bu konuda yardımcı olma sözü verdiklerini de hatırlatan Mehmet Atalay, ''Ancak, bu raporda da belirtildiği gibi, çok ciddi onarımlar yapılmalıdır. Aksi takdirde olabilecek yeni bir faciaya izin veremeyiz. Oraya kitleler geliyor ve rizikoya giremeyiz. 1998 Deprem Yönetmeliği de gözönünde bulundurularak, statik güvenliğin tam olması lazım'' diyerek sözlerini tamamladı. 
     
</TEXT>
</DOC>
