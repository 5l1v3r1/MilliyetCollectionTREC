<DOC>
<DOCNO> 234433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy17.html </URL>
<DATE> 2004/04/24/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Arınç "Kıbrıs Türkleri acı olayları geride bırakmış" 
</HEADLINE>
<TEXT>

     TBMM Başkanı Bülent Arınç, ''Kıbrıs Türklerinin acı olayları geçmişte bıraktığını ve güvenli bir geleceği seçtiğini'' kaydetti. 
     Arınç, Kıbrıs'ta yapılan referandumların sonucunu AA muhabirine değerlendirirken, Kıbrıs Türk halkının verdiği kararı saygıyla karşıladığını söyledi. 
     Bülent Arınç, şöyle devam etti 
     ''Halk iradesi özgürce sandığa yansımıştır. Demokratik bir referandum yapılmıştır. Buna herkesin saygı göstermesi lazım. Anlaşılıyor ki, Kıbrıs Türkleri yıllardır çektikleri sıkıntı ve üzüntüleri ve yaşadıkları çok acı olayları geçmişte bırakmış ve güvenli bir geleceği seçmiştir ve büyük bir çoğunlukla plana 'Evet' demiştir. 
     Meclis'te yaptığım konuşmada da söylediğim gibi, alınan karara halkın kararı olduğu için saygı duymamız lazım. 'Evet' kararı aynı zamanda Türk tarafının uzlaşmacı ve çözüme taraftar olduğunu göstermiştir.'' Rum tarafının Annan Planı'na çoğunlukla ''Hayır'' demesinin, ''Avantajlı durumlarını koruma düşüncesiyle izah edilebileceğini'' kaydeden Arınç, ''Artık Kuzey Kıbrıs Türk Cumhuriyeti üzerindeki ekonomik ve siyasi ambargoların kaldırılması ve burada yaşayan insanların dış dünya ile bütünlüğünün sağlanmasının sırası gelmiştir. Ben bu yeni dönemin Kıbrıs Türk halkına yeni açılımlar ve yararlar sağlayabileceğine de inanıyorum'' diye konuştu. 
     TBMM Başkanı Arınç, ''KKTC Cumhurbaşkanı Rauf Denktaş'ın alınan bu sonuç üzerine istifası gerekir mi '' şeklindeki soruya da, ''Denktaş'ın istifasının gerekip gerekmediği konusunda bir şey söyleyemem. Referandum sonucu ortaya çıkan halkın eğilimine bakarak kendisinin doğru kararı vereceğine inancım tamdır'' yanıtını verdi. 
     
</TEXT>
</DOC>
