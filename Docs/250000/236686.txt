<DOC>
<DOCNO> 236686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo01.html </URL>
<DATE> 2004/05/02/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Fenerbahçe'de sakatlanan Nobre ve Mehmet kontrolden geçti... 
</HEADLINE>
<TEXT>

     Fenerbahçe'nin bu akşam Ankaragücü ile yaptığı maçta sakatlık geçiren Marcio Nobre ile Mehmet Yozgatlı, maçın ardından hastanede kontrolden geçti. 
     Karşılaşmadan sonra Özel Acıbadem Hastanesi'ne götürülen iki oyuncu, burada yapılan kontrollerin ardından tesislere gitti. 
     İdari İşler Sorumlusu Volkan Ballı, A.A muhabirine yaptığı açıklamada, Ankaragücü maçında futbolcuların ağır darbeler aldığını, ancak çok önemli bir sakatlığın bulunmadığını söyledi. 
     Ballı, hastanede kontrolden geçen Mehmet ve Nobre'nin tedavilerine hemen başlandığını ifade ederek, ''Nobre'nin kolunda ve omuzunda darbeler var. Mehmet'in her tarafı ezik içerisinde. Hastaneye gitmeyen Tuncay'ın da sağ baldırında ağır bir darbe var. Bu oyuncuların durumları yarın yapılacak kontrolden sonra netlik kazanır'' diye konuştu. 
     Kulüp Doktoru Ethem Kavukçu da kulübün resmi sitesine yaptığı açıklamada, Mehmet'in burnunda kırık şüphesiyle hastaneye götürüldüğünü, ancak kontrollerin ardından herhangi bir şey çıkmadığını kaydetti. 
     Bu arada, sağ baldırına ağır darbe alan Tuncay ile Mehmet ve Nobre'nin, Denizlispor maçına yetiştirilmeye çalışılacağı bildirildi. 
     
</TEXT>
</DOC>
