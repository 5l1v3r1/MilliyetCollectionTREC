<DOC>
<DOCNO> 220113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur27.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da ölüm saçan tankerin şoförü frene hiç basmamış 
</HEADLINE>
<TEXT>

     Kartal'da meydana gelen tanker kazasına ilişkin hazırlanan bilirkişi raporunda, aracın fren sisteminde tankeri durduramayacak kadar önemli bir teknik arıza olduğu kanaatinin oluşmadığı belirtildi. 
     Alınan bilgiye göre, Kartal'da 9 kişinin ölümü, çok sayıda kişinin de yaralanmasına neden olan tanker kazasıyla ilgili bilirkişi raporu tamamlandı. 
     2 makine mühendisi ile bir trafik başkomiserince düzenlenen bu teknik raporda, 1992 model tankerin şanzumanından difransiyele giden şaftın kopuk olduğu, şanzuman çıkış mili elle döndürüldüğünde milin rahatça döndüğünün tesbit edildiği vurgulandı. 
     Bunun, ''aracın durduğu zaman vitesin boşta olduğunu gösterdiği'' ifade edilen raporda, ancak vitesin darbe esnasında kendiliğinden boşa çıkma ihtimali bulunduğu da kaydedildi. 
     Raporda, akaryakıt tankerinde yapılan incelemeye göre fren köklerinin sağlam ve çalışır durumda olduğu ifade edilerek, ''aracın fren sisteminde, tankeri durduramayacak kadar önemli bir fren sistemi teknik arızası olduğu kanaatinin oluşmadığı'' kaydedildi. 
     
     SÜRÜCÜ KUSURLU... 
     Öte yandan, emniyet yetkililerinden alınan bilgiye göre, aralarında bir takograf uzmanının da bulunduğu ekip tarafından hazırlanan kaza raporunda ise kazanın 22 saniyede meydana geldiği belirtildi. 
     Raporda, sürücünün Kartal Köprüsü'nden aşağı inişi sırasında trafik ışıklarının yeşil yandığı, kırmızıya yaklanmamak için gaza basarak süratlendiği, bu sırada önünde seyir halindeki bir araca arkadan çarptığı ve bu çarpma hızının 100 kilometre olduğunun tespit edildiği anlatıldı. 
     Bu çarpma sonucu tankerin orta refüje çıktığı, refüjden kurtulan tankerin hızlanarak yoluna devam ettiği ve bu sırada ikinci araca çarptığı, bu çarpma hızının ise 120-125 kilometre olduğu ifade edilen raporda, tankerin daha sonra park halindeki diğer araçlara çarparak hızla ilerlediği belirtildi. 
     Raporda, aracın balata ve frenlerinin sağlam olduğu, hava boşalmasının söz konusu olmadığı, ancak son çarpma noktasında imdatlardan birinin kilitlendiği ve son çarpma noktasına kadar fren kullanılmadığı ifade edildi. 
     Yetkililer, raporda tanker sürücüsünün 8 8 oranında kusurlu olduğunun belirtildiğini kaydettiler. 
     Öte yandan, trafik ekipleri, kazanın başlangıç noktası olan Kartal Köprüsü inişinde düzenli olarak denetim yapıyor. 
     Denetimlerde Kartal ilçesinin merkezine girmemesi gereken saatte girmeye çalışan TIR ve kamyonlar durdurularak girişlerine izin verilmezken, ceza uygulanıyor. 
     
</TEXT>
</DOC>
