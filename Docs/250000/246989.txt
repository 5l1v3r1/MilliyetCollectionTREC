<DOC>
<DOCNO> 246989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/dunya/dun01.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yahudi düşmanlığına karşıyız' 
</HEADLINE>
<TEXT>


Başbakan Erdoğan, 'Yahudi düşmanlığına karşıyız' dedi ve Şaron yönetimini suçladı Barış olacaksa helikopterler insanları öldürmeyecek. Samimiyet göremiyoruz 


Başbakan Recep Tayyip Erdoğan, G-8 Zirvesi'nde sanayileşmiş ülke liderlerince ele alınan "Geniş Ortadoğu ve Kuzey Afrika Girişimi"nin bölgeye barış, istikrar ve modernite getirme şansı bulunan bir proje olduğunu ifade ederek, Türkiye'nin üzerine düşen görevlerini yerine getireceğini bildirdi. Başbakan Erdoğan, Filistin sorunuyla ilgili olarak Şaron yönetimini samimiyetsiz davranmakla eleştirirken, ABD'nin hassasiyetlerini göstermesi gerektiğinin altını çizdi ancak Yahudi düşmanlığına karşı olduğunu vurguladı. 
Sea Island'daki G - 8 Zirvesi'ne demokratik ortak sıfatıyla katıldıktan sonra dün Boston'a geçen Erdoğan, uçakta ve Savannah'taki basın merkezinde gazetecilere açıklamalarda bulundu. 

Modernite projesi 
G - 8 Zirvesi'ni, dünyada ve Ortadoğu'da barışın bir vesilesi olarak gördüğünü dile getiren Başbakan Erdoğan, bu sürecin içini doldurmanın da önemli olduğunu ifade etti. Erdoğan, Ortadoğu'nun barış alanı olmasını, Ortadoğu'da barış, istikrar ve modernlik ortamı yaratmak istediklerini kaydetti. Erdoğan, Ortadoğu'ya huzurun getirilmesinin kendilerinin sorumluluğunda olduğunu vurguladı. 
Başbakan Erdoğan, Şaron yönetimine atfen şunları söyledi "İsrail ile ilişkilerimiz gerçekten iyidir ve böyle de devam edecektir. Ama bir tarafta da Gazze'yi boşaltacağınızı söylüyorsunuz, barış isteyenler bombalar da gönderiyor. Burada samimiyet göremiyoruz. Barış temin edilecekse helikopterler o zaman insanları öldürmeyecek." 
Erdoğan, "ABD, hassasiyetlerini göstermelidir. ABD içindeki Yahudi lobisiyle de bu noktada görüşmelerimiz oldu. Bu tüm dünyadaki Yahudileri ilgilendiren bir konu. Yahudi düşmanlığına karşıyız" dedi. 


</TEXT>
</DOC>
