<DOC>
<DOCNO> 210012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/guncel/gun01.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede çiğköfte kuyruğu 
</HEADLINE>
<TEXT>

   Domuz etli çiğköfte nedeniyle hastanelik olanların sayısı 128'e çıktı. Market sahibi gözaltına alınırken, zabıta ekipleri tezg hta çiğköfte bırakmıyor... 
      NESRİN COŞKUN DHA 
   
   İzmir'de geçen hafta ortaya çıkan 'çiğköfte skandalı'nın boyutları genişliyor. 'Trişinozis' şüphesiyle hastanelere başvuranların sayısı 128'e ulaştı. 15 gündür SSK Tepecik Hastanesi İntaniye Kliniği'nde teşhis konulamadan yatan doktor Güzin-Salim Şehirali çiftinin de domuz etinden yapılan çiğköftenin kurbanı olduğu ortaya çıktı. Önce kendisinin, üç gün sonra da eşinin rahatsızlandığını anlatan Uzm. Dr. Salim Şehirali, şöyle konuştu 
   
   'Bebeğimizi göremiyoruz' 
   "Yüzde şişlik, adale ve eklem ağrıları, ishal, deri döküntüsü, gözde kanlanma başladı. Ne olduğunu anlamadım. Arkadaşlarım tetkik için hastaneye yatırdı. 3 gün sonra eşimde de aynı belirtiler görüldü. Almanya'ya kan örneği gönderdik. Herhangi bir virüs çıkmadı. Olayın parazit kökenli olabileceği düşünüldü. Tetkikte köpek dışkısıyla bulaşan, iyi yıkanmamış sebze ve meyvelerle geçen 'toxacara' adlı parazit pozitif çıktı. Hatta bu parazitin trişinozise yol açan parazitle kan tetkikinde çapraz reaksiyonda pozitif çıkabileceği konuşuldu. Yani trişinozis akla geldi. Basında bu vakaları okuyunca aklımıza geldi. Biz de o çiğköftecinin bulunduğu semtte oturuyoruz. Aynı tarihlerde biz de çiğköfte alıp yemiştik. Şüphemiz kalmadı. Kan örneklerimizi teşhis için İtalya'ya gönderdik. Hastalık sırasında 6 kilo verdim. 1 yaşında bebeğimiz var. Karı koca yatınca bebeğimizden, işlerimizden uzak kaldık." 
   Vakaların artması üzerine zabıta ekipleri çiğköftecileri denetim altına aldı. 3 gündür seyyar çiğköftecilere aman vermeyen Konak Belediyesi zabıta ekipleriyle ortak çalışma yapan Konak Sağlık Grup Başkanlığı ekipleri, seyyardan 74 kilo çiğköfte toplayıp imha etti. 
   Çiğköfteci Nusret Ermaner'in eti satın aldığı Çakıroğlu Market'in sahibi Muzaffer Kurfallı 29 ile besici Ahmet Bayram da gözaltına alındı. İddiaları reddeden Kurfallı, "Domuzu yemem de, yedirtmem de. Nusret Usta'yı 8 yıl önce tanıdım. Marketimde yaptığı çiğköfteden satmasını ben teklif ettim. Sattığım ete güveniyorum. Ben dindar bir insanım" dedi. 
   
   Şimdilik 40 kişide çıktı 
   İzmir İl Sağlık Müdürü Levent Kıdak ve hastalığın araştırılması amacıyla Dokuz Eylül Üniversitesi Tıp Fakültesi'nde oluşturulan kurulan Bilim Kurulu üyeleri, hastanelere başvuran 220 kişiden 40'ında trişinozis hastalığı görüldüğünü açıkladı. 
   
   İl Sağlık Müdürü için istifa çağrısı    İzmir Veteriner Hekimler Odası Başkanı Suat Çelikel, çiğköfteyle ortaya çıkan 'trişinozis' hastalığıyla ilgili olarak İzmir İl Sağlık Müdürü Levent Kıdak'ı istifaya çağırdı. "İl Sağlık Müdürlüğü'nün takkeyi önüne alıp düşünme zamanı geldi" diyen Çelikel, etlerin denetimsiz satıldığı yönünde kendilerine bilgiler ulaştığını ve 24 Şubat'ta valilik aracığıyla sağlık müdürlüğünü uyardıklarını söyledi. 
   
   
</TEXT>
</DOC>
