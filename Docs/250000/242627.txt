<DOC>
<DOCNO> 242627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun37.html </URL>
<DATE> 2004/05/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ABD askerleri ev baskınlarında para ve mücevher çalıyor... 
</HEADLINE>
<TEXT>

     Amerikan askerlerinin ''Iraklılara işkence yapmakla kalmayıp evlere düzenledikleri baskınlarda insanların paralarını ve değerli eşyalarına da el koyduğu'' bildiriliyor. Amerikan ordusu, ''koalisyon karşıtı faaliyetlerde'' bulundukları gerekçesiyle baskın yaptığı evlerdeki değerli eşya ve paraya, ''bunların ABD öncülüğündeki güçlere karşı saldırıların finansmanında kullanılmasını önlemek için el konulduğunu'' iddia ediyor. 
     Ancak Iraklılar, baskınların genellikle masum vatandaşların evlerine yapıldığını, saldırgan bir şekilde yapılan bu baskınlarda, ömürleri boyunca biriktirdikleri paranın, mücevherlerin ve aileden kalma eşyaların çalındığından şikayet ediyorlar. 
     Irak İnsan Hakları Örgütü'nün avukatlarından Adil Alemi, kaybettikleri para ve eşya karşılığında tazminat istemiyle birçok kişinin kendilerine başvurduğunu anlattı. Alemi, ''Bu büyük bir sorun. Hemen herkesin, altın, para ve diğer değerli eşya kaybı konusunda söyleyecek bir şeyi var, bunların geri geleceğine de inanmıyor'' dedi. 
     80 yaşındaki dul kadın Vecihe Davud, geçen yıl Bağdat'ın eski kesimindeki evinin, ''Saddam Hüseyin taraftarlarınca kullanıldığı'' gerekçesiyle Amerikan askerlerince basıldığını, 30 dakika süren aramada hane halkının dışarıda bekletildiğini anlattı. Davud'un oğlu Yunus, ''İçeri geri girdiğimizde ev yarı yarıya harap olmuştu. Eşyaların hepsi bıçaklarla kesilmiş, masa ve sandalyeler kırılmış, camlar yere indirilmişti'' diye konuştu. 
     Ancak ailenin başına gelen felaket bununla bitmedi. Yunus'un kız kardeşi, içeri girdiğinde doğruca yukarı çıktı ve para sakladıkları küçük dolaba baktı, 5 bin dolar, altın ve diğer mücevherler yerinde yoktu. 
     Aile, ABD ordusuna şikayette bulundu, 3 ay uğraştıktan sonra ordudan, baskının haklı olduğu ve tazminat borcu bulunmadığı cevabını aldı. 
     Irak'taki ihlalleri belgeleyen Hıristiyan Barış Grubu adlı örgütün koordinatörü Stewart Vriesinga, ''Baskınlarda el koyma ve hırsızlık yangın'' dedi. 
     Vriesinga, ''Askerler, Iraklıların banka kullanma alışkanlıkları olmadığını, birçok insanın birikmiş paralarını evde sakladığını anlamamış görünüyor. Bu savaşta kaç Iraklının öldüğünü, kaçının hapiste olduğunu, ne kadar paraya el konulduğunu bilmiyoruz. Ancak bu para, ciddi sosyo-ekonomik sonuçlara yol açacak kadar çok'' diye konuştu. 
     Vriesinga, her 10 baskının 9'unda ev sahiplerinin masum olduğunu, ancak büyük zarar gördüğünü söyledi. 
     Amerikalı yetkililerse, baskınlarda hırsızlık haberlerinin kendilerine de geldiğini ve ''uygunsuz davranışta'' bulunan askerlerin disipline sevk edildiğini, ancak bunların münferit olaylar olduğunu öne sürüyor. 
     
</TEXT>
</DOC>
