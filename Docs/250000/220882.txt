<DOC>
<DOCNO> 220882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/spor/spo02.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte zirvenin sırrı 
</HEADLINE>
<TEXT>

   Daum'un, Antalya kampında futbolcularına, "İkinci yarı güzel futbol değil, sonuç istiyorum. Şampiyonluk için bir şansımız daha var. Bana inanın ve savaşın" dediği öğrenildi 
      MEHMET DEMİRCAN 

   
   'Hep pozitif olun' 
   FENERBAHÇE Teknik Direktörü Christoph Daum'un devre arasındaki Antalya kampı sırasında futbolcularıyla çok gizli bir toplantı yaptığı ortaya çıktı. Alman hocanın oyuncularına, "Sakın yarıştan koptuğumuzu düşünmeyin. Daima pozitif olun. Bana inanın ve güvenin, son bir şansımız daha var. Bu şansı iyi kullanacağız. Ancak her maçı final havasında görmeniz gerekir" diye konuştu. 
   
   'Çok çalışmalıyız' 
   CAMİANIN kendilerinden şampiyonluk beklediğine dikkat çeken Daum, sözlerini şöyle sürdürdü "Artık güzel futbolu bir kenara bırakmalıyız. Disiplinli futbol oynamalıyız. Çok çalışmalıyız. Her maçı 1-0 kazanalım ama ligi zirvede tamamlayalım. Fenerbahçeli belki göze hoş gelen futbol istiyor. Ancak bu, yeni sezondan itibaren olacak. Şimdi savaşma ve kazanma zamanı." 
   
   Herkese gözdağı verdi 
   İKİNCİ yarıdan itibaren bireysel olarak değil, takım olarak mücadele isteyen tecrübeli çalıştırıcı, "Bu kurallara uymayan, takım oyununu benimsemeyen ve takım içinde huzursuzluk yaratan tribüne çıkar. Artık defansımıza daha önem vermeliyiz. Çünkü defansı sağlam tutarsak, gerisi gelir. Forvette zaten sıkıntımız yok" dedi. Daum ikinci yarı antrenman dozajını da artırdı. 
   
   'Sözlerimin arkasındayım'    Saran'dan yanıt 
   BAŞKAN Aziz Yıldırım'ın geçtiğimiz hafta sonunda gerçekleştirilen Mali Olağan Genel Kurul Toplantısı'nda, eski yönetici Sadettin Saran hakkında yaptığı eleştirilere yanıt geldi. Saran, yaptığı yazılı açıklamada, Yıldırım'ın kendisini eleştirirken, bir gazeteye verdiği röportajı gösterdiğini belirterek, "Ben o cümlede camiamızın ve başkanın iyi bildiği gibi, menfaatleri için oy tüccarlığı yapma gayreti içinde olanları kastetmiştim. Sözlerimin bugün de arkasındayım" diye konuştu. 
   
   'Bana sorabilirdi' 
   YILDIRIM'IN kongrede, "Herkese elimi uzatıyorum, herkese kapım açık, şimdi birlik ve beraberlik zamanı" dediğini kaydeden Sadettin Saran, "Sayın Aziz Yıldırım'ın beni Haysiyet Divanı'na vermeden önce, neyi ifade ettiğimi bana sormasını beklerdim. Çünkü benim cesurca dile getirdiğim bu konu, başkanın yıllardır en çok şikayet ettiği konuların başında geliyor. İşte bu yüzden Aziz beyin sözlerimi üzerine almasına hayret ettim. Sırf doğruları söylüyorum diye bu duruma maruz kalmam düşündürücüdür" dedi. 
   
   Serhat müjdesi    SAKATLIĞI nedeniyle aylardır Fenerbahçe formasından uzak kalan Serhat Akın bugünden itibaren takım çalışmalarına katılmaya başlayacak. Ağrılarının tamamen geçtiğini ve Konyaspor maçında kadroya girmeyi hedeflediğini söyleyen golcü oyuncu, "Artık şampiyonluğa giden arkadaşlarımı tribünden izlemek istemiyorum. Hocamız Daum ile görüşeceğim. Artık hazırım" ifadelerini kullandı. 
   
   Hooijdonk da şaştı bu işe    YUSUF DURSUN 

   SARI - Lacivertli takımın Hollandalı yıldızı Pierre van Hooijdonk, Beşiktaş'ı bu kadar çabuk yakalayacaklarını hiç tahmin edemediğini söyledi. Golcü oyuncu, "İkinci yarı müthiş bir başlangıç yaptık. Rakibimiz ise tam tersine inişe geçti. Doğrusunu söylemek gerekirse, böyle bir konuma geleceğimizi beklemiyordum. Ama futbolun güzelliği de bu. Genç bir ekibiz ama avantajımızı bırakmayacağız" dedi. 
   
   Çiçek'e ziyaret    İKİNCİ Başkan Nihat Özdemir, Asbaşkanlar Nihat Özbağı ve Mithat Yenigün'ün yanı sıra yönetime seçilen Ankaralı üye Serhat Çeçen ile birlikte dün Adalet Bakanı Cemil Çiçek'i makamında ziyaret etti. Özdemir, Çiçek'e Fenerbahçe rozeti takarak Van Hooijdonk forması hediye ettiklerini ve kendisini yönetim kurulu kontenjanından kulübe üye yaptıklarını belirtti. 
   
   
</TEXT>
</DOC>
