<DOC>
<DOCNO> 220522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo05.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1... Sezonun ilk yarışını Schumacher kazandı... 
</HEADLINE>
<TEXT>

     Formula 1 Dünya Şampiyonası'nda sezonun ilk yarışı olan Avustralya Grand Prix'sini, Ferrari'nin Alman pilotu Michael Schumacher kazandı. 
     Melbourne'daki Albert Park Pisti'nde, 58 tur üzerinden yapılan toplam 307.574 kilometrelik yarışı, 1 saat 24 dakika 15.757 saniyede ilk sırada tamamlayan Michael Schumacher, kariyerindeki 71. Grand Prix zaferine imzasını attı. 
     Formula 1'de 6 dünya şampiyonluğu bulunan deneyimli pilot, ilk sırada Pole Position başladığı Albert Park'taki mücadeleyi baştan sona dek ilk sırada götürdü. 
     Yarışta ikinciliği Schumacher'in takım arkadaşı Brezilyalı pilot Rubens Barrichello alırken, geçen sezonu markalarda ilk sırada tamamlayan Ferrari ekibi, bu sezona da ''duble'' yaparak girdi. 
     Sezona iddialı giren Renault takımının İspanyol pilotu Fernando Alonso, mücadeleyi 3. sırada tamamlarken, BMW Williams'ın 2 pilotu Ralf Schumacher ve Juan Pablo Montoya, bu üçlüyü izledi. 
     Formula 1'in güçlü ekiplerinden McLaren Mercedes takımı, Avustralya'daki ilk yarışta umduğunu bulamadı. Sürücüler klasmanında geçen sezonu Michael Schumacher'in ardından ikinci sırada tamamlayan Finli pilot Kimi Raikkonen, 9. turda 12. sıradayken motor arızası nedeniyle yarış dışı kaldı. McLaren'in diğer pilotu İskoç David Coulthard ise yarışı 8. sırada tamamlayabildi. 
     Sezonun ilk yarışını 14 araç tamamlarken, ilk Grand Prix sınavlarına çıkan pilotlardan Jordan takımından İtalyan Giorgio Pantano, son sırada da olsa bitiş bayrağını görmeyi başardı. Pistlerin 2 yeni ismi Minardi'den Macar Zsolt Baumgartner ve Jaguar'dan İtalyan Gianmaria Bruni, yarışı tamamlayamadı. 
     
     SÜRÜCÜLER SIRALAMASI 

     Sürücüler klasmanında, Ferrari'nin 2 pilotu Michael Schumacher ve Rubens Barrichello, ''duble'' yaptıkları Avustralya Grand Prix'sinin ardından sıralamada ilk 2 sıraya oturdular. 
     
     Sıralama şöyle oluştu 

     

1. Michael Schumacher Almanya 10 puan 2. Rubens Barrichello Brezilya 8 3. Fernando Alonso İspanya 6 4. Ralf Schumacher Almanya 5 5. Juan Pablo Montoya Kolombiya 4 6. Jenson Button İngiltere 3 7. Jarno Trulli İtalya 2 8. David Coulthard İskoçya 1      
     MARKALAR SIRALAMASI 

     Markalar klasmanında, geçen sezonun şampiyonu Ferrari, Avustralya Grand Prix'sinde Michael Schumacher ve Rubens Barrichello'nun ''duble'' yapmasıyla 18 puanla zirveye oturdu. 
     Markalarda sıralama şöyle oluştu 
     

1. Ferrari 18 puan 2 Williams-BMW 9 3. Renault 8 4. BAR-Honda 3 5. McLaren Mercedes 1      Sezonun 2. yarışı olan Malezya Grand Prix'si, 21 Mart Pazar günü Sepang Pisti'nde yapılacak. 
     
</TEXT>
</DOC>
