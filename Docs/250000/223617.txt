<DOC>
<DOCNO> 223617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/aspo.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞIMIZ DİK, AYAKTAYIZ 
</HEADLINE>
<TEXT>

   Daum, Gençlerbirliği'ne elenmenin hayal kırıklığını atlatmak için ıslanan bir köpek gibi çabucak silkinmeleri gerektiğini söyledi, "Bunu ne kadar çabuk yaparsak, o kadar çabuk eski gücümüze kavuşuruz" dedi 
      ERDOĞAN DERMANCI 

   
   'Çok şey başardık' 
   FENERBAHÇE Teknik Direktörü Christoph Daum, takımıyla gurur duyulması gerektiğini söyledi, "Başımız dik bir şekilde şampiyonluk mücadelemizi sürdüreceğiz" dedi. Alman hoca, Gençlerbirliği'nin, dinlenmiş ve yüksek oranda motive olarak agresif bir şekilde karşılarına çıktığını belirtti, "Bu agresifliğe karşı koyabilsek sonuç daha farklı olurdu. Ancak yeni bir takımız. Yine de bu takımla sezon boyunca çok şeyler başardık" ifadelerini kullandı. 
   
   Sürpriz toplantı 
   FUTBOLCULARIYLA, birlikte hareket etme bilincine varmaları için bir toplantı yaptığını belirten Daum, "Oyuncularıma 'Bu tip hayal kırıklığı yaşadığınızda üzüntülerinizi nasıl atlatırsınız Bu durumdan nasıl sıyrılırsınız. Doğada canlılar ne yapar' diye sordum ve şu örneği verdim Bir köpek ıslandığı zaman silkelenir. Üzerindeki ağırlığı atar ve eski gücüne kavuşur. Biz de silkelenmeliyiz. Bunu ne kadar çabuk yaparsak, o kadar çabuk ilerleriz" dedi. 
   
   'Serhat hata değildi' 
   BURSASPOR maçına "Asıl yarış şimdi başlıyor" mantığıyla çıkacaklarını ifade eden Daum, son iki maçta savunma oyuncularının kendi kalesine gol atmasıyla ilgili bir soruya, "Gol bölgelerinde etkili defans oyuncularına sahibiz. Burada oyuncuları değerlendirmek istemiyorum. Kendileri ile oturup özel olarak teker teker görüşeceğim" yanıtını verdi. Alman hoca, Serhat'ın oyuna girip çıkmasının ise bir hata olmadığını düşündüğünü de sözlerine ekledi. 
   
   'Handikaplar çok' 
   GECE 3.5'a kadar maçı kasetten izlediğini de belirten Daum, "Nerede hatalar yaptığıma baktım. Değişikliklerin doğru olup olmadığını inceledim" dedi. Alman hoca ayrıca "Ayaktayız. Bir sorun yok, yolumuza devam ediyoruz. Bundan sonra handikaplarla çalışmak zorundayız. Sakatlarımız var. Ama yedek kulübesinde oynamak için yanıp, tutuşan, görev bekleyen oyuncularım var. Onların da bu şansı iyi değerlendireceklerine inanıyorum" diye konuştu. 
   
   
   
</TEXT>
</DOC>
