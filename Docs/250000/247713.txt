<DOC>
<DOCNO> 247713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun24.html </URL>
<DATE> 2004/06/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Allavi Saldırıda ölenler arasında 5 yabancı var... 
</HEADLINE>
<TEXT>

     Irak Başbakanı İyad Allavi, bugün Bağdat'ta bomba yüklü araçla düzenlenen saldırıda ölenler arasında 5 yabancının bulunduğunu açıkladı. 
     Allavi, saldırıda elektrik sektöründe çalışan 5 yabancının öldüğünü, 3 yabancının da ağır yaralandığını söyledi, ancak bu kişilerin milliyetleri hakkında bilgi vermedi. Irak İçişleri Bakanlığı'ndan Albay Adnan Abdülrahman ise ölenlerin Fransız olduğunu belirtti. 
     Saldırıdan üzüntü duyduğunu ve suçluların en kısa zamanda yargı önüne çıkarılacağını kaydeden Allavi, ayrıntı vermeden geçiş hükümetinin saldırılardan korunmak üzere bazı tedbirler aldığını söyledi. 
     Yeni hükümetin 30 Haziran'da koalisyon yönetiminden tam egemenlik yetkilerini devralacağı hatırlatan Allavi, Ürdünlü terörist Ebu Musa Zerkavi'yi de egemenlik devrini engellemeye çalışmakla suçladı. 
     Bu arada, hastane yetkilileri saldırıda 8 kişinin daha öldüğünü ve onlarca kişinin yaralandığını aktardılar. 
     Irak polisi, patlamaya bomba yüklü bir aracın neden olduğunu ve koalisyon yönetimine ait 3 aracın isabet aldığını söyledi. 
     Görgü tanıkları, Amerikalılara ait 3 aracın Tahrir meydanına gitmek üzere Cumhuriye köprüsünden geçtikleri sırada, trafikte duran bir aracın infilak ettiğini açıklamıştı. Olay yerinde Amerikalılara yönelik tepkiler meydana gelmişti. 
     
</TEXT>
</DOC>
