<DOC>
<DOCNO> 228712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo16.html </URL>
<DATE> 2004/04/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor'dan Ali Aydın'a destek... 
</HEADLINE>
<TEXT>

     Trabzonspor Kulübü Başkanı Atay Aktuğ, Beşiktaş'ın Galatasaray'ı yenmesi nedeniyle ilk 2'ye giremediklerini ancak önemli olanın lig sonunda ilk 2 içinde yer almak olduğunu söyledi. 
     Aktuğ, Trabzonspor'un ligde art arda 7 maçlık bir galibiyet serisi yakaladığını belirterek, ''Trabzonspor'un tarihinde birçok başarılar vardır. 7 maçlık galibiyet serisi büyütülecek bir seri değil. Bunun devamını arzuluyoruz'' dedi. 
     Son dönemlerde aldıkları başarılı sonuçlara rağmen ligde ilk 2 içinde kendilerine yer bulamadıklarını kaydeden Aktuğ, ''Şu an ilk 2'ye girmek tehlikeli olabilir. Önemli olan lig sonunda ilk 2 içinde yer almak'' diye konuştu. 
     Kendilerinin önlerindeki tüm maçları kazanması gerektiğini ve rakiplerinin puan kayıplarını beklediklerini ifade eden Aktuğ, şöyle konuştu 
     ''Beşiktaş'ın dün Galatasaray'ı nasıl yendiği konuşuluyor. Her hakem, hata yapabilir. Ben Ali Aydın'ın art niyetli olduğuna katılmıyorum. Böyle bir şey söylemek için bunun belgelendirilmesi gerekir. Sadece Beşiktaş-Galatasaray maçı değil, her maç ligde önemli. Federasyonumuz böyle durumları takip eder.'' 
     
     BURSASPOR 

     Aktuğ, şu an ligde 6 maçlarının kaldığını ancak bunların hepsini bir bütün olarak düşünmediklerini dile getirerek, ''Ben önce Bursaspor maçı diyorum. Bursaspor maçına hazırlanıyoruz. Bizim de olduğu gibi onlarında 3 puana ihtiyacı var. Bu maçı kazanarak yolumuza devam etmek istiyoruz'' diye konuştu. 

     
</TEXT>
</DOC>
