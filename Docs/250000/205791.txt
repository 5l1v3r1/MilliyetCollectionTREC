<DOC>
<DOCNO> 205791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo01.html </URL>
<DATE> 2004/12/31/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
İstanbulspor'dan satış açıklaması... 
</HEADLINE>
<TEXT>

     İstanbulspor A.Ş'nin varlık satışına Futbol Federasyonu tarafından izin verilmemesi sonrası Tasarruf Mevduatı Sigorta Fonu TMSF , sarı-siyahlı kulübü yeni satış yöntemiyle elden çıkarma planları yapmaya başladı. 
     Satışın bir süre daha gecikebileceğine dikkat çekilirken, İstanbulspor'dan yapılan açıklamada, ''Satış gündemimizden düşmedi. Futbol Federasyonu'yla mutabakata varılıp, belirlenecek satış yöntemi ile yeniden satışa çıkılacak'' denildi. 
     İstanbulspor A.Ş'den yapılan yazılı açıklamada, satışa çıkma sürecinde Futbol Federasyonu'nu bilgilendirmek ve izin almak için, yazılı müracaatta bulunulduğu dile getirilerek, şu görüşlere yer verildi 
     ''Federasyon, İstanbulspor A.Ş'nin Türk Ticaret Kanunu'na göre anonim şirketlerin hisse devrine ilişkin prosedüre uygun olarak satışını öngörmüştür. Anonim Şirket olarak kurulmuş bulunan İstanbulspor'un bir başka anonim şirkete devrinin, Futbol Federasyonu tarafından organize edilen Türkiye liglerinde mevcut anonim şirket lehine yarışma hakkı veren unsurları ve kriterleri geriye doğru ortadan kaldıracağı gerekçesiyle İstanbulspor'un varlık satışı yöntemiyle satışına izin verilmeyerek, Türk Ticaret Kanunu'nda anonim şirketlerin hisse devrine ilişkin prosedüre uygun olarak satışının gerçekleştirilebileceği belirtilmiştir.'' 
     
</TEXT>
</DOC>
