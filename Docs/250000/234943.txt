<DOC>
<DOCNO> 234943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy24.html </URL>
<DATE> 2004/04/26/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
İstanbul ilçe ve belde belediye başkanları koordinasyon toplantısı yaptı 
</HEADLINE>
<TEXT>

     İstanbul Büyükşehir, ilçe ve belde belediye başkanları AK Parti İstanbul İl Başkanı Mehmet Müezzinoğlu'nun koordinasyonunda Hıdiv Kasrı'nda bir araya geldi. 
     Basına kapalı görüşmeye ilişkin basın mensuplarının sorularını yanıtlayan İstanbul Büyükşehir Belediye Başkanı Topbaş, tüm siyasi partilere mensup ilçe ve belde belediye başkanları ile il başkanlarının toplantıya katıldığını belirterek, şunları söyledi 
     ''Vatandaşlar güvenerek bu kadroları işbaşına getirdi. Beklentileri var. Siyasi kimliklerimiz sandıkta kaldı. Amacımız seçimden sonra birlikte koordineli bir şekilde İstanbul'a hizmet vermek. Toplantı bu amaca yönelik. Hep birlikte İstanbul'u yöneteceğiz. Başkanlar da 24 saat bana ulaşabilecekler. Bunu sağladık.'' Topbaş, benzer toplantıların belirli dönemler içinde diğer il başkanları tarafından da düzenleneceğini kaydetti. 
     
     TOPBAŞ'IN OYUNCULUK DENEYİMİ 

     Kadir Topbaş, bir basın mensubunun, hafta sonu bir gazetede 1975 yılında çevrilen bir filmde rol aldığının yer aldığını hatırlatması üzerine, pikniğe gittikleri bir sırada film çekimine gitmeyen birisinin yerine arkadaşının ricası üzerine basit bir sahnede rol aldığını belirterek, ''Demek ki başarılı olamadık ki devam etmedik'' dedi. 
     Topbaş, bazı siyasetçiler, belediye başkanları ve parlamenterlerin sinemada rol aldığını da hatırlatarak, ''Ama benim rolüm İstanbul. Yari güzel olanın gözüne uyku girmezmiş. İstanbul gibi bir sevdalımız var. Gözümüze uyku girmiyor. Çok işimiz var. Çok çalışacağız. Başka şeye vakit ayıramıyorum'' diye konuştu. 
     
     METRODAKİ PROBLEM 

     ''İstanbul Metrosu'nun Haliç geçişiyle ilgili problemin çözülüp çözülmediği''ne ilişkin bir soruya da Topbaş, ''Ben kurul üyeliği yaptım ve işleyişini biliyorum. Kurulda ilkelere göre verilen kararlar var. Kendi açılarından haklı oldukları taraflar var. Bunun orta yolunu bulup çözmek mecburiyetindeyiz'' dedi. 
     Topbaş, yarınki koordinasyon toplantısında da Sultançifliği-Vezneciler hattının devam edip etmeyeceğine karar vereceklerini belirtti. 
     İSTANBUL'DAKİ BELEDİYE BAŞKANLARI TOPLANTISI... 
     
     İLİN ÇEŞİTLİ SORUNLARINA İLİŞKİN ÇÖZÜM ÖNERİLERİ DİLE GETİRDİ 

     AK Parti İstanbul İl Başkanı Mehmet Müezzinoğlu'nun koordinasyonunda yapılan toplantıda bir araya gelen İstanbul Büyükşehir, ilçe ve belde belediye başkanları, ilin çeşitli sorunlarına ilişkin çözüm önerilerini paylaştı. 
     Hıdiv Kasrı'ndaki toplantıya ilişkin yapılan yazılı açıklamaya göre, Müezzinoğlu açılış konuşmasında, toplantının amacının ülkeye, millete ve beldeye hizmet olduğunu vurgulayarak, ''Birlikte üretebileceğimiz, paylaşacağımız hizmetler olabileceği kanaatiyle bu adımı attık. Gecikmiş bir adım ama bundan sonrasını iyi değerlendirirsek, iyi bir çizgi yakalayabiliriz. Artık birinci sorumluluğunuz partinize değil, milletinize karşı'' diye konuştu. 
     Müezzinoğlu, ayrıca, bir sonraki toplantının CHP'nin ev sahipliğinde yapılmasını önerdi. 
     CHP İstanbul İl Başkanı Şinasi Öktem de Müezzinoğlu'nun önerisini onaylayarak, ''CHP olarak İstanbul için yapılacak her doğru işte yanınızda olacağımızı bilmenizi isterim. Halk bize muhalefet görevi verdi. Bunu en iyi şekilde yerine getireceğiz'' dedi. 
     
     GÖRÜŞ VE ÖNERİLER 

     Toplantıda, Pendik Belediye Başkanı Erol Kaya, koordinasyon çalışması yapılması ve bir uzlaşma komisyonu kurulması önerisinde bulundu. 
     Şişli Belediye Başkanı Mustafa Sarıgül de ''Çok önemli bir seçim geride kaldı. İstanbul'a güzel hizmetler yapmalıyız. Yapılan iyi işlerde yanınızda oluruz. Önümüzdeki 5 yılı iyi değerlendirerek çok iyi işler yapabiliriz'' şeklinde konuştu. 
     Büyükçekmece Belediye Başkanı Hasan Akgün ise bilgiyi paylaşarak ve birbirlerini eksiklikleri konusunda uyararak İstanbul'a daha iyi hizmet edebileceklerini söyledi. 
     
     ''EN ÖNEMLİ SORUN KAÇAK YAPILAŞMA'' 

     Bağcılar Belediye Başkanı Feyzullah Kıyıklık, en önemli sorunlarının kaçak yapılaşma olduğunu vurgulayarak, kurdukları bir ekiple kaçak yapılarla mücadele ettiklerini anlattı. 
     Kıyıklık, hukukçu olduğunu, imar affının çıkmasını kesinlikle istemediğini ifade ederek, ''Suçun ve suçlunun affı bir tek Türkiye'de var. Suçsuz insanları mağdur etmeyelim'' dedi. 
     Bakırköy Belediye Başkanı Ateş Ünal Erzen de ''Yapıcı iş yapmak isterdik ama maalesef yıkmakla işe başladım. Florya gibi rantı yüksek yerlerde kaçak yapı tercih ediliyor. Büyükşehir Belediye Başkanımız Topbaş'la birlikte bunları yıkıyoruz. Yıkım dolayısıyla çeşitli tehditlere, hakaretlere maruz kalıyoruz. Çevik Kuvvet desteği istiyoruz'' şeklinde konuştu. 
     
</TEXT>
</DOC>
