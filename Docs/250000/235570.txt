<DOC>
<DOCNO> 235570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko27.html </URL>
<DATE> 2004/04/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bakan Güçlü Çiftçiye mazot desteği, Mayıs ayının başında ödenecek 
</HEADLINE>
<TEXT>

     Tarım ve Köyişleri Bakanı Sami Güçlü, çiftçilere mazot desteğinin ikinci diliminin, Mayıs ayının ilk haftasında ödenmeye başlanacağını bildirdi. 
     Bakan Güçlü, yaptığı yazılı açıklamada, mazot desteklemelerinin 2. dilim ödemeleriyle ilgili yaklaşık 322 trilyon liralık kaynağın 30 Nisan 2004 tarihinde, Hazine Müsteşarlığı tarafından Ziraat Bankası'na aktarılacağını, 3 Mayıs 2004 tarihinden itibaren de hesaplarından çiftçilere ödenmeye başlanmasının planlandığını kaydetti. 
     Mazot desteğinin, çiftçilere ekim öncesi büyük rahatlama sağlayacağını ifade eden Güçlü, yapılacak ödemelerle 81 ilde yaklaşık 2.77 milyon çiftçiye mazot desteğinin tamamlanmış olacağını bildirdi. 
     
     DOĞRUDAN GELİR DESTEĞİ 2. DİLİM ÖDEMELERİ 
     Doğrudan Gelir Desteği DGD konusunda da açıklamada bulunan Bakan Güçlü, 2003 yılı 2. dilim DGD ödemelerine, ilçelerin sosyo-ekonomik gelişmişlik seviyeleri dikkate alınarak, düşük gelişmiş düzeyinde olan ilçelerden başlamak suretiyle, Hazine'nin nakit akışı planı çerçevesinde Mayıs ayı itibariyle devam edileceğini vurguladı. 
     DGD 2. dilim ödemesinin Hazine Müsteşarlığı'nın kaynak aktarmasını müteakip 3 Mayıs 2004 tarihinden itibaren başlanmasının planlandığını bildiren Bakan Güçlü, Nisan ayı sonu itibariyle 2003 yılı DGM ödemelerine ait 1 katrilyon 356 trilyon lira tutarında desteğin çiftçilere ödenmiş olacağını kaydetti. 
     
</TEXT>
</DOC>
