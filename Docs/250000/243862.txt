<DOC>
<DOCNO> 243862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/dunya/axdun01.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Huntington uyardı ABD yok olabilir 
</HEADLINE>
<TEXT>


'Uygarlıklar Çatışması'nın yazarı Huntington, kitabında çok kültürlülüğün Amerikan ulusal kimliğini zayıflattığını ileri sürüyor 

DIŞ HABERLER SERVİSİ 


Soğuk Savaş'ın ardından esas çatışmanın Hıristiyan Batı'yla, başta Müslüman Doğu olmak üzere diğer uygarlıklar arasında yaşanacağı tezini işlediği "Uygarlıklar Çatışması" Clash of Civilizations adlı makalesiyle büyük yankı uyandıran Samuel P. Huntington'ın yeni kitabı "Who Are We " Biz Kimiz okuyucularla buluştu. 
1996'da yazdığı "Uygarlıklar Çatışması" ile 11 Eylül saldırılarından sonra yeniden dikkatleri üzerine çeken Huntington, kitabında, "Eğer benzer kültürlere değerler, gelenekler, dinler sahip halklar ve ülkeler bir araya geliyorsa o zaman değişik kültürlerden oluşan ülkeler de parçalanma tehlikesiyle karşı karşıyadır" iddiasında bulunuyor. 

Kimlik bunalımı 
Huntington, ABD'deki çok kültürlülük, kültürel çoğulculuk ve çift dilliliğin, güçlü bir ulusal kimliğe zarar verecek şekilde ırksal, etnik ve diğer ulus-altı kimlikleri güçlendirdiğini savunuyor. Yazar, buna paralel olarak küresel iş bağlantıları, küresel iletişim ve küresel sorunların çevre ve kadın hakları gibi Amerikan seçkinleri arasında "uluslarötesi" bir kimliği geliştirmesinin de Amerikan ulusal kimliğini zayıflattığını ileri sürüyor. Huntington, ABD'nin sadece köklü bir kimlik bunalımına girmediği, ciddi bir yok olma tehdidi ile de karşı karşıya olduğu tezini ileri sürüyor. ABD'yi Anglo - Protestan kültür ve inancının bir parçası olarak tanımlayan Huntington, Amerikalıların yeniden bu değerlere sahip çıkması gerektiğini ve Amerika'nın başarısı için eski tarz asimilasyon politikalarının uygulanmasını savunuyor. 


</TEXT>
</DOC>
