<DOC>
<DOCNO> 219787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko24.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch Türkiye'nin AB süreci iyi gidiyor, gecikmeler mümkün 
</HEADLINE>
<TEXT>

     Uluslararası kredi derecelendirme kuruluşu Fitch, Türkiye'nin Avrupa Birliği AB sürecinin iyiye gittiğini ancak, bu süreçte gecikmelerin halen ihtimal dahilinde olduğunu kaydetti. 
     Fitch tarafından hazırlanan raporda, Ankara'nın, AB'ye girmek için çabalarını artırdığı ve bu süreçte, 1 Mayıs'taki genişleme öncesinde, Türkiye'nin AB'ye girişi önündeki en önemli engellerden biri olarak görülen Kıbrıs sorununun çözümü konusunda gayret gösterdiği vurgulandı. 
     AB'nin Aralık ayında, Türkiye'nin Kopenhag Kriterleri'ni karşılayıp karşılamadığına karar vereceğinin hatırlatıldığı raporda, bunun sonucunda ya Türkiye'ye müzakereler için tarih verileceği ya da siyasi alanda daha çok adım atması konusunda baskı yapılacağı belirtiliyor. 
     Raporda, Kıbrıs konusunda Türkiye'nin olumlu tavrı da dikkate alındığında, müzakerelerin 2005 yılında başlayabileceği kaydediliyor. 
     Fitch'in senaryosuna göre ise 2004 sonunda tarih verilmesi için yeni değerlendirme öncesinde Ankara'dan, başka siyasi reformlar istenmesi güçlü bir ihtimal olarak görülüyor. 
     Bu senaryoya göre, müzakere tarihindeki bir gecikme belki hayalkırıklığı oluşturabilecek fakat, Türkiye'ye daha çok adım atma imkanı verirken, AB'nin de, Türkiye'nin üyeliğini önleme ihtimalini de azaltacak. 
     
</TEXT>
</DOC>
