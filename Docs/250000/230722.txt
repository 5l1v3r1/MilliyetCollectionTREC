<DOC>
<DOCNO> 230722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur22.html </URL>
<DATE> 2004/04/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çalışanlarından Sabancı'ya vefa... 
</HEADLINE>
<TEXT>

     İzmit'te, işadamı Sakıp Sabancı için holdinge ait fabrikaların bulunduğu KENTSA'da tören düzenlendi. 
     Kordsa Fabrikası önündeki Sabancı Holding Anıtı önündeki tören saygı duruşuyla başladı. 
     Çalışanların ve il protokolünün yer aldığı törende, dev ekranda Sakıp Sabancı'nın biyografisi görüntüler eşliğinde okundu ve cenaze töreni izlendi. 
     Daha sonra, SAKOSA Genel Müdürü Tanju Ula, Sabancı ailesinin mesajını alandakilere okudu. KENTSA'nın Sakıp Sabancı'nın eseri olduğunu ifade eden Ula, Sabancı ailesine ve çalışanlarına başsağlığı diledi. 
     KORDSA Genel Müdürü Bülent Savaş da, Sabancı'nın daha önce bataklık olan KENTSA arazisinde birçok fabrika yarattığını anımsatarak, Sabancı'nın anısının her zaman yaşatılacağını ve fabrikaların çok daha iyi noktaya getirilmesi için çalışacaklarını bildirdi. 
     Çalışanlar adına konuşan KORDSA fabrikasından Erdoğan Özşen ise Sabancı'nın paraya değil, çalışmaya ve ülkesine aşık bir insan olduğunu söyledi. 
     BRİSA çalışanı Hasan Bacaksız da Sabancı'nın 30 bin kişiye iş ve aş verdiğini ifade ederek, ''Bizler senin bıraktığın işyerlerinde en iyi ve en kaliteli üretimi yapacağız'' dedi. 
     Törene, çalışanların yanı sıra Kocaeli Vali Yardımcısı Metin Yahşi, Kocaeli milletvekilleri Nevzat Doğan ve Nihat Ergün, İzmit Büyükşehir Belediye Başkanı İbrahim Karaosmanoğlu, 15. Kolordu Komutanı Korgeneral Zafer Özkan, Kocaeli Sanayi Odası Başkanı Yılmaz Kanbak, Nevzat Doğan, belediye başkanları ve çok sayıda vatandaş da katıldı. 
     KORDSA'da ayrıca taziye defteri de hazırlanan Sabancı için, akşam namazının ardından Fevziye Camii'nde mevlit okunacak. 
     
</TEXT>
</DOC>
