<DOC>
<DOCNO> 226973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur06.html </URL>
<DATE> 2004/03/30/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sivaslı Gazi'ye Kayseri kucak açtı 
</HEADLINE>
<TEXT>

     Kayseri Büyükşehir Belediye Başkanı Mehmet Özhaseki, Sivaslı Gazi Kazım Daşbaş'a Kayseri'ye yerleşmesi halinde yardımcı olacaklarını belirtti. 
     Özhaseki, Kazım Daşbaş'ın eşi, annesi ve kardeşiyle katıldığı televizyon programına telefon bağlantısı ile konuk oldu. 
     Kayseri'de şehit yakınları ve gazilere ellerinden gelen her türlü desteği verdiklerini kaydeden Özhaseki, şunları söyledi 
     ''Kayseri'de şehit yakınları ve gazilerimize arsalar vererek evler yaptırdık. Eski bir Kayseri konağını restore ettirerek şehit yakınları ve gazilerimize tahsis ettik. Onların sorunlarına her zaman çözüm yolları arıyoruz. Onlar bizim gözbebeklerimiz. Programa katılan gazimiz Kayseri'ye yerleşmek isterse başımızın üstünde yeri var. Elimizden geldiği kadar her konuda yardımcı oluruz.'' Gazi Daşbaş da çocuklarının eğitimi için Kayseri'ye yerleşmek istediğini ifade ederek, ''Kayseri bize en yakın büyükşehir. İki çocuğumun daha iyi eğitim alabilmesi için oraya yerleşmek isterim. Bize sahip çıktığı için başkanımıza teşekkür ediyorum'' diye konuştu. 
     Sivaslı Gazi Kazım Daşbaş'a ödenen tazminat, mahkeme kararıyla geri istenmiş, daha sonra bu karardan vazgeçilmişti. 
     
</TEXT>
</DOC>
