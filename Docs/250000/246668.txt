<DOC>
<DOCNO> 246668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas23.html </URL>
<DATE> 2004/06/09/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Kız arkadaşlarını kaçırarak fidye istediler... 
</HEADLINE>
<TEXT>

     Hatay'ın İskenderun ilçesinde, sınıf arkadaşları olan kız öğrenciyi ailesinden fidye istemek amacıyla kaçırdıkları iddiasıyla gözaltına alınan 3 öğrenciden biri tutuklandı. 
     Emniyet Müdürlüğü yetkililerinden alınan bilgiye göre, Antakya Merkez Lisesi öğrencileri olan 17 yaşlarındaki Ö.D, A.A, P.B. ve M.S'ye, İskenderun sahilinde devriye gezen polis ekipleri tarafından kimlik kontrolü ve üst araması yapıldı. 
     Arama sırasında, Ö.D'nin cebinde, yanlarındaki kız öğrencilerden M.S'nin ailesine gönderilmek üzere ''Kızınız elimizde. 750 milyar lira fidye istiyoruz'' yazılı not çıkınca, diğer öğrencilerle birlikte gözaltına alındı. 
     Emniyet Müdürlüğü Küçükleri Koruma Şube Müdürlüğü'nde bir süre gözaltında tutulduktan sonra ''fidye istemek amacıyla kız kaçırma ve alıkoyma'' iddiasıyla adliyeye sevk edilen öğrencilerden Ö.D, tutuklanarak cezaevine sevk edilirken, A.A. ve P.B. serbest bırakıldı. 
     Serbest bırakılan öğrenciler ile kaçırıldığı öne sürülen M.S, ailelerine teslim edildi. 
     
</TEXT>
</DOC>
