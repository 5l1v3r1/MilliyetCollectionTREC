<DOC>
<DOCNO> 221048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur02.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanı Mumcu'dan, "Duvara Karşı" filmine övgü.. 
</HEADLINE>
<TEXT>

     54. Berlin Film Festivali Berlinale'de ''Altın Ayı'' ödülünü kazanan ''Duvara Karşı'' filminin galası Dolmabahçe Cinebonus G-Mall sinemasında gerçekleştirildi. 
     Basın mensuplarının yoğun ilgi gösterdiği galaya Kültür ve Turizm Bakanı Erkan Mumcu ile sanat dünyasından çok sayıda kişi katıldı. Sinemanın 6 salonunda birden gösterilen filmi 700'ü aşkın sanatsever izledi. 
     Basın mensuplarının, filmin başrol oyuncusu Sibel Kekilli'ye, galaya gelişi sırasında filmin diğer oyuncularından daha fazla ilgi gösterdiği görüldü. Filmin oyuncuları galaya gelişinde habercilerin sorularını yanıtsız bıraktılar. 
     Galaya katılan Bakan Mumcu, basın mensuplarının, Kekilli'nin filmin öncesindeki geçmişinin filmin kazandığı ödülden daha fazla ilgi çekmesine ilişkin yorumunu sormaları üzerine, şunları söyledi 
     ''Ben artık bu tartışmaya ilave olacak bir tek cümle bile söylemek istemiyorum. Ben şu anda bir filmin başarısını kutlamak için buradayım. İnsanlar başarıları dolayısıyla cezalandırılmamalı. Bu tartışmayı uzatıp tekrar insanları mutsuz etmemeliyiz. Üstelik tam da başarmışken ve mutlu olmayı hak etmişken...'' Bakan Mumcu, filmin böyle bir ödül almasının da gurur verici olduğunu sözlerine ekledi. 
     Filmin gösteriminin ardından yönetmen Fatih Akın ve oyuncular, fuayede kısa bir basın toplantısı yaptılar. Akın, duygularını, ''Bu sıcak tepki için çok teşekkür ederim. Biz herşeyi bekledik, ama bunu beklemedik. Filmi beğendiyseniz arkadaşlarınıza da söyleyin, onlar da izlesinler. Çünkü bize destek gerekiyor'' diyerek ifade etti. 
     Sibel Kekilli de ''Burada olmaktan mutluyum. İlginize çok teşekkür ederim'' dedi. 
     Meltem Cumbul ise filmin cuma günü vizyona gireceğini hatırlatarak, ''Dilerim Türkiye filmi çok sever ve Fatih'i de bağrına basar'' diye konuştu. 
     Güven Kıraç da ''Bu filme desteğinizi esirgemeyin. Eğer esirgemezseniz biz böyle filmlerden daha çok yapacağız'' dedi. 
     Bu arada Sibel Kekilli, gazetecilerin ''medyada hakkında çıkan haberlerin kendisini üzüp üzmediği'' yönündeki sorularını yanıtsız bıraktı. 
     
</TEXT>
</DOC>
