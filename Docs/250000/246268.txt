<DOC>
<DOCNO> 246268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo13.html </URL>
<DATE> 2004/06/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gençlerbirliği, 28 Haziran'da topbaşı yapıyor... 
</HEADLINE>
<TEXT>

     Gençlerbirliği, 2004-2005 sezonu hazırlıklarına 28 Haziran'da başlıyor. 
     Beştepe İlhan Cavcav Tesisleri'nde test ve sağlık kontrolünden geçecek olan Gençlerbirliği futbolcuları 28 Haziran-7 Temmuz tarihleri arasında kendi tesislerinde sezon hazırlıklarını sürdürecek. 
     Hazırlıklarının ikinci etabına 7-14 Temmuz tarihleri arasında Bolu Dorukkaya Oteli'nde devam edecek olan kırmızı-siyahlı ekip, 14 Temmuz ile 16 Temmuz tarihleri arasında 2 gün izin yaptıktan sonra 16 Temmuz'da Avusturya'nın Kaffenberg kentine giderek burada 12 gün kamp yapacak. 
     Yeni sezon hazırlıklarının son aşamasında Avusturya kampında 5 de hazırlık maçı yapacak olan başkent ekibi, 28 Temmuz'da yurda dönerek, Türkiye Spor Yazarları Derneği Ankara Şubesi'nce düzenlenen ve Gençlerbirliği, Ankaragücü, Büyükşehir Belediyesi Ankaraspor ile Kayseri Erciyesspor'un yer aldığı dörtlü futbol turnuvasına katılarak sezon hazırlıklarını tamamlayacak. 
     
</TEXT>
</DOC>
