<DOC>
<DOCNO> 242560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/spor/bbas.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Son bilet Ülker'in 82-71 
</HEADLINE>
<TEXT>


Turuncu-Yeşilliler, Play-Off yarı final üçüncü maçında Beşiktaş'a şans tanımadı, seride durumu 3-1'e taşıyarak finalde Efes Pilsen'e rakip oldu 


İbo-Blair yıktı 
ÜLKERSPOR, Play-Off yarı final üçüncü maçında Beşiktaş'ı İbrahim ve Blair ile yıktı, 3-1'lik avantajla finalde Efes Pilsen ile eşleşti. Gerilimi yüksek karşılaşmada ikinci çeyrekten itibaren oyuna İbrahim ile ağırlığını koyan Ülkerspor, yıldız oyuncunun üçlükleriyle devrede on sayılık farkı buldu. Üçüncü çeyrekte arayı daha da açan Ülker, son periyoda 15 sayı önde girdi ve zorlanmadan galibiyete yakaladı. Efes Pilsen ile Ülkerspor arasındaki yedi maçlık final serisi cumartesi günü Abdi İpekçi Salonu'nda başlayacak. Seriye ligdeki iki maçı da kazanan Efes Pilsen 1-0 üstünlükle girecek. 

İbrahim şoku 

BEŞİKTAŞ'ı yenerek final biletini kapan Ülkerspor'da İbrahim'in sakatlanması buruk sevinç yaşanmasına neden oldu. Maçın 34. dakikasında bir ikili mücadele sonrası sol elinden sakatlanan yıldız oyuncu yerini Naumoski'ye bıraktı. Acı içinde kıvranan İbrahim'in sol el tarak kemiğinin kırıldığı belirtildi. Bugün ameliyat olması beklenen İbrahim'in, Efes Pilsen ile oynanacak final serisinde forma giyemeyeceği açıklandı. 

Mirsad'lı CSKA kupaya yürüyor 
BASKETBOL Milli Takımı'nın yıldız forveti Mirsad Türkcan'ın Rusya'da formasını giydiği CSKA Moskova takımı, final serisinde Unics Kazan'ı son çeyrekteki performansıyla 88 - 80 yenerek 1 - 0 öne geçti. Mirsad, 7 sayı, 12 ribaunt, 2 asist, 1 top çalma ve 1 blokla başarılı bir oyun ortaya koyarken, eski Efes Pilsenli Marcus Brown da 31 sayı ile galibiyete imzasını attı. 

Karşıyaka'ya ULEB'den davet 
BASKETBOL 1. Ligi'nde normal sezonu dördüncü sırada tamamlayan, 17 yıl sonra Play-Off'ta yarı final oynayan Pınar Karşıyaka, ULEB Cup'a davet edildi. Avrupa Basketbol Ligleri Birliği'nin ULEB , maçlarda görev verdiği hakemimiz Recep Ankaralı vasıtasıyla Pınar Karşıyaka'yı, basketbolun iki numaralı organizasyonu olarak gösterilen ULEB Cup'a çağırdığı açıklandı. 

Hakemler paralandı 

BASKETBOL Ligi'nin ilk dört haftasından bu yana paralarını alamayan hakemlere uzun bir aradan sonra sekiz haftayı içeren ödeme yapıldı. Yaklaşık yedi aydır hak ettikleri maç ücretleri ve yol masraflarını alamayan hakemlerin banka hesaplarına 2003 yılı sonuna kadar olan alacakları yatırıldı. 




</TEXT>
</DOC>
