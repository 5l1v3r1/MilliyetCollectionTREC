<DOC>
<DOCNO> 202742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko20.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu'nun 2005 ihracat hedefi 3 milyar dolar 
</HEADLINE>
<TEXT>

     ZORLU Holding Yönetim Kurulu Başkanı Ahmet Nazif Zorlu, ''Türk kalitesini yükselterek dünyaya taşımak istediklerini'' söyledi. 
     Holding markalarından ''Linens''in 88. mağazası, İzmir'in Bornova İlçesi'nde hizmete açıldı. 
     Düzenlenen törende konuşan ZORLU Holding Yönetim Kurulu Başkanı Ahmet Nazif Zorlu, ''Linens Mağazalar Zinciri''nin geniş ürün yelpazesiyle tüketiciye hizmet verdiğini belirtti. 
     2004 yılında mağaza sayısını 100'ün üzerine çıkarmayı hedeflediklerini kaydeden Zorlu, tekstil ürünlerinin yüzde 80'inin Ukrayna, Romanya, Kazakistan gibi ülkeler başta olmak üzere Balkan ülkelerine ihraç edildiğini bildirdi. 
     Hedeflerinin ''dünyaya açılmak'' olduğunu belirten Ahmet Nazif Zorlu, bunu da marka haline gelerek yapmayı istediklerini söyledi. Zorlu, ''Markamızı yaratmak için önce firmalarımızı oluşturduk. Şimdi tüm dünyaya markamızla açılmak istiyoruz'' dedi. 
     Tekstil grubunun yılda 550 milyon dolar cirosu olduğunu, bunun da 300 milyon dolarlık kısmının ihraç edildiğini kaydeden Ahmet Nazif Zorlu, ''Bu yıl tüm grubumuzda 1 milyar 600 milyon dolarlık ihracat hedeflemiştik, hedef rakamımızı aştık ve yılı 1 milyar 750 milyon dolarlık ihracatla kapatmaya hazırlanıyoruz. Türk kalitesini yükselterek, dünyaya taşımayı istiyoruz'' diye konuştu. 
     
     HOLDİNGİN HEDEFLERİ 
     İhracat ve üretim hedeflerini büyüttüklerine işaret eden Zorlu, işsizliğin büyük boyutlarda olduğu ülkenin buna ihtiyacı olduğunu kaydetti. 
     Zorlu, üretim ve ihracat hedeflerini şöyle açıkladı 
     ''İnşallah 2005 yılında 30 milyon cihaz üretecek ve 3 milyar dolar ihracat gerçekleştirmiş olacağız. Hedefimiz bu. 1 milyon adet TV dediğimizde, o zaman kuşkuyla bakılmıştı. Ben, ülkem ve grubumuz adına gurur duyuyorum. Dünyada TV üretiminde 2. sırada yer almışız, Avrupa'da da liderliği elimize geçirmişiz. Şampiyonluğu da kimselere vermeye niyetimiz yok.'' 
     
     ÜRÜNLERİN TAKLİT EDİLMESİ 
     Ahmet Nazif Zorlu, bazı Uzakdoğu ülkelerinde VESTEL markalı ürünlerin taklit edilmesiyle ilgili de şöyle konuştu 
     ''Bizim malımız taklit ediliyor. Böyle sorunlar oldu ama bu bir yandan da mutluluk verici bir durum. VESTEL'i niye taklit ediyorlar Halkın güvendiği, kaliteli bir marka olduğu için. Biz bunlarla baş edebiliriz. Konunun üzerine gidiyoruz, bunun için gereken uluslararası hukuki önlemler de alındı. Taklit üretimin çok büyük miktarlarda olduğunu da sanmıyoruz.'' 
     
</TEXT>
</DOC>
