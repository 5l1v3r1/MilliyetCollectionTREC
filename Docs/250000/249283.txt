<DOC>
<DOCNO> 249283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur03.html </URL>
<DATE> 2004/06/19/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Taksiyi kaçıran gaspçılar, kaza yaptı... 
</HEADLINE>
<TEXT>

     İzmir'in Konak ilçesinde, eli bıçaklı 3 gaspçı, müşteri olarak bindikleri taksiyi kaçırdı. Taksi şoförü, kaçarak kurtulurken, gaspçılar, kaza yaptılar. 
     A.A muhabirinin aldığı bilgiye göre, İbrahim Tütüncü'nün 43 kullandığı 35 T 6758 plakalı taksiye, Kapılar semtinde 3 kişi müşteri olarak bindi. 
     İşçiler Caddesi Eşrefpaşa Belediye Hastanesi arkasında, aracı durduran kimlikleri belirlenemeyen 3 gaspçı, şoförü soymak istedi. Biri aracın teybini alırken, sol eli dövmeli olan bıçak çekti. Arkada oturan ve uzun boylu olan gaspçı, aşağıya inip kapıyı açtı ve şoförün gömlek cebinden paraları almak istedi. 
     Taksi şoförü Tütüncü, uzun boylu gaspçıyı iterek yere düşürdü. Bu arada teybi de gaspçının elinden alıp aracından atlayarak kaçtı. Tütüncü, olay yerinde bulunan un fabrikası bahçesindeki otların arasına saklandı. Kimlikleri belirlenemeyen 3 gaspçı ise 35 T 6758 plakalı aracı alarak kaçtılar. 
     Tütüncü, olay yerine yakın olan taksi durağına geldi. Buradan, polisi arayan Tütüncü, birinin eli dövmeli 3 kişi tarafından aracının çalındığı ihbarında bulundu. 
     Olay yerine çok sayıda güvenlik ekibi sevk edildi. Yapılan aramalarda gaspçıların kaçarken kaza yaptıkları, Tütüncü'nün aracının ön tamponunu plakayla birlikte düşürdükleri görüldü. 
     Gaspçılar, çaldıkları taksiyi Yenişehir 1241 6 sokakta terk etti ve kaçtılar. 
     Yaşları 15-18 arasında değişen gaspçıların yakalanmasına çalışılıyor. 
     
</TEXT>
</DOC>
