<DOC>
<DOCNO> 225429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun20.html </URL>
<DATE> 2004/03/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
AB zirvesinde ana gündem terörizm 
</HEADLINE>
<TEXT>

     AB üyesi ülkelerin devlet ve hükümet başkanlarını bir araya getiren AB Brüksel zirvesi, terörizmle ortak mücadele ana gündem maddesiyle bu akşam başlıyor. 
     Yürütme organı AB Komisyonu, ''İkinci Dünya Savaşı'ndan bu yana insanlığa ve özgürlüklere yönelik en büyük tehdit'' olarak nitelendirdiği terörizmle ortak mücadele amacıyla çeşitli önlem hakkında liderlere öneriler sunuyor. 
     Liderlerin bir ''AB Terörizm Koordinatörü'' belirlemeleri bekleniyor ve Hollandalı eski devlet bakanlarından Gijs de Vries'in bu görev için adı geçiyor. 
     AB zirvesinde ''terörizme karşı dayanışma bildirisi'' de yayımlanacak ve temel ilkeler vurgulanacak. 
     Liderler, daha önce alınan ancak bazı üyeler tarafından uygulamaya sokulması geciktirilen önlemlerin en geç Haziran ayına kadar gerçekleştirileceğini teyit edecekler. Örneğin, bazı AB ülkeleri, ''Avrupa Tutuklama Emri'' uygulamasında yasalarını uyarlamada gecikiyor. 
     Zirvede, AB'nin ''istihbarat yetenekleri'' geliştirmesi, ''Europol'' ve ''Eurojust'' gibi polis ve adalet işbirliği organlarına terörizmle mücadele alanında güç kazandırılması ve üyeler arasında istihbarat alışverişi sağlanması konuları ele alınacak. 
     AB liderlerinin, İspanya'da sosyalistlerin ikitdara gelmesinin ardından, anayasa oluşturulması konusunda uzlaşma arayışlarına tekrar başlanmasına yeşil ışık yakmaları da bekleniyor. İspanya'daki eski hükümet, Polonya ile birlikte, bu alandaki çalışmaları bloke etmişti. 
     
     KIBRIS KONUSU 
     AB'nin genişleyeceği ve Kıbrıs Rum yönetimini de bünyesine alacağı 1 Mayıs tarihinden önce devlet ve hükümet başkanlarını bir araya getiren bu son AB zirvesinde Başbakan Recep Tayyip Erdoğan'ın Brüksel temaslarının büyük önem kazandığı gözlemleniyor. 
     ''Kıbrıs müzakerlerinin anlaşmayla sonuçlanması halinde, bu anlaşmanın AB hukuku içindeki yeri ve değeri ne olacak '' sorusuna net bir yanıt aranırken, Brüksel'deki zirvenin, bu konunun aydınlığa kavuşturulması açısından ''önemli bir fırsat'' olduğu ifade ediliyor. Teknik ve yasal açıdan önlemler alınarak, ''varılacak olası bir anlaşmanın herkes tarafından korunmasının, değiştirilmesine, saptırılmasına veya hukuki açıdan kısmen geçerisiz sayılmasına fırsat verilmemesinin'' önemi üzerinde duruluyor, AB'nin bu konuda gerekenleri yapması beklentisi ağırlık kazanıyor. 
     AB zirvesinin sonuç bildirisinde Kıbrıs konusuna bir paragrafla değinilmesi bekleniyor. 
     
     ERDOĞAN'IN TEMASLARI 
     Başbakan Recep Tayyip Erdoğan, bugün Belçika Başbakanı Guy Verhofstadt'ın Avrupalı Liberal Grup liderlerine vereceği öğle yemeğine katıldıktan sonra, AB Yüksek Temsilcisi Javier Solana, AB Komisyonu'nun bilim ve araştırmadan sorumlu üyesi Philippe Busquin ve AB Komisyonu'nun genişlemeden sorumlu üyesi Günter Verheugen ile ikili görüşmeler yapacak. 
     AB üyesi ve adayı ülkelerin devlet ve hükümet başkanlarının buluşacağı akşam yemeğine katılacak olan Erdoğan, yarın sabah Fransa Cumhurbaşkanı Jacques Chirac ile bir araya gelecek. 
     Erdoğan, AB Dönem Başkanlığı tarafından düzenlenen aday ülke devlet ve hükümet başkanlarını bilgilendirme toplantısının ardından, yarın akşam Belçika'dan ayrılacak. 
     
</TEXT>
</DOC>
