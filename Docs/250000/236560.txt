<DOC>
<DOCNO> 236560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/dunya/axdun01.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok ve coşku bir arada 
</HEADLINE>
<TEXT>


ABD bombalarıylaharabeye dönen Felluce'de halk, şokta. Direnişçiler ise, ABD'nin kısmen çekilmesini tekbirlerle kutluyor 

Milliyet Felluce'de 

Namık Durukan 


ABD deniz piyadeleri tarafından 30 gündür kuşatma altında bulunan Felluce'ye giren Milliyet direnişçilerle görüştü. Direnişçiler, ABD'lilerle varılan anlaşma sonrası sokaklarda sevinç gösterileri yaparak zaferlerini ilan etti. Ancak kentten çekileceklerini açıklayan ve kentin doğu bölgesindeki kontrol noktalarını kaldıran ABD askerleri, Felluce çevresinden henüz ayrılmadı. Kontrol noktaları şehrin girişine kurulurken, çatışmaların durması sonrası Fellucelilerin kente akın ekmesiyle ABD askerleri bazı semtlerden çekildi. 

Direnişçiler yeni orduyla 
Dün sabah Felluce'ye giden Milliyet, ABD'lilerin terk ettiği Naimiya'dan kente girdi. Halen su ve elektriğin verilmediği, ihtiyaç maddelerinin bulunmasında zorluk çekilen Felluce'de birçok ev ve işyeri ABD'nin hava saldırısında isabet aldı. Kentte 12 cami, bombardımanda büyük hasar gördü. Şeyh Abdulaziz El Samarrai Camii'nin akşam ezanı okunduğu sırada bombalandığı ve namaz kılan 40 kişinin yaşamını yitirdiği bildirildi. Halkın, saldırıların şokunu üzerinden atamadığı gözleniyor. ABD güçlerinin İslami Parti ve İslami Ulema Birliği'yle vardığı anlaşma doğrultusunda oluşturulan Felluce Koruma Ordusu kentte birçok noktaya mevzilendi. 
Ellerinde roket, bazuka ve Kalaşnikovlar bulunan direnişçiler, bazı bölgelerde Felluce Koruma Ordusu'yla ortak kontrol noktasında görev yapıyor. 

Türkiye'ye teşekkür 
Direnişçiler, "Türk halkına ve kardeşlerimize teşekkür ederiz. Türk askerinin Irak'a gelmesine izin vermediler. İslam kanının dökülmesine dur dediler" diye konuştu. 
Direnişçilerin temsilcilerinden El Hadra Muhammediye Camii imamı Şeyh Ahmet El Meşadani, ABD askerlerinin 30 gündür Felluce'yi kuşatma altında tutmasına rağmen kente giremediğini ifade etti. El Meşadani, El Kaide'nin de kentte savaştığı iddialarını yalanladı ve "Kadın ve çocuklarımızı Felluce'nin dışına çıkarıp savaşa girdik. Savaşanlar bakkal, kasap ve eski Irak ordusunda görev yapan askerlerdir" dedi. 

Dünyaya yardım çağrısı 
Felluce'ye dönen ve karşılarında enkaz haline dönmüş evlerini görünce şok yaşayan ailelerse "Dünya sesimizi duysun. ABD'liler şehrimizi harabeye çevirdi, çocuklarımızı öldürdü" diyor. 





</TEXT>
</DOC>
