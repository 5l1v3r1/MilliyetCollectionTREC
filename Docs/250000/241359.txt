<DOC>
<DOCNO> 241359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun40.html </URL>
<DATE> 2004/05/20/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Kıbrıs Rum kesiminde AP seçimlerinde 1 Türk 59 kişi aday oldu 
</HEADLINE>
<TEXT>

     Avrupa Parlamentosu'nun AP 13 Haziran'da yapılacak seçimlerinde, Kıbrıs Rum kesimine ayrılan 6 üyelik için, biri Türk 59 kişi aday oldu. 
     AP seçimlerinden sorumlu yetkili Lazaros Savvidis, aralarında bir Kıbrıslı Türkün de bulunduğu toplam 59 kişinin adaylığını koyduğunu açıkladı. 
     Seçimlere siyasi parti olarak, Demokratik Seferberlik Partisi, AKEL, Demokratik Parti, Sosyalist EDEK, Yeni Ufuklar Partisi, Birleşik Demokratlar Hareketi, Çevreciler Partisi ve Avrupa İçin Seferberlik Hareketi katılıyor. 
     AP seçimlerine bağımsız aday olarak katılacak olan Kıbrıslı Türk Mehmet Hasan'ın seçmen listelerine kayıtlı olduğu, bu nedenle aday olmaya ''hak kazandığı'' açıklandı. 
     Hasan'ın İstanbul Üniversitesi'nde öğretim üyesi olduğu bildirildi. 
     Bu arada KKTC'de yayımlanan Afrika gazetesi yazı işleri sorumlusu Şener Levent'in adaylık dilekçesi seçmen listelerine kayıtlı olmadığı gerekçesiyle reddedildi. 
     Rum İçişleri Bakanı Andreas Hristu, Levent'in başvurusunun reddedilmesinden kendilerinin sorumlu olmadığını belirtti. 
     Başvurusunun reddedilmesini sert bir dille protesto eden Levent de, ''bunun Kıbrıslı Türklere karşı ayrımcılık olduğunu'' belirterek, Avrupa Mahkemesine başvuracağını söyledi. 
     
     MEHMET HASAN'IN AÇIKLAMASI 
     Mehmet Hasan, ''adaylığının Kıbrıs Türk ve Kıbrıs Rum toplumları ile Türkiye ve Yunanistan arasında bir barış köprüsü kurulmasına katkıda bulunacağına inandığını'' söyledi. 
     Adaylığını koyduktan sonra Rum basın mensuplarına açıklama yapan Hasan, ''Tarihte ilk kez Kıbrıslı Türkler ve Kıbrıslı Rumlar birlikte oylarını kullanabilecekler, ancak bu gelişme maalesef mevcut yasayla engellendi'' dedi. 
     
</TEXT>
</DOC>
