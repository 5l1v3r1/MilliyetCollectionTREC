<DOC>
<DOCNO> 233940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur24.html </URL>
<DATE> 2004/04/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Vali Güler "Beyoğlu'nu kameralarla takip ereceğiz" 
</HEADLINE>
<TEXT>

     İstanbul Valisi Muammer Güler, ''yakın zamanda Beyoğlu'nda birçok sokak ve caddeyi kameralarla görüntülü takip edeceklerini'' bildirdi. 
     Vali Güler, Beşiktaş ile Fenerbahçe futbol takımları arasında yapılacak derbi karşılaşması öncesi İstanbul Valiliği'nde gerçekleştirilen İl Spor Güvenlik Kurulu toplantısına katıldı. 
     Toplantının ardından basın mensuplarının ''Beyoğlu'nda yaşanan son olaylarla'' ilgili sorularını yanıtlayan Vali Güler, ''Beyoğlu'nda yapacağımız çalışmalar sonunda, birçok sokağı ve caddeyi kameralı bir şekilde takip edeceğiz'' diye konuştu. 
     Beyoğlu'na ilişkin özel çalışmalar gerçekleştirdiklerini anlatan Güler, daha önce bu ilçede yaşanan kapkaç olaylarını önlemeye yönelik çalışmalar yaptıklarını hatırlattı. 
     İstanbul Valisi Güler, şunları söyledi 
     ''Beyoğlu, çok hareketli bir bölge. Gün içinde nüfus hareketliliği 2 milyon civarında oluyor. Burada yaşanan 2 cinayet olayı da münferittir. İlk olayın katil zanlısı yakalanmıştır. Şu anda tutuklu bulunmaktadır. Burada üzücü olan, birçok kişinin olayı görmesine rağmen sessiz kalmasıdır. İkinci olayın da katili yakalandı ve cinayeti itiraf etti.'' Yakın zamanda eğlence yerlerine silahla girilmemesi yönünde tebliğ yayınlayacaklarını kaydeden Güler, ''Müessese sahipleriyle de arkadaşlar gerekli toplantıları yapıyorlar. Ancak masa masa, kapı kapı her yeri kontrol altında tutamayız. Yakın zamanda Beyoğlu'nda kameralarla birçok sokağı ve caddeyi görüntülü takip edeceğiz. Bunun için gerekli ihaleler yapılıyor'' dedi. 
     
</TEXT>
</DOC>
