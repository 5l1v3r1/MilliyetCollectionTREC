<DOC>
<DOCNO> 249134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/astro/index.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutluluğun astrolojisi 
</HEADLINE>
<TEXT>

Mutluluk astrologlar için çok önemli bir kavram zira onu doğru dürüst tanımlayamadıkça neye aracılık ettiğimizi asla bilemeyiz 

Geçtiğimiz günlerde Doğuş Üniversitesi'nde Stoa felsefesi, yazgı ve özgür irade üzerine verdiğim seminerde söze insanın mutluluk arayışı ile başladım. Şahsen çok farklı hayatlarla karşılaşıyorum. Kimisi işinin gücünün derdinde ve daha çok kazanmak istiyor, kimisi hayatında ruhsal ve ona destek verecek bir arayış içinde, kimisi de, özellikle kadınlar, aşkta mutluluk ve güven arıyor. Mutluluk astrologlar için çok önemli bir kavram zira bunu doğru dürüst tanımlayamadıkça neye aracılık ettiğimizi asla bilemeyiz. Biz astrologlar danışanlara değişik önerilerde bulunuyoruz, şu zamanda şöyle olabilir ya da bak dikkat edin, şu tür tehlikeler mevcut diyoruz. Acaba mutluluğu ve kaynaklarını düşünüyor muyuz Düşünmeli ve astroloji pratiğimizi bu yönde temellendirmeliyiz. Stoacı düşünürler doğru eylem ve erdemli, iyi ahlaklı olmaktan söz etmiş, tüm kötülüklerin ve yıkımların akılsızlık ve ahlaksızlıktan türediğine işaret etmişler. Danışan için mutluluk ne olmalıdır Daha fazla kazanması için yollar göstermek mi yoksa aşkı bulması için önerilerde bulunmak mı 
Çok güçlü bir ipucuna sahibiz 3 sayısı. Sayı olarak 3 doğal olanla, akıcı olanla ve zahmetsizce, kendiliğinden akan enerjilerle ilişkilidir. 3x3, 9 ise en akıcı olan durumu anlatır. 9 sayısı doğal olarak kendini evrene bırakmak hatta teslim olmakla ilişkilidir. Tıpkı Stoacı filozoflardan Epiktetos'un dediği gibi bilge olan yapabileceği şeyler yapar ama gerisini evrene bırakmayı bilir. Deniz yolculuğu için gemiyi, mevsimi ve kaptanı seçer ama fırtınayı engelleyemeyeceğini bilir. 

Sayıları asla es geçmeyin 

Bu bağlamda eğer haritamızı 9 sayısı ile çarparsak ve onun 9'uncu harmoniğini hesaplarsak, bizim için doğal olanı ve mutluluk kaynaklarını çok daha rahat görebiliriz. Örneğin Adolf Hitler'in 9'uncu harmonik haritasında Güneş ve Neptün'ün zorlu ilişkisi onun bilinçli yönü ile idealleri arasındaki çelişkinin büyük çekişmesini açıklıyor. Bu ilişki onun mutluluk arayışında sınırları aşmak isteyen, gerçeklerden koparan, sanki kendi idealleri yönünde doğru ya da yanlış ne oranda kurban kompleksine yakalandığını açıklıyor. Dünyanın en zengin adamlarından, bilgisayar dahisi Bill Gates'in 9'uncu harmonik haritasında Güneş ve Pluto arasındaki zorlayıcı açı onun güç kullanmaya ve devasa güçlere sahip olma hırsını ve mücadelesini açıklıyor. 
Sayıları hiçbir zaman es geçmemeli ve içimizde gizli duran potansiyeli ve bizim için aslında en güçlü motivasyon olan mutluluk arayışını astroloji aracılığı ile sorgulamalıyız. Bu yönüyle astroloji beklenenden çok daha fazlasını verecektir. Bundan kesinlikle emin olabilirsiniz. n 

Hafta sonu astrobarometresi 

Bu hafta sonu nelere dikkat etmeli 

Hafta sonunda Yengeç burcundan geçen Ay, duygusal enerjileri daha fazla açığa çıkarırken hızlı hareket edebilir ve yeni girişimlerde bulunabiliriz. Venüs ve Jüpiter karesi bizi sorumluluklardan uzaklaştırıyor ve keyifli konulara davet ediyor ama bu arada aşırı müsrif davranma riski de var. Pazar günü öğle saatlerinde aşırı duygusal tepkiler ve genel olarak huzursuzluk kaynağı olabilecek gelişmeler yaşanabilir. Bu saatlerde duygularımızı dizginlemeye çalışsak çok daha iyi olacak. 


</TEXT>
</DOC>
