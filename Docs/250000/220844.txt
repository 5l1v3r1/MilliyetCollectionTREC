<DOC>
<DOCNO> 220844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/ekonomi/eko08.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Afet bölgelerine prim kolaylığı 
</HEADLINE>
<TEXT>

   ANKARA Milliyet 
   
   Hükümet, sel felaketine maruz kalan il ve ilçelerde Bağ - Kur ve SSK prim borçlarının ertelenmesine karar verdi. Buna göre, Mersin, Kars, Ardahan, Muş, Bitlis ve Karaman'ın da aralarında bulunduğu illerde SSK bir yıl, Bağ - Kur primleri de altı ay süresince ertelendi. Başbakan Tayyip Erdoğan başkanlığında toplanan Bakanlar Kurulu'nun birinci gündem maddesi sel felaketine maruz kalan iller oldu. Toplantı sonrasında açıklama yapan Hükümet Sözcüsü ve Adalet Bakanı Cemil Çiçek, afet bölgelerine ilk etapta 2.6 trilyon liralık nakdi yardım yapıldığını, bu miktarın yetersiz kalabileceğini söyledi. 
   Konuyla ilgili Başbakan Yardımcısı Mehmet Ali Şahin başkanlığında, Maliye, Bayındırlık, Tarım, İçişleri ve Çevre bakanlarının katılımıyla bir komisyon kurulduğunu kaydeden Çiçek, "Bölgedeki konut sorununun çözümü için değerlendirme yapılacak" dedi. Çiçek, geçtiğimiz aylarda sele maruz kalan Antalya'nın da yardımlardan faydalanacağını bildirdi. 
   
   
</TEXT>
</DOC>
