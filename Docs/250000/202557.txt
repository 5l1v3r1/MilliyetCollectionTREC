<DOC>
<DOCNO> 202557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur12.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başlık parası alan dünürünü mahkemeye verdi... 
</HEADLINE>
<TEXT>

     Bartın'da bir kişi, oğlunun kaçırdığı 17 yaşındaki kızın babasının talep ettiği 4 milyar lirayı ödeyerek gençleri evlendirdi, daha sonra da Cumhuriyet Başsavcılığı'na dilekçe vererek, dünüründen şikayetçi oldu. 
     Baba Ferzan Arslan, yaptığı açıklamada, oğlu Engin Arslan'la 17 yaşındaki Emine Yurt'un birbirlerini sevdiğini, ancak gelininin babasının 4 milyar lira başlık parası istemesinden dolayı da kaçtıklarını söyledi. 
     Dünürü İrfan Yurt'un, başlık parasının verilmemesi durumunda evlenmelerine kesinlikle izin vermeyeceğini belirtmesi üzerine tanıdıklarından borç para bulmak ve büyükbaş hayvanlarını satmak zorunda kaldığını anlatan baba Arslan, şöyle devam etti 
     ''Başlık parasını tamamlayarak gelinin babasına verdim ve nikah işlemlerini tamamlayarak çocukları evlendirdim. Kız babalarının, evlatlarını mal gibi görmelerine ve para karşılığında satmalarına bir anlam veremiyorum. Gelinin babası, kızının yaşı küçük olduğundan oğlumdan şikayetçi olacağını belirtmesi üzerine, talep ettiği başlık parasını vermek zorunda kaldım. Yoksa oğlum cezaevine girebilirdi. 
     Kızların para karşılığında satılmasının önlenmesi ve diğer ailelere de örnek teşkil etmesi amacıyla Cuhmuriyet Başsavcılığı'na müracaatta bulunarak dava açtım. Dava dilekçemde, başlık parasını, köyün muhtarı İhsan Güngör aracılığıyla teslim ettiğimi, bununla ilgili tanıkların dinlenmesi talebinde bulundum. Hukuki mücadelemi sonuna kadar sürdüreceğim.'' 
     
     BARO BAŞKANI ''SUÇ DEĞİL'' 
     Zonguldak Baro Başkanı Mevlüt Ünlü, başlık parası alınması veya verilmesinin suç teşkil etmediğini ve Ceza Kanunu'nda bununla ilgili bir hüküm olmadığını belirterek, Ferzan Arslan'ın Cumhuriyet Başsavcılığı'na verdiği dilekçe için takipsizlik kararı verilebileceğini söyledi. 
     Bartın Kadın Platformu Koordinatörü Beyhan Demirok ise çocuklarını evlendirmek isteyen ailelerin, başlık parasından dolayı mağdur olduklarını ifade ederek, ''Amacımız, yıllardır kanayan yarayı artık durdurmak ve bunu hafızalardan silmek. Biz platform olarak, köylere gidiyor, başlık parasının suç teşkil ettiğini anlatıyoruz. Yetkililerin desteğiyle başlık parası sorununu çözeceğimize inanıyorum'' diye konuştu. 
     Bartın Valiliği'nce, il genelindeki 266 köy muhtarına, başlık parası konusunda uyarı yazısı gönderildi. 
     
</TEXT>
</DOC>
