<DOC>
<DOCNO> 206677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/magazin/mag02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün komedyenler erkektir, çünkü.. 
</HEADLINE>
<TEXT>

   Ata Demirer, gösterisini, sahnede yaşadıklarını ve tüm 'komiklerin' erkeklerden çıkmasının 'sırrını' anlattı... 
      İLKNUR GÜLMEZ 
   
   'Tek Kişilik Dev Kadro' isimli gösterisini 700. kez sahneleyen Ata Demirer, kendini anlattı. 'Sokak mizahı' olarak da adlandırdığı gösterisinde tema olarak çocukluğunda görüp unutamadığı kadınları, adamları ve tipleri anlatan Demirer, "Ünlüleri taklit etmekte hiç zorlanmıyorum. Ben taklit değil, transformasyon yapıyorum" dedi. 
   
   O kimlere gülüyor 
   Beşiktaş Kültür Merkezi'ndeki BKM gösteride, izleyenleri kahkahaya boğan Demirer, kendisini güldürenleri şöyle sıraladı 
   "Bu aralar Maliye Bakanı Kemal Unakıtan'a çok gülüyorum. Çok değişik bir tarzı var. Kapalıçarşı esnafı diliyle konuşuyor. Bir de Fatih Terim'e çok gülerim. Onun sinirlenmesi bana inanılmaz komik geliyor. Cem Yılmaz, Şener Şen ve Okan Bayülgen de beni güldüren isimler arasında." 
   
   'Kadınlar daha muzip' 
   En iyi komedi seyircisinin kadınlar olduğunu söyleyen Demirer, bu konudaki gözlemlerini de şöyle özetledi 
   "Her oyundan önce perde arkasından bakarım. Kadın seyirci yoğunluktaysa o gösteri çok güzel olur. Erkeklerde hegomanyası gereği bir ciddiyet arayışı vardır. Kadınların daha açık ve muzip oldukları için komik olmaya ihtiyaçları yok. Bu nedenle komedyenlerin çoğu erkektir. Bir erkeğin komik olması ve komik duruma düşmesi ciddi bir yapının kırılması demektir." 
   
   
</TEXT>
</DOC>
