<DOC>
<DOCNO> 211734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko40.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, İran telekom ile dolaşım anlaşması imzaladı... 
</HEADLINE>
<TEXT>

     Turkcell ile İran Telekom arasında uluslararası dolaşım anlaşması imzalandı. 
     Turkcell'den yapılan açıklamaya göre, anlaşmayla, her yıl ülkeyi ziyaret eden yüz binlerce İran vatandaşı Türkiye'de bulundukları süre boyunca GSM hizmetlerinden Turkcell aracılığıyla, İran'ı ziyaret eden Türk vatandaşları ise aynı hizmetlerden TCI aracılığıyla yararlanabilecekler. 
     Turkcell açıklamasında, 1994 yılından beri yapılan uluslararası dolaşım anlaşmalarına Türkiye ile İran arasında yapılan anlaşmanın da dahil edilmiş olmasının, güçlü kültürel ve tarihsel bağlara sahip iki komşu ülke arasında ''GSM köprüsü'' kurulması anlamına geldiği belirtildi. 
     Turkcell ve Telecommunication Company of Iran TCI arasında yapılan uluslararası dolaşım anlaşması ile Turkcell'in anlaşmalı olduğu ülke sayısının 154'e, operatör sayısının 376'ya çıktığı bildirildi. 
     
</TEXT>
</DOC>
