<DOC>
<DOCNO> 206658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/dunya/dun04.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'den çok önce gübreciler uyardı 
</HEADLINE>
<TEXT>

   Gübre Üreticileri Derneği'nin, hazırladığı raporla her yıl Türkiye'ye giriş yapan bomba saflığındaki 650 bin ton gübreye dikkat çekmesine rağmen önlem alınmadı 
   İSTANBUL Milliyet 

   
   İstanbul'daki katliamların CIA ya da MİT'ten önce Gübre Üreticileri Derneği tarafından haber verildiği iddia edildi. Derneğin 1993'ten bu yana Genelkurmay Başkanlığı, Emniyet Genel Müdürlüğü ve ilgili bakanlıkları "gübre bombası"na karşı defalarca uyardığı, ancak önlem alınmadığı ve 1996'da PKK'nın provasını yaptığı eylemi 2003'te El Kaide'nin gerçekleştirdiği ileri sürüldü. 
   Aksiyon dergisinin son sayısındaki habere göre dernek, 1993'te bir rapor hazırlayarak Genelkurmay, Emniyet, Tarım ile Sanayi ve Ticaret bakanlıklarını uyardı. Raporda, her yıl Türkiye'ye giriş yapan bomba saflığındaki 650 bin ton gübrenin tehlike potansiyeli anlatılarak "çok acil önlem alınması" istendi. 
   
   Oklahoma'yla benzerlik 
   1995'te 168 kişinin öldüğü Oklahoma saldırısında da kullanılan gübre yapımı bombaların İstanbul'daki olaylarda kullanılan bombalarla büyük benzerlik taşıdığına da dikkat çekildi. Bu olaydan bir yıl sonra PKK terör örgütü, İstanbul'da amonyum nitrat gübre kullanarak eylem planlıyordu. Bagajına azot oranı yüksek gübre ve C4 yerleştirilen bir otomobil, Sultanahmet Meydanı'nda patlatılacaktı. Araç çekici tarafından Sarayburnu'ndaki otoparka götürüldü. Patlamada çekicinin şoförü öldü. Aracın Sultanahmet'te patlamaması nedeniyle, bugün Levent'te, Beyoğlu'nda, Şişli ve Nişantaşı'nda yaşanan katliamın o tarihte eşiğinden dönüldü. 
   
   
   
   
</TEXT>
</DOC>
