<DOC>
<DOCNO> 213186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/magazin/amag.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Popstar yurdum halkına terapi gibi geldi' 
</HEADLINE>
<TEXT>

   Türkiye'yi 'Popstar' bağımlısı yapan Osmantan Erkır, yarışmanın sırrını şöyle özetliyor İki saat boyunca herkes, herşeyi unutuyor 
      İlknur Gülmez 
   
   Sinema televizyon eğitimi almak için gittiği İngiltere'den 8 yıl sonra elinde 'Kim 500 Milyar İster ' isimli yarışma formatıyla dönen Osmantan Erkır, şimdi de Popstar yarışmasıyla gündemde. Birçok diğer yarışma gibi, formatını Türkiye'ye getirdiği, aynı zamanda sunucularından biri olduğu Popstar ile kendi popülaritesinin de iyice katlandığını anlatan Erkır ile yaptıklarını ve yapacaklarını konuştuk... 
   
   Programları seçerken nelere dikkat ediyorsunuz    Programlar, benim ve ailemin rahatlıkla seyredebileceği formatta olmalı. Formatı seyrederken içimde gıdıklanma duygusu olduğu an 'Türkiye'de tutar' hissine kapılıyorum. Popstar'ı Türkiye'ye getirdikten sonra kabul ettirmem çok zor oldu. Kimsenin beni sunucu yapmaya niyeti de yoktu, çünkü fizik olarak, popülerlik olarak uygun görmediler. 'Pişman olmayacaksınız. Başka yolu yok' diye çok zorladım. 
   
   Sizce Popstar Türk halkı üzerinde ne gibi etkiler yarattı    İnsanlar Popstar'ı izlerken kimin hangi şarkıyı söyleyeceğini, kimin eleneceğini düşünüyor, o anda kocasıyla ilişkisini, oğlunun karnesindeki kırığı, patronuyla sorununu unutuyor. Bu yarışma herkesi iki saat bütün dertlerinden uzaklaştırıyor. Terapi gibi birşey. Bir de Türk halkı bu yarışma sayesinde oy vermeyi öğrendi. Gördüler ki, oy verenlerin istediği iktidara geliyor. Popstar herkese 'Oyunu verirsen istediğin kazanır'ı gösterdi. Türk halkı bir daha ki seçimlerde daha bilinçli olacak. 
   
   Kırmızı odada sonuçlar açıklanırken neler hissediyorsunuz    Yarışmacılar elendikçe şok geçiriyordum ama son haftalardaki uzatma ve kalp sesi beni mahvediyor. Doğumhane kapısında çocuğunu bekleyen bir baba gibi odada tur atıyorum. O kırmızı oda sanki üzerime yapışıyor. 
   
   Sizin favoriniz kimdi Abidin ve Firdevs son haftaya kalmayı hak ettiler mi    Barış'ın iddialı olduğunu düşünüyordum. Pop imajına en çok uyan kişiydi. Bayhan ve Barış finale kalır gibi geliyordu ama yanıldım. Abidin ve Firdevs baştan itibaren psikolojileri en az bozulan iki kişi. Son hafta 'Ben artık popstar olmak üzereyim ve çok iyi olmalıyım' gerginliğine kapılıp kötü performans sergileyen elenir. İkisinin de sinirleri çelik gibi. 
   
   Popstar'ın en çok konuşulan adamı Bayhan Gürhan'la ilgili düşünceleriniz    Bayhan, çok düzgün, kişilikli, efendi hatta ekstra efendi birisi. Bayhan'ın işinin zor kısmı bundan sonra başlıyor. Hep örnek olmak zorunda ve hayatına dikkat etmeli. Doğru kişilerin sözünü dinlerse Bayhan'ın yolu çok açık. 
   
   Popstar kitabı çıkarmak için girişimlerde bulunduğunuzu duyduk..    Evet, Popstar yarışmasının ne olduğunu anlatan bir kitap çıkarmayı düşünüyoruz. İçinde Popstar'da neler yaşandığı, bu sürece nasıl geldiği anlatılacak ve fotoğraflar olacak. Finalistlerin biyografileri de yer alacak. 
   
   Futbolstar yarışması yapacağınız konuşuluyor, nasıl bir yarışma olacak    Futbolstar seçeceğiz. Sadece erkeklere değil, kadınlara da açık bir yarışma. Futbol konusunda yetenekli herkes katılabilecek. Türkiye Futbol Federasyonu ve FIFA destekli bir yarışma. Gündüz Tekin Onay'la çalışmalara başladık. Şubat sonlarına doğru start vereceğiz. Jürimizde eski bir futbolcu, bir spor yazarı ve bir de hakem olacak. 
   
   Popstarla sizin de yıldızınız parladı. Kadınların ilgisi arttı mı    İnsanlar tarafından tanınmak beni mutlu ediyor. Yolda tanımadığım insanlar bana gülümsüyor. Ekrana çıktığınız anda cazibeniz artıyor. Yarışmadan sonra kadınların bana ilgisi arttı. Aşk telefonları, mailler, mektuplar, notlar geliyor. Mesela bir kadın hayranım 'Bir yıldan beri erkek arkadaşım var ama ben sana çok kötü şık oldum' deyip cep telefonunu yazıp aramamı istemiş. Ben onların bu isteklerini arkadaşça karşılıyorum. Bu her erkek için güzel bir duygu ama benim bir süredir birlikte olduğum bir kız arkadaşım var ve beni hiç kıskanmıyor. Açıkça söylemek gerekirse kız arkadaşıma bu tarz mektuplar gelse, ben kıskanırım. 
   
   
</TEXT>
</DOC>
