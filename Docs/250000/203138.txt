<DOC>
<DOCNO> 203138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/yazar/akyol.html </URL>
<DATE> 2003/12/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Özbekistan notları 
</HEADLINE>
<TEXT>

   TAŞKENT 
   
   BAŞBAKAN Erdoğan'ın gezisi için Özbekistan'ın başşehri Taşkent'e uçuyoruz. Başbakan uçakta konuklara hoş geldin diyor, işadamlarıyla, gazetecilerle görüşüyor. 
   Özal ve Demirel de böyle yapardı. 
   Tayyip Bey de insanlarla çok kolay iletişim kuruyor. 
   Benim sorum üzerine Başbakan Erdoğan bir karışıklığı gideriyor 
   - Annan planını yok sayıp onun yerine yeni bir plan hazırlıyor değiliz. Annan planında yapılması gerekli değişiklikler konusunda arkadaşlarımız çalışıyorlar. Birkaç günde tamamlanır. 
   Evet, hükümet eskiden olduğu gibi Annan planını müzakere konusu olarak görüyor, sakıncalarını giderecek değişiklikler yapılmasını istiyor. Bu Annan planını toptan reddeden Denktaş'tan farklı bir politika. 
   Geziye katılan Devlet Bakanı Beşir Atalay diyor ki 
   - İdeal olan, Mayıs 2004'ten önce ve Denktaş'ın imzasıyla çözüme ulaşmaktır. 
   Başbakan Erdoğan Denktaş'la görüşecek mi Görüşecek ama zamanı tespit edilmemiş. Danışmanlarından aldığım bilgiye göre, Başbakan Erdoğan, Kıbrıs'ta çözüm için milli koalisyon kurulmasını istiyor. Bu aşamada müdahale etmeyecek. Ancak KKTC'de bir hükümet kurulmasının zor olacağı anlaşılırsa "önümüzdeki hafta içinde bile Denktaş Ankara'ya davet edilebilir." 
   Anlıyorum ki, Ankara, Kıbrıs'ta bir hükümet krizine izin vermeyecek. Doğrusu da bu. 
   
   UÇAKTA Diyanet'ten sorumlu Devlet Bakanı Prof. Mehmet Aydın'la görüşüyorum "Bu sene Kuran kursları yönetmeliğini ele almayacağız" diyor. Bu sene 2003 mü 
   "Hayır 2004, yani bir sene süreyle ele almayacağız" diyor ve devam ediyor 
   - Tamamen yanlış anlaşıldı. Türkiye toplumsal değişme halinde, değerler tam oturmadı. Onun için din meselesinin itikadi, kültürel ve özgürlüklerle ilgili tarafları olduğu gibi güvenlik tarafı da var. Her şeyi anlatmama gerek yok. Kamu güvenliğini dikkate alan, daha çağdaş bir Kuran kursları uygulaması yapacaktık, yanlış anlaşıldı, biz de geri çektik. Bir yıl dokunmayacağız, sonra ne yapacağımıza bakarız. 
   Türkiye'de bazı kesimlere yönelik misyonerlik faaliyetlerinin çok artmış olması, öte taraftan, belirli yerlerde dinin güvenlik bakımından sorunlu bir şekilde anlatılması gibi meseleler... 
   - Türkiye Almanya gibi oturmuş bir toplum haline geldiğinde bu sorunlar kalkar. Din eğitiminde çok titiz olmak, din eğitim talebini karşılayarak dışarıdan istismarlara meydan vermemek gerekir. 
   Prof. Mehmet Aydın'la din, felsefe, toplum yapısıyla din kültürü arasındaki ilişkiler konusunda çok yararlandığım bir sohbet yaptık. İleride bunu yazacağım. 
   
   TAŞKENT'TEYİZ. Üçüncü gelişim... İlk geldiğimde Gorbaçov zamanıydı. Hemen Sultan Galiyev'in dava arkadaşı Ekmel İkram'ın anıtını ziyaret etmiştim. Stalin tarafından kurşuna dizilen öncü aydınlardan biridir. 
   Sovyet sisteminden kurtulan Taşkent şimdi daha ışıklı. Yılbaşı ışıklarını bugün yakmaya başlamışlar. Özbek medyasında çıkan haber ve yorumların özetlerine bakıyorum. Özbekistan Standartlar Enstitüsü Başkanı Bahtiyar Kasımov'un devlet TV'sindeki konuşmasından bir cümle 
   "Türkiye aracılığıyla Avrupa ve dünyanın standardizasyon konusundaki yeni teknolojilerinin Özbekistan'a getirilmesi..." 
   Türkiye'nin Batı'ya açık bir ülke ve piyasa ekonomisi olmasının "ata yurt" için önemi 
   Özbek yorumcu Bahtiyar İrisov, TV konuşmasında "Özbekistan Türklerin ata yurdudur" diyordu. 
   1999'da aramız fena halde bozuldu. Özbek Cumhurbaşkanı Kerimov Türk okullarını kapattı, resmi ilişkiler buzdolabına kaldırıldı. 
   Uçakta bir diplomat gazetecilere şunu söyledi 
   - Özbekistan çok önemli bir ülke. Turgut Bey ve Süleyman Bey'den sonra, bilinen sıcak kişiliğiyle Tayyip Bey'in Kerimov'la şahsi dostluk kurması halinde ilişkilerimizin gelişeceğine inanıyoruz. 
   Uçakta ünlü yazar Ahmad Rashid'in "Jihad" kitabını okuyorum Orta Asya siyasetlerinde şahsi ilişkilerin adeta en önemli etken olduğunu yazıyor. 
   Evet, Timur'la Bayezid artık barışmalı... 
   
      
   
   
</TEXT>
</DOC>
