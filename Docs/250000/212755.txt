<DOC>
<DOCNO> 212755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur14.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar'dan Erdoğan'a eleştiri "Kıbrıs'taki topraklar kanla alındı" 
</HEADLINE>
<TEXT>

     DYP Genel Başkanı Mehmet Ağar, Başbakan Recep Tayyip Erdoğan'ın, ''Kıbrıs'ta belli oranda toprak verilebileceği'' yolundaki açıklamasını eleştirerek, ''O topraklar belediyelerin tahsisli arsaları değil, kanla alınmış topraklardır'' dedi. 
     DYP Genel Merkezi'nde düzenlenen bayramlaşma töreninde partililere hitap eden Ağar, 2000 yılındaki senaryonun bir benzerinin yaşandığını, o zaman da ekonomik göstergelerin tümünün iyi gözüktüğünü, ancak bir süre sonra yaşanan krizin faturasını milletin hala ödemeye devam ettiğini söyledi. İktidarın, yolsuzluklar ve dokunulmazlıklar konusunda hiçbir şey yapmayacağının anlaşıldığını belirten Ağar, konuşmakla siyaset yapılamayacağını kaydetti. 
     Ağar, milletin her kesiminin sıkıntı içinde olduğunu ifade ederek, şunları söyledi 
     ''Zaman içinde insanları pembe hayaller içerisinde yaşatabilen çok şakşakçılar vardır. İktidarlar değişir, sakşakçılar değişmez. Aynı şakşakçılar Mesut Yılmaz'ı ulaşılmaz başarıların sahibi, Sayın Ecevit'i Türkiye'nin gelecek 10 senesini sürükleyecek bir büyük istikrar sembolü, bugün de Sayın Erdoğan'ı Türkiye'de büyük gelişmenin simgesi olarak takdim etmeye çalışmışlardır. Değişmeyen bir tek kader vardır, milletin kaderi değişmemektedir.'' Milletin yaratılan sanal ortamdan şikayetçi olduğunu belirten Ağar, Kurban Bayramı arifesinde çarşı ve pazarların arzu ettiğini bulamamanın hayal kırıklığını yaşadığını söyledi. Ağar, iktidarın geçmişte ''milli görüş'' adı altında hep şikayet ettiği, ''paradan para kazanan faizcilerin en büyük dostu konumuna geldiklerini'' iddia etti. 
     
     ''KAÇ BUCAK OLDUĞUNU ÖĞRETİRİZ'' 
     Geçmişte terörle mücadelede olduğu gibi ''ekonomik terörün sorumlusu olan vurguncunun ve hortumcunun hakkından ancak kendilerinin geleceğini'' savunan Ağar, şunları kaydetti 
     ''Bizim iktidarımızda millete borcu olanlar, bu borçlarını ödeyeceklerdir. Ödemeyenlere bu dünyanın nasıl dar olduğunu, kaç bucak olduğunu biz hukuk içinde öğretiriz adama. Bundan hiç kimsenin bir gram bile şüphesi olmamalıdır. Bizim işimiz hukuk ve adalet içinde, eşitlik içinde insanlarımızın haklarının zayi olmadığı bir onurlu düzeni kurmaktır.'' DYP'nin referansının demokrasi ve cumhuriyetin değerleri olduğunu belirten Ağar, bu çizgide bir sapma olmadığını söyledi. Ağar, 58 yıl önceki DP'nin çıkış noktası neyse DYP'nin çizgisinin de o olduğunu belirtti. 
     ''Milli görüş gömleğini çıkaranların bundan niye vazgeçtiklerini millete itiraf etmeleri gerektiğini ve şimdi ne olduklarını açıkça söylemeleri gerektiğini'' kaydeden Ağar, ''Millet, kafa karmaşası içinde olanları algılayamamaktadır. Bizim öyle derdimiz yok. Sayfamız tektir, sabah akşam beyaz sayfalar açmayız. Gittiğimiz yollar, doğru yollardır'' diye konuştu. 
     
     ''KANLA ALINDI'' 
     Ağar, yerel seçimlerde milletin kendisini ezen politikalara karşı hükümete ''ihtar vereceğini'' söyledi. Sanal ortamlar yaratıp, şakşakçılara güvenerek iktidarı bu şekliyle sürdürmenin mümkün olmadığını anlatan Ağar, dayanılacak gücün, Türkiye'nin dışındaki değil içindeki temel irade olduğunu söyledi. 
     Hükümetin Kıbrıs politikasını da eleştiren Ağar, ''Türkiye'de toprak vermek konusunda rahat ifadelerde bulunanlara hatırlatacaklarım var. Müzakere, anlaşma, çözüm elbette... Ama bilinmesi lazım icap eden bir şey vardır. O topraklar, belediyelerin tahsisli arsaları filan değildir, kanla alınmış topraklardır'' diye konuştu. 
     Hükümetin bu konudaki yaptıklarını Meclis'le paylaşması gerektiğini belirten Ağar, bu konuda millete rağmen adım atılabilmesinin mümkün olmadığını söyledi. 
     
</TEXT>
</DOC>
