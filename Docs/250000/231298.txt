<DOC>
<DOCNO> 231298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko36.html </URL>
<DATE> 2004/04/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Türkiye Fırıncılar Federasyonu Ankara'da bugün zam uygulanmıyor 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, Ankara fırıncı esnafının zam konusunda talebi olmadığını belirterek, ''Ankara'da bugün bir zam uygulaması söz konusu değil. Bu yakın gelecekteki günler içinde söz konusu değil'' dedi. 
     Balcı, Ankara Fırıncılar Odası'nın ekmeğe yüzde 20 zam kararı ile ilgili düzenlediği basın toplantısında, Ankara'da ekmeğin kilogram fiyatının 1 milyon 333 bin lira olduğunu kaydederken, uygulamanın o şekilde devam ettiğini söyledi. 
     Esnafla paylaşılmayan bir karar olduğunu belirten Balcı, bu tür konularda yönetici arkadaşların daha hassas olması gerektiğini ifade etti. Balcı, şöyle konuştu 
     ''Kendilerine bu yönde uyarımızda olacaktır. Esnafın talep etmediği bir uygulamayı yönetici arkadaşlarımızın gündeme taşıması, gerçekleştirmek istemesi doğru değildir. 
     Esnafla yaptığımız görüşmelerde, bugün Ankara esnafının zamdan önce öncelikle halledilmesi gereken sorunları olduğunu ifade ettiler. Ankara fırıncı esnafının bu sorunları için yönetici arkadaşların çalışma yapması gerekiyor. 
     Ankara'da ve Türkiye genelinde 1 milyon 250 bin ve 1 milyon 500 bin lira olan ekmek fiyatları, temmuz ayına kadar 1 milyon 500 bin liranın üzerine çıkmaması için, çok büyük bir çalışma yapmamız gerekmiyor. Önce yaptığımız çalışmalar neticesini vermekte. Şu anda girdilerde bir artış söz konusu değil.'' ''Zam gerekçesi neydi'' şeklindeki soru üzerine de Balcı, zam olmadığı için gerekçesini öğrenmelerine gerek kalmadığını belirterek, olmayan uygulamanın gerekçesini sormaya ihtiyaç duymadıklarını söyledi. 
     ''Kendilerini bu konuda uyarıcağız. Esnafın bilgisi dışında, esnafın talebi olmadan böyle bir uygulamayı düşünmeleri, bunu uygulamak istemeleri doğru değil'' diyen Balcı, temsilcilerin esnafın sesi olması gerektiğini ve esnafın talepleri doğrultusunda hareket etmesi gerektiğini kaydetti. 
     
     HALK EKMEK 

     Esnafın halk ekmekleri karşısında dayanma güçleri kalmadığını kaydeden Balcı, halk ekmeğin dar gelirli vatandaşa ucuz ekmek üretmesine karşı olmadıklarını ancak kendilerinin bu ucuz ekmeği yerel yöneticilerin yapmasına karşı olduklarını söyledi. 
     Balcı, Türkiye Fırıncılar Federasyonu'nun bu hizmeti esnafla belediyenin diyalog halinde vermesini talep ettiğini anlatırken, ''Dar gelirli vatandaşa ucuz ekmek üretimini esnafla belediye diyalog halinde gerçekleştirmeli. Hedef aynı olmalı, doğru ellerde yapılmalı'' dedi. 

     
</TEXT>
</DOC>
