<DOC>
<DOCNO> 220619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/siyaset/siy01.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye bizi geçti 
</HEADLINE>
<TEXT>

   ABD Dışişleri'nden Silverman, "Türkiye öyle reformlar yaptı ki, bizi geçti. Biz AB'ye üye olamayız. Çünkü ölüm cezası var. Ama Türkiye'de yok" dedi 
   
   ABD Dışişleri Bakanlığı Güney Avrupa İlişkileri Direktör Yardımcısı Larry Silverman, Türkiye'nin resmen AB'ye üye olmasının ABD'nin en büyük önceliklerinden biri olduğunu söyledi. Türkiye, Yunanistan ve Kıbrıs'tan sorumlu Silverman, Washington Türk - Amerikan Derneği'nin ATA - DC , öğretmenler için düzenlediği ve Türkiye'nin siyasi, tarihi ve kültürel özelliklerinin ele alındığı çalışma toplantısında konuştu. 
   
   Türkiye'nin başarısı önemli 
   ATA - DC Başkanı Hülya Polat'ın sunduğu programda Silverman, Türkiye'nin aralık ayında AB'den, koşullu değil, açık bir "evet" yanıtı beklediğini ve Avrupa'dan gelen açıklamalara göre son aylarda gidişatın olumlu yönde olduğunu söyledi. Türkiye'nin enerji, terörizm, ekonomik gelişme, demokrasi, insan hakları, Ortadoğu, Orta Asya, Kafkaslar gibi önemli her türlü politikada rolü olduğunu belirten Silverman, "Dünya için Türkiye'nin başarısı önemli" dedi. 
   AB'ye üyelik konusunda Türk tarafında da önemli gelişmeler olduğuna işaret eden Silverman, Kıbrıs'ta çözüm yönünde Türkiye'nin inisiyatif kullandığını ve olumlu gelişmelerin yaşandığını, ayrıca ülkede reformların meyvesinin toplandığını kaydetti. 
   
   Türkiye daha reformcu 
   Silverman, "Türkiye öyle reformlar gerçekleştirdi ki, bazı konularda bizi geçti. Mesela ABD olarak biz istesek, AB'ye üye olamayız. Çünkü ölüm cezası var. Ama Türkiye, gerçekleştirdiği reformların bir parçası olarak ölüm cezasını da kaldırdı" şeklinde konuştu. 
   Silverman, "laik demokrasi" olma özelliğiyle Türkiye'nin Ortadoğu'da model olmasa da "iyi bir örnek'' olacağını söyledi. Silverman, Türk - Amerikan ilişkilerinin ivme kazandığını belirtti. 
   "Geçen yılın konuları arkamızda kaldı" diyen Silverman, Türkiye'nin hayata geçirdiği reformları AB için değil kendisi için yaptığını kaydetti. Silverman, AB'nin Türkiye'den istediği koşullardan Kopenhag kriterleri değil, Ankara kriterleri olarak söz edilmesi gerektiğini vurguladı. 
   
   
   
</TEXT>
</DOC>
