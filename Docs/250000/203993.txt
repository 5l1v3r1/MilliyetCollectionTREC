<DOC>
<DOCNO> 203993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo34.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'den Faruk'a 490 milyar liralık dava 
</HEADLINE>
<TEXT>

     İkinci Futbol Ligi A Kategorisi ekiplerinden Göztepe'nin kulüp başkanı İskender Tuğsuz, Futbol Federasyonu'na başvuran Faruk'a 490 milyar liralık tazminat davası açmaya hazırlandıklarını bildirdi. 
     İskender Tuğsuz, yaptığı açıklamada, Faruk'un sarı-kırmızılı kulüple olan sözleşmesini haksız bir biçimde fesh etmek istediğini öne sürdü. 
     Faruk ile sözleşmelerinin bulunduğunu ve bu oyuncuya 57 milyar lira ödediklerini söyleyen Tuğsuz, ''Federasyona gerekli itirazımızı yaptık. Sözleşmesi kesinlikle fesh edilemez. Ayrıca Faruk'a 490 milyar liralık tazminat davası açacağız. Bu konuda avukatlarımız gerekli hukuki çalışmayı yapacak'' diye konuştu. 
     
     TRANSFER TEHLİKEDE 
     Göztepe'nin, eski futbolcularına olan borçları nedeniyle ara transfer döneminde takıma oyuncu takviye etmesi tehlikeye girdi. 
     İskender Tuğsuz, eski borçların vadeye yayılması konusunda görüştükleri futbolculardan yalnızca Vestel Manisaspor'un kalesini koruyan Bülent'ten olumlu yanıt aldıklarını bildirdi. 
     Diğer oyuncuların ise ''olumlu'' yanıt vermediğini söyleyen Tuğsuz, ''Bu oyunculara alacaklarınızı silin demedik. Ancak yanaşmadılar. Bu nedenle transfer çalışması yapamıyoruz. Ancak anlaşma sağlamak üzere avukatlarımız son güne kadar görüşmeler yapacaklar'' dedi. 
     
     HAZIRLIKLAR BAŞLADI 
     Bu arada sarı-kırmızılı takım, ikinci yarı hazırlıklarına Teknik Direktör Ekrem Al yönetiminde Gürsel Aksel Tesisleri'nde başladı. 
     Çalışmalara Ankaragücü'ne transferi gündemde olan Göktuğ ile izin alan Tahsin ve Salih katılmadı. 
     Sarı-kırmızılı ekibin çalışmasını Göztepe'nin ''efsane kadrosu''nda yer alan eski futbolculardan ''Bombacı'' lakaplı Halil Kiraz, ''Buldozer'' Fevzi Zemzem, ''İngiliz'' Nevzat Güzelırmak, ''Çarli'' Çağlayan Derebaşı da izledi. 
     
</TEXT>
</DOC>
