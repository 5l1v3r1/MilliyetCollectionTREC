<DOC>
<DOCNO> 221883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/dunya/dunz1.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   Suriye'de kanlı maç 4 ölü, 100 yaralı 
   DIŞ HABERLER SERVİSİ 

   SURİYE'de dün 1. Futbol Ligi'ndeki bir maça start verilmek üzereyken başlayan kavga izleyiciler arasında paniğe yol açtı polisin de havaya ateş açmasıyla artan kargaşada 3'ü çocuk 4 kişi öldü, 100'den fazla kişi yaralandı. Kuzeydeki Kamışli kasabasında meydana gelen olaylar üzerine polis stadyumu kuşattı. Görgü tanıklarına göre, kasabanın futbol takımıyla, yakındaki "Deyr El Zur" kasabasının maçını 5 - 7 bin kişi izlemeye gelmişti. Kavganın, konuk takımın izleyicilerinin, Kamışli taraftarlarına sopa ve taşlar fırlatmaları üzerine başladığı iddia edildi. Kanlı olaylar üzerine maç iptal edildi. 
   
   Kadavralar mayına atılmış 
   ABD'de, üzerinde bilimsel deneme yapılması amacıyla New Orleans Tulane Üniversitesi Tıp Fakültesi'ne bağışlanan kadavraların askeri kurumlara satıldığı ve mayın denemelerinde kullanıldığı ortaya çıktı. Fazla kadavraların "National Anatomical Services" adlı şirket tarafından toplandığı ve firmanın kadavraları askeri kurumlara, tanesi 25 - 30 bin dolardan sattığı belirtildi. Ordunun kadavraları mayın denemelerinde kullanıldığı ortaya çıktı. Olay, ordu tarafından doğrulandı. Deneyler, mayınlardan koruyucu çizme ve miğfer üretimi için yapılıyor. 
   
   Saddam'ın kadın casusu yakalandı 
   BİR dönem gazeteci ve Amerikan Kongresi'nde basın sekreteri olarak çalışan bir kadın, ABD'de devrik Irak yönetimi hesabına casusluk yaptığı gerekçesiyle tutuklandı. 41 yaşındaki Susan Lindauer'in yaptığı iş karşılığında Iraklılardan 10 bin dolar aldığı iddia edildi. Lindauer'in Fortune, US News World Report ve Seattle Post - Intelligencer gazetelerinde çalıştığı, Amerikan Kongresi'nde de görev yaptığı belirtildi. 
   
   Uzay yolculuğu efsaneyi bitirdi 
   DIŞ HABERLER 

   ÇİN'de ders kitaplarında yer alan "Çin Seddi uzaydan bile görülüyor" bilgisi yanlış çıktı. Çin'in ilk uzay adamı taykonot Yang Liwei, geçen yıl yaptığı 21.5 saatlik uzay seyahati sırasında Çin Seddi'ni göremediğini söyleyince okul kitapları yeniden yazılmaya başlandı. Beijing Times gazetesine göre, Eğitim Bakanlığı'ndan bir yetkili, okul kitaplarını basan yayınevi sahibinden, onlarca yıl inanılan "efsanenin" yer aldığı pasajların kitaplardan çıkarılmasını istedi. MÖ 221 - 206'da inşaatına başlanan Çin Seddi'nin, 2 bin 400 kilometre uzunluğunda olmasına rağmen yüksekliği sadece 9 metre. 
   
   
</TEXT>
</DOC>
