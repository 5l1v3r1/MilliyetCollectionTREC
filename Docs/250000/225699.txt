<DOC>
<DOCNO> 225699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/spo01.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal zehirlendi 
</HEADLINE>
<TEXT>

   Ümraniye'de Gaziantep karşılaşması öncesinde sağlık krizi yaşandı. Zago, Ramazan, Ümit, İbrahim, Ahmet Yıldırım ve kaleci antrenörü Datçu yedikleri yemekten zehirlendi 
      
   Gıda uzmanı gelecek 
   BEŞİKTAŞ'TA moralsizliğin üstüne bir de sağlık sıkıntısı eklendi. Gaziantep maçı öncesi Zago, Ümit Aydın, Ramazan, İbrahim, Ahmet Yıldırım ve kaleci antrenörü Datçu, tesislerde yedikleri yemekten zehirlendi. İshale yakalanan beş futbolcunun bitkin düşmelerine karşın kritik maça yetişecekleri açıklandı. Bundan sonra tesislere gıda uzmanının geleceği de bildirildi. 
   
   Kapılar kapandı 
   TEKNİK Direktör Mircea Lucescu üst üste yaşanan tatsız gelişmeler nedeniyle takımı iki gün önceden kampa aldı. Rumen teknik adam, futbolcularına bir dizi yasaklar da getirdi. Maç gününe kadar hiç kimsenin tesislere giremeyeceği bildirildi. Lucescu'nun da oyuncularıyla bire bir toplantılar yapıp, motivasyonlarını en üst düzeye çekeceği vurgulandı. 
   
   Ahmed Hassan imzayı attı    BOZHAN MEMİŞ 

   MISIRLI yıldız Ahmed Hassan, Lotto firmasıyla iki yıllık sözleşme imzaladı. Firmanın tecrübeli oyuncuya özel krampon yaptıracağı açıklandı. Ahmed Hassan imza töreninde yaptığı açıklamada, Gaziantepspor engelini mutlaka aşacaklarını iddia etti. Mısırlı futbolcu, "Umarım şans bulurum ve atacağım golle takımımı galibiyete taşırım" diye konuştu. Bu arada aynı firma ile anlaşan kaleci Ramazan törene katılamadı. 
   
   Kluivert pazarlığı    SİYAH - Beyazlı yönetim, Barcelona'dan ayrılmaya hazırlanan Kluivert için para musluklarını sonuna kadar açtı. Transfer Komitesi Başkanı Muzaffer Nasıroğlu'nun, yıldız futbolcunun menajeniyle temasa geçip, ilk teklifi ilettiği öğrenildi. Hollandalı futbolcuya bildirilen ilk rakamın yıllık kesintisiz 1 milyon Euro olduğu iddia edildi. 
   
   'Sonuna kadar yarışa devam'    BEŞİKTAŞ'IN emektar kaptanı Tayfur, şampiyonluk şanslarının son haftaya kadar devam edeceğini söyledi. Kalan sekiz maçı da kazanmayı hedeflediklerini dile getiren tecrübeli oyuncu, "Kontrolümüz dışında yaşanan gelişmeler bizi ikinci sıraya indirdi. Gaziantepspor maçı bizim için dönüm noktası olacak. Sonuna kadar yarışa devam edeceğiz" diye konuştu. 
   
   
</TEXT>
</DOC>
