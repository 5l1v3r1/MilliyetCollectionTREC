<DOC>
<DOCNO> 240043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo14.html </URL>
<DATE> 2004/05/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Denizlisporlu futbolcuların taliplisi çok... 
</HEADLINE>
<TEXT>

     Denizlispor, aldığı başarılı sonuçlarla bu sezon Birinci Süper Lig'in flaş takımlarından olurken, futbolcularına da transfer önerileri yağmaya başladı. 
     Bu sezon Altay'dan Denizlispor'a transfer olan ve Servet'in Fenerbahçe'ye gitmesiyle birlikte yakaladığı forma şansını iyi değerlendiren Çağdaş, şampiyon Fenerbahçe, Beşiktaş ve Galatasaray'ın transfer listesinde yer alıyor. 
     Golcü Ersen Martin'i ise Almanya Birinci Ligi'nden bir takımın istediği öğrenildi. Yeşil-siyahlı takımın genç futbolcularından Serhat'a da Konyaspor talip oldu. 
     Özgür'ü de Beşiktaş'ın istediği, ancak gelişmeler için kongrenin sonuçlanmasının beklendiği kaydedildi. 
     Denizlispor Kulübü Profesyonel Futbol Şubesi Başkanı Turgut Dalaman, elde edilen başarının yeşil-siyahlı futbolcuları transferin gözdesi durumuna getirdiğini söyledi. 
     Dalaman, lig bitmeden hiçbir takımla transfer görüşmesi yapmayacaklarını belirterek, ''Gelen teklifleri değerlendireceğiz. Daha önce de açıkladığımız gibi, futbolcularımıza büyük kulüpler talip olursa, sözleşmeleri devam etmesine rağmen transferlerine izin vereceğiz'' dedi. 
     
</TEXT>
</DOC>
