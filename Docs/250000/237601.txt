<DOC>
<DOCNO> 237601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur10.html </URL>
<DATE> 2004/05/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Evini yıkınca, ineğine zorunlu misafir oldu... 
</HEADLINE>
<TEXT>

     Bolu'nun Mudurnu İlçesi'nde yeni ev yapmak için oturduğu evini yıkan inşaat ustası, ailesiyle birlikte inek ve tavukların kaldığı ahırda yaşamaya başladı. 
     AA muhabirinin aldığı bilgiye göre, Uzunçam Köyü'nde yaşayan inşaat ustası Mahir Alataş, eskiyen evinin yerine yeni bir ev yapmak istedi. Ancak eski evini yıktıktan sonra kalacak yer sorunu yaşayan Alataş, evlerinin yakınındaki ahırda kalmaya karar verdi. İnek ve tavuklarının yaşadığı ahırda gerekli düzenlemeleri yapan Alataş, evdeki eşyalarını buraya taşıdı. 
     Ahırda, kendilerini, inek ve tavukların yaşadığı bölümle tek bir kapının ayırdığını belirten Alataş, ''Biz ahıra taşındıktan sonra ineğin huzuru kaçtı, televizyon ve müzik sesinden uyuyamaz oldu'' dedi. 
     ''Ceylan'' adlı inek, sahibi tarafından ailenin kaldığı odanın içinden geçirilerek otlanmaya çıkarılırken, merakla televizyona bakıyor. 
     İnşaat ustası Alataş, ineğinin hamile olduğunu ve ikiz buzağı doğuracağını belirterek, ''İneğimiz doğum yapınca, ikiz buzağıları da oturduğumuz kısımda besleyeceğiz'' diye konuştu. Alataş, temelini attığı evi tamamladıklarında ahırdan taşınacaklarını söyledi. 
     
</TEXT>
</DOC>
