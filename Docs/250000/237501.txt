<DOC>
<DOCNO> 237501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko33.html </URL>
<DATE> 2004/05/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
4. Türkiye İktisat Kongresi'ni 300 basın mensubu izliyor 
</HEADLINE>
<TEXT>

     4. Türkiye İktisat Kongresi'ni akredite olan 300 basın mensubunun izlediği bildirildi. 
     Kongrenin açılış konuşmalarını bir çok televizyon ve radyo kanalı naklen yayınladı. Salonda, onlarca kamera ve fotoğraf makinesi dikkati çekerken, kongre merkezinin 2. katında bulunan basın merkezinde internet lap top, faks ve telefon hizmetleri sunularak, haberlerin kamuoyuna daha çabuk ulaşması için tüm teknolojik olanaklardan yararlanıldı. 
     Kongreye bin 300 delegenin katılımı beklenirken, açılış konuşmaları sırasında salonun yarısına yakın bölümünün boş olduğu görüldü. Ancak bunun nedeninin ilgisizlik değil, İzmir'deki 2 yıldızlı otellerin bile tamamının dolu olması nedeniyle bir gece önceden gelinememesi ve bugün de İstanbul ve Ankara uçaklarında yer bulunamamasından kaynaklandığı belirtildi. 
     Başbakan Recep Tayyip Erdoğan, kongrenin açılışında yaptığı konuşmanın ardından yemekten önce kongre merkezinin 3. katında bir süre İzmir Valisi Yusuf Ziya Göksu, İzmir Emniyet Müdürü Halil Tataş, işadamı Nazif Zorlu ve Microsoft CEO'su Steve Ballmer ile bir süre görüştü. 
     Başbakan Erdoğan, daha sonra katılımcılar onuruna verdiği yemeğe geçti. Başbakan Erdoğan'ın masasında Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan, MGK Genel Sekreteri Orgeneral Şükrü Sarıışık, İzmir Valisi Yusuf Ziya Göksu, IMF Başkan Vekili Anne Krueger, OECD Genel Sekreteri Ronald Johnston, TOBB Başkanı Rifat Hisarcıklıoğlu, işadamı Nazif Zorlu, Microsoft CEO'su Steve Ballmer yer aldı. Yemekte konuklara Ege yöresinden yemekler ikram edildi. 
     
</TEXT>
</DOC>
