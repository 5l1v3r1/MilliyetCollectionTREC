<DOC>
<DOCNO> 230005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur12.html </URL>
<DATE> 2004/04/09/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Aliağa TÜPRAŞ işçileri eylem yaptı 
</HEADLINE>
<TEXT>

     TÜPRAŞ Aliağa Rafinerisi'nde çalışan 800 işçi, rafineri kapısında servis araçlarından topluca inerek eylem yaptı. Eylem süresince tanker dolumu yapılmadı, rafineri kapısı önünde tanker kuyrukları oluştu. 
     Petrol-İş Aliağa Şube Başkanı İbrahim Doğangül burada toplanan işçilere hitaben konuşma yaptı. Petrol-İş'in özelleştirmelerle ilgili söylediklerinin haklılığının tek tek ortaya çıktığını öne süren Doğangül, Rekabet Kurulu Başkanı'nın TÜPRAŞ'ın Taftneft'e satışının ''dikey entegrasyon'' anlamını taşıdığını söylediğini bildirdi. 
     Bir yandan hukuk mücadelesi verirken bir yandan da Türkiye'nin gözbebeği ''TÜPRAŞ'', ''PETKİM'' ve benzeri stratejik kuruluşlara sahip çıkmaya devam edeceklerini kaydeden Doğangül,''TÜPRAŞ'ın neden satıldığı sorusuna halen yanıt verilmediği gibi, özelleştirme hukukuna bile uymadan, bildikleri yolda özelleştirmeye devam ettiler'' dedi. 
     Doğangül'ün konuşması sık sık sloganlarla kesildi. 
     Eylemin, öğlen saatlerine kadar devam edeceği belirtildi. 
     
</TEXT>
</DOC>
