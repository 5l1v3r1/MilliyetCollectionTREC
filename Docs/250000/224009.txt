<DOC>
<DOCNO> 224009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun40.html </URL>
<DATE> 2004/03/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Annan Terörizm, Irak'ı daha tehlikeli bir ülke haline getirdi... 
</HEADLINE>
<TEXT>

     BM Genel Sekreteri Kofi Annan, ortaya çıkan terörizmin, Irak'ı daha riskli bir ülke haline getirdiğini ve durumu güçleştirdiğini söyledi. 
     Annan, Mısır'ın El Hayat gazetesine verdiği demeçte, ABD'nin önderlik ettiği kuvvetlerin Irak'ı işgalinin, bu ülkedeki terör eylemlerinin artmasına yol açıp açmadığının sorulması üzerine, ''Irak'ta terörizmden hangi tarafın sorumlu olduğunu bilmiyorum. Bu terörizm bir yıl önce Irak'ta yoktu. Ancak şimdi, intihar saldırılarıyla, arabalara ve yol kenarlarına yerleştirilen bombalarla halkın canını alarak patlak verdi. Bu açıdan bakıldığında durum daha tehlikeli ve karışık bir hal aldı'' dedi. 
     Irak'a, siyasi geçişe yardımcı olmak amacıyla bir ekip göndereceğini belirten Annan, Irak'taki BM personelinin hedef olmasından çekindiklerini ve önlem alarak gereken güvenliğin sağlanacağını kaydetti. 
     
</TEXT>
</DOC>
