<DOC>
<DOCNO> 228473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur11.html </URL>
<DATE> 2004/04/04/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Okullarda elma ve patates dağıtılacak mı 
</HEADLINE>
<TEXT>

     Milli Eğitim Bakanlığı Müsteşarı Prof. Dr. Nejat Birinci, ihraç fazlası elmaların okullarda dağıtılmasının yararlı olacağını, patatesin ise önce işlenmesi gerektiğini söyledi. 
     Prof. Dr. Birinci, Adapazarı'nda Türkçe ve Edebiyat öğretmenlerine yönelik düzenlenen seminer sonrasında yaptığı açıklamada, ihraç fazlası elmaların okullarda tüketilmesinin öğrenci sağlığı açısından yararlı olacağını söyledi. 
     Elmanın önemli bir gıda olduğunu ve dağıtım işinin Milli Eğitim Müdürlükleri tarafından organize edilebileceğini ifade eden Birinci, şunları kaydetti 
     ''Eğer elma fazlası varsa, okullarda öğrencilerimize verilmesi gerekir. Patatesi bilemiyorum. Doğrudan öğrenciye sunulacak bir şey değil, önce işlenmesi gerekiyor. Aslında konuya ilişkin yazı yatılı okullara yönelik ama diğer öğrencilere de verilebilir.'' Sakarya Milli Eğitim Müdürü Aziz Ersoy da ''İhraç fazlası elma, taşımalı sistemdeki öğrencilere çok rahat dağıtılabilir. Buna diğer öğrencilerde ilave edilir. Daha önce süt dağıtımı yapıldı ve başarılı olundu'' dedi. 
     
</TEXT>
</DOC>
