<DOC>
<DOCNO> 210916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/dunya/dun02.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Papadopulos nazlanmasın 
</HEADLINE>
<TEXT>

   KKTC hükümeti güvenoyu alırken, Başbakan Talat, Rum Yönetimi liderine çözüm masasına oturma çağrısı yaptı 
      SEFA KARAHASAN Lefkoşa 

   
   KKTC'de Cumhuriyetçi Türk Partisi CTP - Demokrat Parti DP koalisyon hükümeti, meclisten güvenoyu aldı. Cumhuriyet Meclisi'nde yapılan güvenoylamasında 26 kabul, 18 ret, 6 çekimser oy kullanıldı. Rum ve Yunan basınının da ilgi gösterdiği bileşimde, Ulusal Birlik Partisi ret, Barış ve Demokrasi Hareketi de çekimser oy kullandı. 
   Oylamanın ardından gazetecilerin sorularını yanıtlayan KKTC Başbakanı Mehmet Ali Talat, Milli Güvenlik Kurulu'nun MGK önceki gün yaptığı açıklamanın kendi düşünceleriyle örtüştüğünü belirterek, "Beklenen bir açıklama, en azından benim beklediğim bir açıklama. Gerçekleri ifade eden bir açıklama" dedi. Talat, "Bundan sonra nasıl bir süreç işleyeceğine" ilişkin soruya karşılık, "Bundan sonra görüşmelerin başlaması gerektiğini" belirterek, "Tabii bunun için önce BM Genel Sekreteri Kofi Annan'ın ikna olması gerekiyor, onun koşulları var" ifadesini kullandı. 
   Talat, bir soru üzerine, Kıbrıs Rum Yönetimi lideri Tassos Papadopulos'a, "masaya gelmek için artık nazlanmaması" çağrısı yaptı. 
   Kıbrıs sorununa çözümün, Annan Planı zemininde görüşmeler yoluyla bulunacağını ve Genel Sekreter'in şartlarının karşılanması yoluyla olacağını kaydeden Talat, "Genel Sekreter'le bu şartların düzenlenmesinin kısa bir müzakeresi gerekebilecek. Bu konuda esnek olmasını istiyorum. Çünkü sorunun çözümü bir taraflı olmaz, iki taraflı olacak. O bakımdan Tassos Papadopulos'un bu konuda esneklik göstermesi gerekiyor" diye konuştu. 
   
   
</TEXT>
</DOC>
