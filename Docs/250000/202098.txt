<DOC>
<DOCNO> 202098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/ekonomi/eko03.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Euroya doğrudan geçmek yanlış' 
</HEADLINE>
<TEXT>

   Devlet Bakanı Babacan, doğrudan euroya geçişin yanlış olduğunu önceliği yeni TL'ye verdiklerini belirtti 
      
   Devlet Bakanı Ali Babacan, Türkiye'nin doğrudan euroya geçmesinin yanlış olacağını söyledi. Birikmiş sorunların temizlenmesinin zaman alacağını vurgulayan Babacan, "Türkiye inşallah, 2007'de Maastricht kriterlerini yakalayacak" dedi. Bakan Babacan, Kanal 7'deki Ters Köşe programında soruları yanıtladı. 
   Paradan sıfır atılmasına ilişkin yasa tasarısının Başbakanlığa gönderildiğini hatırlatan Babacan, Merkez Bankası ve Darphane'nin çalışmaya başladığını kaydetti. Babacan, 2005 içinde her iki paranın da tedavülde kalacağını, yeni basılacak paranın dizaynının eski paraya çok benzeyeceğini, yeni lira ile mevcut liranın aynı destede sayılabileceğini anlattı. 
   Büyük ödemelerde kullanılmak üzere yeni 50 ve 100 liralıkların da basılacağını anlatan Babacan, bunun yanında kuruşun da kullanıma gireceğini açıkladı. 
   
   Kesinlikle yanlış 
   Doğrudan euroya geçilmesinin kesinlikle yanlış olduğunu belirten Babacan, AB'ye tam üye olanlar arasında bile euroya geçmeyen ülkeler olduğunu söyleyerek öncelikli hedeflerinin yeni liraya geçmeyi olduğunu belirtti. 
   
   Enflasyonun sokağa yansıması zaman alır    Bakan Babacan, enflasyondaki düşüşün fiyatlarda düşüş olması gibi bir yanlış algılamanın olduğunu, fiyat artış hızında yavaşlama olduğunu vurguladı. 
   Enflasyondaki düşüşün vatandaşın hayatında somut hale gelmesinin biraz zaman alacağını kaydeden Babacan, buradaki en önemli konunun işsizlik olduğunu vurguladı. 
   İmar Bankası'ndaki ödeme takvimine de değinen Babacan, milletvekillerinin bazı görüşlerini dile getirmeleri üzerine görüşmelerin salıya kaldığını hatırlattı. 
   Sundukları çözümün uluslararası finans kuruluşları ile iç ve dış piyasalarca makul karşılandığını anlatan Babacan, İmar Bankası ile ilgili son kararı Meclis'in vereceğini belirtti. 
   
   TL değerlenir 
   2004'te de TL'nin değer kazanmasının sürüp sürmeyeceğinin sorulması üzerine de Bakan Babacan, bunun kaçınılmaz olduğunu belirtirken, Merkez Bankası'nın gerekli işlemleri yapacağını ifade etti. 
   Uygulamaların aynı tutarlılıkla sürdürülmesinin endişe ve sorunları ortadan kaldıracağını ifade eden Babacan, 2004'te bu yıla göre daha iyi bir cari işlemler dengesi beklediklerini kaydetti. 
   
   
</TEXT>
</DOC>
