<DOC>
<DOCNO> 223128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko43.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların dünyadaki düşüşü sürer mi Uzmanlar yorumluyor... 
</HEADLINE>
<TEXT>

     HSBC Bank Plc. Gelişmekte Olan Piyasalar Araştırma Direktörü David Lubin, doların uluslararası piyasalarda değer kaybının bir süre daha devam edebileceği tahmininde bulundu. 
     Lubin, ''Bize göre bu düşüş yeterli değil. Euro da değerinin çok üzerinde değil ve daha da güçlenebilir. Paritenin 2004 için 1.35 olacağını düşünüyoruz'' dedi. 
     HSBC Bank A.Ş., Hazine Sermaye Piyasaları ve Kurumsal İş Kolları tarafından, Gaziantep ve Bursa'nın ardından İstanbul'da düzenlenen toplantıda konuşan HSBC Bank plc. Gelişmekte Olan Piyasalar Araştırma Direktörü David Lubin, Euro Dolar paritesinin Türk ekonomisine muhtemel etkilerini değerlendirdi. 
     Oxford Üniversitesi mezunu olan ve 1989 yılından bu yana HSBC bünyesinde görev yapan Lubin, Türkiye'nin yabancı sermaye yatırımlarına ihtiyacı olduğunu ve bu yatırımların Türk ekonomisine bütçe açıklarını kapatma yönünde avantajlar sağlayacağını vurguladı. 
     Lubin, Son 18 ayda uluslararası piyasalardan Türk aktiflerine çok büyük ilgi başladığını ve Türkiye'nin kredibilitesinin ciddi anlamda yükseldiğini kaydetti. 
     
     TÜRKİYE'YE İLGİ ARTTI 
     ABD'de faizlerin reel anlamda negatiflere düşmesi ve doların Euro karşısında değer yitirmesinin, diğer gelişen piyasalar gibi Türkiye'nin de varlıklarına ilgiyi artırdığını kaydeden Lubin, ABD'de faizlerin yükselmesinin bu piyasalarda olumsuz etki yaratacağını kaydetti. 
     Bu olumsuz etkinin Türkiye açısından minimize olacağını dile getiren Lubin, bunun sebebini de Türkiye'nin AB ile birleşme süreci olarak açıkladı. 
     Lubin, AB süreciyle ilgili sonuç alınmasının, Türkiye'ye ekonomik anlamda çok büyük fayda sağlayacağını, doğrudan yabancı yatırımın artacağını belirtti. 
     Gelişmekte olan piyasaların artık daha az nakite ihtiyaç duyduklarını ve kendi yağlarıyla kavrulmayı öğrendiklerini aktaran Lubin, daha az nakit, iyi bilançolar ve sabit kurun gelişmekte olan piyasaların kredibilitesini artırdığını bildirdi. 
     ABD'de faiz oranlarının artmasıyla geçmişte çok sancılı dönemler yaşandığını anlatan Lubin, Türkiye'nin 1994 yılında yaşadığı devalüasyonun, faiz artışı sürecine denk gelmemiş olması durumunda bu sürecin daha az hasarla atlatılmış olabileceğini kaydetti. 
     Faiz artışının finans piyasalarının stabilizasyonu açısından büyük bir risk olduğunu dile getiren Lubin, ''Biz HSBC olarak bir süre daha artmayacağını düşünüyoruz'' dedi. 
     
     1.35 PARİTE TAHMİNİ 
     ABD'de doların bir miktar daha değer kaybetmesini beklediklerini de ifade eden Lubin, ABD'nin cari işlemler açığının daha önce eşi benzeri görülmemiş bir rakama, yüzde 7'ye ulaşmasının beklendiğini bildirdi. 
     Doların iki yılda yüzde 25 değer yitirdiğini ve bazılarının bunun yeterli olduğunu düşündüğünü belirten Lubin, ''Bize göre bu düşüş yeterli değil. Aslına bakarsanız dolar son 1-2 ayda gerçek değerinin altına düştü. Bir para gerçek değerinin altına inerse bu, bir süre devam eder. Euro da değerinin çok üzerinde değil ve daha da güçlenebilir. Paritenin 2004 için 1.35 olacağını düşünüyoruz ve yanılırsak bu, daha fazla değer kaybedeceğini hesaplayamamış olmamızdan kaynaklanır'' diye konuştu. 
     
</TEXT>
</DOC>
