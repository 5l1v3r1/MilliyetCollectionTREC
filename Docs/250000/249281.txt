<DOC>
<DOCNO> 249281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur01.html </URL>
<DATE> 2004/06/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
NATO Zirvesi'nde 3 üniversiteye ödül... 
</HEADLINE>
<TEXT>

     İstanbul'da toplanacak NATO Zirvesi'nin bilim ödülü, kuruluşa bağlı deprem projesi yürüten Ortadoğu Teknik, İstanbul Teknik ve Boğaziçi üniversitelerine verilecek. 
     NATO, zirvenin 28-29 Haziran günlerinde İstanbul'da toplanacak olması dolayısıyla bilim ödüllerini, Türk üniversitelerine, deprem konusunda vermeyi kararlaştırdı. 
     Bu çerçevede, NATO'nun, deprem zararlarının önlenmesi amacıyla desteklediği ODTÜ'den Prof. Dr. Güney Özcebe ve Prof. Dr. Polat Gülkan'ın 2, İTÜ'den Prof. Dr. Naci Görür ile Boğaziçi Üniversitesi'nden Prof. Dr. Mustafa Erdik'in 1'er projesi ödüllendirilecek. 
     ODTÜ İnşaat Mühendisliği Bölümü öğretim üyeleri Prof. Dr. Güney Özcebe ve Prof. Dr. Polat Gülkan yürüttükleri projeler hakkında A.A muhabirine bilgi verdi. 
     Üniversite'nin Afet Yönetimi Araştırma Merkezi başkanlığı görevini de yürüten Polat Gülkan, projenin 3.5 yıldır, Amerika'daki Nevada Üniversitesi ile birlikte yürütüldüğünü belirtti. 
     Proje çerçevesinde NATO'dan, yer hareketlerinin ölçümünü sağlayan 20 cihaz sağlandığını, farklı bir kanalla TUBİTAK'tan da 20 cihaz temin edildiğini kaydeden Gülkan, bunların 1. derece deprem bölgelerinden Bursa-Yalova, Maraş-Antakya ve Denizli-Aydın hattına yerleştirildiğini anlattı. 
     Cihazlar sayesinde bu bölgelerde meydana gelecek depremlerdeki yer hareketlerinin ölçülebileceğini kaydeden Gülkan, bu konuda Türkiye'de büyük bilgi açığı olduğunu kaydetti. Gülkan, yer hareketlerine ilişkin verilerin köprü, baraj, yol gibi her türlü mühendislik faaliyetinin altyapı hesabında önem taşıdığını ifade ederek, ''Ne kadar çok kaydımız olursa yer hareketleri konusunda o kadar bilgimiz olur, buna göre önlemler alırız'' dedi. 
     Türkiye'nin çeşitli yerlerinde, yer hareketliliğini ölçen 250 cihaz bulunduğunu kaydeden Gülkan, İran'da 1000, Yunanistan'da 800, Amerika'da 2500-3000, Japonya'da 5 bin cihaz olduğuna dikkati çekti. 
     
     BİNALARIN DURUM TESPİTİ... 
     Prof. Dr. Güney Özcebe, 1999 depremlerinden sonra kendilerinin de ''mevcut binaların deprem güvenilirliklerinin belirlenmesi ve depreme karşı güçlendirilmesi'' konulu projeye başladıklarını belirtti. 
     Özcebe, ODTÜ'nün yürütücülüğünü üstlendiği projede Kocaeli, İTÜ ve Boğaziçi üniversiteleri ile Yunanistan, Makedonya ve Amerika'dan birer üniversitenin yer aldığını kaydetti. 
     ODTÜ'de, 1992 yılından bu yana gerçekleşen Erzincan, Dinar, Ceyhan, Marmara, Düzce, Çankırı, Afyon ve Bingöl depremlerine ilişkin 1000'in üzerinde bina verisi bulunduğunu ifade ederek, bunların deprem geçirmiş hasarlı, hasarsız, az hasarlı yapılar olduğunu söyledi. 
     ''Elimizdeki ülkemizin genelini tespit edebilecek yapı bilgisi var'' diyen Özcebe, malzeme, yapısal sistem, kullanımı süresince başından geçen olaylar gibi kriterlerden alınan yeni verilerle geçmişteki olaylar ışığında ''özdeşim'' yaptıklarını anlattı. 
     Bu sayede binanın kuvvetli bir depremde davranışının ne olabileceğini kestirdiklerini söyleyen Özcebe, pilot uygulamanın İstanbul Zeytinburnu'nda 16 bin 500 bina üzerinde yürütüldüğünü belirtti. 
     Özcebe, bundan sonra kamu kurum ve kuruluşları, yerel yönetimler gibi çeşitli kesimlerden gelecek talepler doğrultusundan uygulamaları yaygınlaştıracaklarını söyledi. 
     Özcebe, binaların güçlendirilmesinin de boşaltılarak ya da kullanımdayken gerçekleştirilebildiğini ifade ederek, carbon fiber maddelerle binanın kullanımı sırasında güçlendirme çalışması üzerinde yoğunlaştıklarını anlattı. 
     Bu madde duvara yapıştırıldığında çelik kadar güçlü bir yapı oluştuğunu anlatan Özcebe, laboratuar ortamında gerçekleştirdikleri deneylerden de örnekler sundu. 
     İTÜ'den Prof. Dr. Naci Görür ile Boğaziçi Üniversitesi'nden Mustafa Erdik'in yürüttükleri projeler de üniversitelerine birer bilim ödülü getirecek. 
     
</TEXT>
</DOC>
