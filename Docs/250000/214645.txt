<DOC>
<DOCNO> 214645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/siyaset/siy20.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
      İran Günü'nde Japon selamı 
   İran Milli Günü nedeniyle dün Hilton Oteli'nde bir resepsiyon veren İran'ın Ankara Büyükelçisi Firuz Devletabadi, kapıda karşıladığı kadın konukların elini sıkmak yerine, "Japon usulü" selam verdi. İlk defa bir yabancı ülkenin resepsiyonunda "demleme İsfahan çayı" ikram edildi. Alkollü içecek servisinin yapılmadığı resepsiyonda, konuklara meyve suyu, ayran ve su verildi. Servis yapan garsonların mini eteklerinin üstüne uzun önlük bağlaması da dikkati çekti. 
   
   RTÜK üyesi sahte adla mı yazıyor 
   Kara Kuvvetleri Komutanı Org. Aytaç Yalman'ın da aralarında bulunduğu 312 emekli ve muvazzaf generalin, "Onbaşı bile olamayacakların general olduğu ülke" başlıklı yazısı nedeniyle 623 milyar tazminat istemli dava açtığı Vakit yazarı Asım Yenihaber'in, RTÜK üyesi Mehmet Doğan olduğu iddia edildi. 
   Ankara 20. Asliye Hukuk Mahkemesi'ndeki davanın dünkü duruşmasında yargıç, Vakit'ten "Yenihaber'in adresinin bilinmediği" yanıtının geldiğini söyledi. Generallerin avukatı Bilgin Yazıcıoğlu ise, Yenihaber'in yazılarının Doğan'a ait olduğunun bir ihbar mektubuyla belirlendiğine ilişkin dilekçeyi mahkemeye sundu. Dilekçede, "TTNET'e ait 81.212.14.73 IP numarasının Doğan'a ait olup olmadığı Türk Telekom'dan sorulursa, Doğan'ın bu IP numarası ile yazılarını gazeteye gönderdiği ortaya çıkar" denildi. Mahkeme talebi yerinde gördü. Doğan da şunları kaydetti "RTÜK'e seçilmeden önce de Vakit'te ikinci sayfada Mehmet Doğan adıyla yazıyordum. O sütunda çıkan diğer yazıları da benim yazdığım düşünülüyor." 
   
   'Eylemcileri Özkök Paşa'nın eşi kurtardı' 
   Ankara'da, geçtiğimiz günlerde yaptıkları yürüyüşle F Tipi Cezaevleri'ni protesto eden göstericiler, polis müdahalesinden, Genelkurmay Başkanı Org. Hilmi Özkök'ün eşi Özenç Özkök sayesinde kurtuldu. İlginç olayı bugün piyasaya çıkan Tempo Dergisi'ndeki köşesinde kaleme alan Erdal İpekeşen, yaşananları şöyle anlattı 
   F Tipi'ni protesto için Atatürk Bulvarı'nda toplanan tutuklu yakınları, Kızılay Meydanı'na yürüyüp basın açıklaması yapmak istedi. Polis de eylemcileri durdumak için Sıhhiye Orduevi'nin önünde konuşlandı. Özenç Özkök de aynı dakikalarda, arkadaşlarına yemek vermek üzere orduevine hareket etti. Polislerden, eylemcilerin orduevinden uzaklaştırılmasını isteyen görevli askerler de, atılacak biber gazından orduevindeki misafirlerin rahatsız olacağını belirterek, eylemciler uzaklaştırılmazsa kendilerinin müdahale etmek zorunda kalacağını ve polisin de bundan nasibini alacağını ima etti. Ardından da tam teçhizatlı bir bölük asker kapının önünde yerini aldı. Polis, barikattan vazgeçerken, eylemciler de kendilerini Özkök Paşa'nın eşinin verdiği davetin kurtardığını bilmeden, meydana ulaşmak için orduevinin önünden ayrıldı. 
   
   AKP'li aday adaylarının Beyoğlu turu 
   AKP İstanbul Büyükşehir Belediye Başkan aday adayları Kadir Topbaş, Veysel Eroğlu, Erol Kaya, Ümit Özerol, Bahattin Kocaman ve İdris Güllüce ile AKP il yöneticileri, dün Beyoğlu İstiklal Caddesi'nde karanfiller dağıtıp esnafı ziyaret etti. AKP'li İstanbul Büyükşehir aday adaylarının buluşma noktası Tünel Meydanı'ydı. AKP'nin Beyoğlu Belediye Başkan aday adaylarının da katıldığı etkinlikte esnaf ziyareti öncesi basına poz verildi. Topbaş, "Birkaç gün önceden de olsa vatandaşın Sevgililer Günü'nü de kutlamış olacağız" dedi. 
   
   Babacan'ın cemevi 'gafı' 
   CHP Grup Başkan Vekili Kemal Anadol, Devlet Bakanı Ali Babacan'ın cemevlerini önce ibadet yerleri kapsamında sıralayıp, ardından sözlerini geri almasına tepki göstererek, AKP'yi ikiyüzlü olmakla suçladı. 
   Basın toplantısı düzenleyen Anadol, TBMM'de önceki gece yapılan görüşmeler sırasında, imar yasalarında cemevlerinin de ibadet yeri kapsamına alınmasını isteyen CHP Milletvekili Ali Rıza Gülçiçek'in sorusunu yanıtlayan Babacan'ın konuşmasından alıntı yaptı. Babacan'ın ibadet yerlerini sayarken, "cami, kilise, sinagog ve cemevi" sıralaması yaptığını anımsatan Anadol, yarım saat sonra sözlerinin yanlış anlaşılabileceği gerekçesiyle söz isteyip, "Bu konuyu bilim adamlarına bırakalım" diyerek sözünü geri aldığını anlattı. 
   
   Sezgin, AKP'den Avcılar'a aday 
   AKP'nin Avcılar belediye başkan aday adayı Cafer Sezgin, ilçenin temel sorunlarının deprem, işsizlik, ulaşım ve kültürel hizmet eksikliği olduğunu söyledi. Bağcılar Belediyesi'nde 11 yıl görev yapan Sezgin 37 , "bilgiye ve katılımcılık esasına dayalı belediyecilik" anlayışını benimsediğini ifade etti. 
   
   
   
   
   
</TEXT>
</DOC>
