<DOC>
<DOCNO> 228389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/yazar/sazak.html </URL>
<DATE> 2004/04/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Powell, ABD, İslam 
</HEADLINE>
<TEXT>

   
   ABD Dışişleri Bakanı Colin Powell'ın Türkiye'yi 'İslam Cumhuriyeti' olarak gösteren sözleri gerçekte ne anlama geliyor 
   Gaf mı, yoksa Irak çıkmazından 'Büyük Ortadoğu' projesiyle kurtulmaya çalışan Amerikan yönetiminin Türkiye'ye biçtiği bir rol mü 
   Powell, Alman ZDF televizyonuna şunları söylemiş 
   "Irak'ta bir İslam cumhuriyeti olacak. Türkiye ve Pakistan'daki diğer İslam cumhuriyetleri gibi. Ancak bu, anayasal çerçeve, şeriat hukuku, Kuran hukuku çerçevesinde olacak." 
   ABD Dışişleri Bakanı, Bush gibi seçildiği günlerde Türkiye'nin haritadaki yerini bile gösteremeyecek ölçüde uluslararası sorunlara uzak biri değil. Birinci Körfez Savaşı'nda Genelkurmay Başkanı'ydı, Ortadoğu'daki dengeleri ve 1990 sonrası gelişmeleri iyi biliyor. Dışişleri Bakanlığı'nda dördüncü yılını doldurdu. 1 Mart tezkere krizini çözmek üzere Ankara'ya gelmişti. 
   Ocak ayında Başbakan Erdoğan'ın Washington ziyareti sırasında Bush'la olan görüşmede bulunmuş, Gül ile Irak'ın geleceğini konuşmuştu. 
   Hükümet, Kıbrıs çözümünde Powell'ın 'güvenilir aracı' olması yönünde bastırmıştı. Ayda birkaç kez Ankara'daki yetkililerle konuşan Dışişleri Bakanı'nın 'Irak'a rol modeli olarak' Türkiye'de varlığına inandığı İslam cumhuriyetini örnek göstermesi basit bir dil sürçmesi midir 
   ABD'nin Ankara Büyükelçiliği 'Powell'ın gafı'nı anında düzelterek spekülasyonları önlemeye çalıştı. 
   Powell'ın demecinin bir şansızlığı da, Genelkurmay İkinci Başkanı İlker Başbuğ'un daha geçen ayki Washington ziyaretinde, 'Hem ılımlı İslam devleti hem laiklik olmaz' sözleriyle altı çizilen laik, demokratik Türkiye modeli üzerinde gereksiz bir tartışma açmış olmasıdır. 
   11 Eylül'den sonra Afganistan ve Irak savaşlarıyla İslam radikalizmini önlemeye dönük bölgesel güç dengeleri oluşturmaya çalışan ABD yönetimi, bir yandan da Sovyetler çözülürken kendi eliyle kurduğu 'yeşil kuşak' projesinin olumsuzluklarını yaşıyor. 
   Oliver Roy, 'Küreselleşen İslam' yapıtında ABD'nin bu çelişkisini şöyle anlatır 
   "'Radikal şebekelerin beşiği, Amerikalıların en güvenilir müttefiklerinin ülkelerinde bulunmaktadır Suudi Arabistan ve Pakistan. İslami radikalizmi teşvik etmiş ve ona kurtarılmış bölgeler sağlamış olan iki rejime dayanarak, aynı radikalizme karşı nasıl savaşılabilir " 
   Powell şimdi Irak'ı Pakistan'a benzetmeye çalışıyor 
   Türkiye'yi de 'İslam cumhuriyeti' diye tanımlıyor. 
   Anayasal düzenini 'şeriat'la uyumlaştıran Irak'ta kurulacak sözde demokrasi Türkiye'ye benzeyecekmiş 
   Ne kafa .. 
   Umarız bu sözler, 'bilinçaltı'nın dışavurumu olmayıp Bush yönetiminin yeni bir saçmalığından ibarettir. 
   
      
   
   
</TEXT>
</DOC>
