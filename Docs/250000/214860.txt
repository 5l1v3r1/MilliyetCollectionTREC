<DOC>
<DOCNO> 214860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/ekonomi/eko08.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Vakfı bağış yasağını deliyor 
</HEADLINE>
<TEXT>

   Türk Polis Teşkilatını Güçlendirme Vakfı, 'bağış yasağı'nı delmek için kuruluşunu yasaya dayandırıyor 
      ANKARA Milliyet 
   
   TBMM'de geçen ay kabul edilen ve kamu vakıflarının bağış toplamasını yasaklayan yasada ilk delik açılıyor. Yasada "kuruluşu yasaya dayalı vakıfların kapsam dışında tutulması" hükmünü fırsat bilen Türk Polis Teşkilatını Güçlendirme Vakfı, kuruluşunu yasaya dayandırmak için harekete geçti. 
   Vakfın kuruluşuna ilişkin tasarı dün İçişleri Komisyonu'nda kabul edildi. Tasarı Genel Kurul'da kabul edilirse vakıf, 5072 sayılı yasa kapsamından çıkarak, kamu hizmeti sırasında vatandaştan bağış toplamaya devam edebilecek. 
   Komisyon görüşmelerinde AKP'liler "Bütün vakıflar sıraya girer. Zorunlu bağışlar bu yolla devam edecek" diye itiraz etti, ancak tasarı kabul edildi. Emniyet Genel Müdürlüğü Güvenlik Daire Başkanı İsmail Çalışkan, vakfın kuruluş nedeninin bütçe yetersizliği olduğunu belirterek, İstanbul'daki intihar saldırıları ve eroin kaçakçılarının yakalanması gibi olaylarda bu olanağın kullanıldığını belirtti. 2003'te Emniyet'e vakıf tarafından 7 trilyon 250 milyar liralık teknik malzeme alındı. 
   
   
</TEXT>
</DOC>
