<DOC>
<DOCNO> 227866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun23.html </URL>
<DATE> 2004/04/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Belçika'da terörist Fehriye Erdal sıkıntısı 
</HEADLINE>
<TEXT>

     Brüksel Savcılığı ve Federal Polis, terörizmle mücadele kapsamında terör örgütü DHKP-C'ye karşı Belçika'da düzenlenen operasyon konusunda çelişkili bilgiler veriyor. Polis ile adli merciler arasında sıkıntı olduğu gözlemleniyor. 
     Savcılık kaynaklarından elde edilen ilk bilgilere göre, bu operasyon İtalyan güvenlik birimlerinin isteği üzerine ve İtalya'nın Perugia kentindeki operasyonlara paralel olarak yapıldı. 
     Brüksel Savcılığı kaynakları, dünkü basın toplantısında, Brüksel'de terör örgütü DHKP-C'ye karşı baskınlar düzenlendiğini, bu arada teröristlerin ''enformasyon bürosu'' olarak adlandırdıkları binanın da basıldığını bildirmişlerdi. Operasyonlar sırasında bir kişinin tutuklandığını ve bunun bir ''erkek'' olduğunu kaydeden yetkililer, bu kişinin kimliğini gizli tutarken, hakkında arama ve tutuklama emri bulunduğunu belirtmişlerdi. 
     Belçika televizyonuna açıklama yapan bir adli yetkili, operasyonlar sırasında Sabancı suikasti faillerinden terörist Fehriye Erdal'ın, ''gözaltında tutulduğu'' varsayılan ve adresi gizli tutulan evde değil, başka bir evde bulunduğunu anlattı. 
     Yetkili, dün tutuklandığı açıklanan kişinin ''erkek'' değil, ''kadın'' olduğunu ve ''serbest bırakılmasının kararlaştırıldığını'' da bildirdi. 
     Savcılık da, bu sabah, ''başka bir evde'' bulunan terörist Erdal'ın kalması gereken eve götürüldüğünü, gözaltına alınmadığını ve sorguya çekilmediğini belirtti. 
     Belçika gazeteleri, bugünkü baskılarında, Federal Savcı Daniel Bernard'ın açıklamalarına dayanarak, Belçika'daki operasyonlar sırasında 8 kişinin gözaltına alındığını, bunlar arasında bir ''erkek'' militanın Bruges adli yetkilileri tarafından tutuklandığını yazıyor. Gazeteler, Fehriye Erdal'ın ''bu operasyon sırasında adının geçtiğini, ancak hiçbir şekilde sorun yaşamadığını'' belirtiyor. 
     Belçikalı yetkililerin, terörist Erdal konusunun tekrar gündeme gelmesinden rahatsız oldukları gözlemleniyor. Belçika'da işlediği suçlardan dolayı yargılanması çerçevesinde, belirli bir evde gözaltında olduğu varsayılan teröristin Belçika'da rahatlıkla gezinebildiğinin bir kere daha ortaya çıkması, adalet kararına uygun davranmadığı halde önlem alınmaması tartışmalara konu oluyor. 
     Bu arada, terör örgütü DHKP-C'nin Belçika'daki üyeleri bugün bir basın toplantısı düzenleyeceklerini duyurdular. 
     
</TEXT>
</DOC>
