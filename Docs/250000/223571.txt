<DOC>
<DOCNO> 223571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas09.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakmak için ilaç ve plasterler ne kadar etkili 
</HEADLINE>
<TEXT>

     Fransa'da yapılan bir kongrede, sigarayı bırakmak için kullanılan ilaç ve plaster gibi yardımcı maddelerin ne kadar etkili olduğuna ilişkin yapılan araştırmaların sonuçları açıklandı. 
     Paris'teki kongrede araştırmalar hakkında bilgi veren Fransız bilim adamları, etken maddesi bupropion olan Zyban isimli ilacın geçici de olsa yüzde 46 başarı sağladığı, nikotin plasterlerinin başarı oranının ise yüzde 30'da kaldığını kaydettiler. 
     Bilim adamları, hiçbir etkisi olmayan, fakat hastanın etkili olduğuna inandığı ilaçların başarı oranının yüzde 23 olduğunu belirttiler. 
     Oranların 7 haftalık ilaç kullanımı sonucunda ulaşılan başarı için geçerli olduğunu ifade eden bilim adamları, bir yıl sonra Zyban kullanan hastaların yüzde 21'inin, plaster kullananların ise yüzde 15'inin sigara içmediğini söylediler. 
     Paris'teki Pitie-Salpetriere Hastanesi'nde görevli Prof. Bertrand Daudzenberg, kalp ve dolaşım hastalarının sigarayı bırakma konusundaki başarı oranının, ilaç kullananlarla hemen hemen aynı olduğunu kaydetti. 
     Yaklaşık 10 yıldır ABD'de kullanılan Zyban ilacının antidepresan olduğunu ifade eden bilim adamları, ilacın beyindeki nikotin reseptörlerine alıcı etki eden tek ilaç olduğunu söylediler. 
     Bilim adamları, Zyban ve nikotin plasterlerinin birlikte kullanılması halinde daha iyi sonuç elde edilip edilmeyeceğini araştıracak. 
     
</TEXT>
</DOC>
