<DOC>
<DOCNO> 248481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo33.html </URL>
<DATE> 2004/06/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Olimpiyat Meşalesi koşusundan sonra Sertab Erener konser verecek 
</HEADLINE>
<TEXT>

     Türkiye Milli Olimpiyat Komitesi TMOK Başkanı Togay Bayatlı, çok sayıda ülkeyle beraber Türkiye'de de gerçekleştirilecek ''Atina 2004 Olimpiyat Meşalesi Koşusu''nun ardından, sanatçı Sertab Erener'in Dolmabahçe'de bir konser vereceğini açıkladı. 
     Bayatlı, Ataköy Olimpiyatevi'nde düzenlenen basın toplantısında, İstanbul'un dünya çapında bir organizasyona hazırlandığını belirterek, 6 Temmuz tarihinde 125 kişinin taşıyacağı olimpiyat meşalesinin, Sultanahmet Meydanı, Ayasofya ve Topkapı Sarayı müzeleri, Kız Kulesi ve Boğaz Köprüsü gibi tarihi ve kültürel mekanlardan geçeceğini bildirdi. 
     Olimpiyat değerlerinin, barış ve dostluğun simgesi meşalenin Olimpiyat Evi'nde yakılacağını anlatan Bayatlı, sahilyolundan Zeytinburnu, Aksaray, Unkapanı ve Sultanahmet'e ulaştırılacak meşalenin, bir tekneyle Anadolu yakasına geçirileceğini anlattı. Burada da Bostancı, Bağdat Caddesi turu yaparak, takiben Kadıköy, Haydarpaşa, Üsküdar'dan Boğaziçi Köprüsü'ne çıkacak olan Olimpiyat Meşalesi'nin, Mecidiyeköy, Şişli üzerinden Taksim Meydanı'na varacağını ifade eden Togay Bayatlı, yaklaşık 50 kilometre sürecek koşunun sonunda olimpiyat şampiyonu Naim Süleymanoğlu tarafından Dolmabahçe'ye getirilecek meşaleyle, burada kurulacak sahnedeki dev meşalenin tutuşturulacağını bildirdi. 
     Bu büyük organizasyonun başarıyla gerçekleşmesi için güvenlik başta olmak üzere her türlü önlemin alındığını belirten TMOK Başkanı Bayatlı, İstanbul halkının meşalenin geçtiği her yerde bunun coşkusunu yaşamasını istediklerini kaydetti. 
     
     SERTAB ERENER, TMOK'UN ''KÜLTÜR ELÇİSİ'' 
     Bayatlı, Dolmabahçe Sarayı önündeki alanda kurulacak sahnede, geçen yıl Eurovision Şarkı Yarışması'nda birinci olan sanatçı Sertab Erener'in de bir konser vereceğini bildirdi. 
     Toplantıya katılan Sertab Erener de ''Türkiye'nin tanıtımıyla ilgili özellikle sanatsal olaylarda adımın geçiyor olması, insanların beni hatırlaması bana çok büyük gurur veriyor. Böyle bir organizasyonda olmak benim için onur verici'' dedi. 
     TMOK Başkanı Bayatlı, Erener'in bundan sonra olimpiyat komitesinin ''kültür elçisi'' olarak görev yapacağını belirterek, ''Kendisini bizim yaptığımız yurtiçi ve yurtdışı toplantılarda, imkanı oldukça katılması için davet edeceğiz. Sertab Erener'i de olimpiyat elçisi olarak kendi aramızda görmek istiyoruz'' diye konuştu. 
     Erener de ''Tabii kabul ederim'' diyerek, Bayatlı'ya teşekkür etti. 
     
     KOŞUYA KATILACAK ÜNLÜLER 
     Togay Bayatlı, koşuda yer alacak kişilerle ilgili bir soru üzerine, aralarında Dünya Güzeli Azra Akın, sanatçılar Ediz Hun, Demet Akbağ, 2002 Türkiye ikinci güzeli ve sörfçü Çağla Kubat, dünya rekortmeni Elvan Abeylegesse, milli basketbolcu İbrahim Kutluay, NBA'da oynayan basketbolcu Mehmet Okur, eski güreşçi ve federasyon başkanı Ahmet Ayık'ın da bulunduğu ünlülerin katılacağını bildirdi. 
     Açıklamanın ardından Bayatlı ve Erener, olimpiyat meşalesi koşusuna sponsor olan Coca-Cola ve Samsung firmalarının temsilcileriyle birlikte fotoğraf çektirdiler. 
     Daha sonra basın mensuplarının sorularını yanıtlayan Sertab Erener, meşale koşusunun, bir sonraki adımın provası gibi olmasını ve olimpiyatların İstanbul'da düzenlenmesini dileyerek, bu tür konulara herkesin heyecan ve inancını katması gerektiğini söyledi. 
     Eurovision Yarışması'nda kendisinin bunu yaptığını anlatan Erener, ''Eğer gerçekten olduğunu hayal ederseniz, o gerçekleşiyor. Bunu hep birlikte yaparsak, zannediyorum en kısa zamanda olimpiyatlar İstanbul'da, Türkiye'de olacak. Ben bu heyecanı bu ekibin içine katmak için burada bulunmaktan mutluyum. Herkesi de konsere bekliyoruz'' diye konuştu. 
     
     HÜLYA AVŞAR SORUSU 
     Meşaleyi taşıyacak isimlerin çok akıllıca ve doğru şekilde seçildiğini ifade eden Erener, ''Hülya Avşar'ın adının da bu isimler arasında geçtiği, ancak sonradan listede yer almadığı'' belirtilerek, bu konuda yorumunun sorulması üzerine de, ''Ben bu öyküyü bilemediğim için şu an cevap veremeyeceğim. Herhalde bir gerekçesi vardır'' yanıtını verdi. 
     Bir gazetecinin, ''Hülya Avşar'a konser teklif edilmiş, ancak sonra maddi konular gündeme geldiği için vazgeçildi. Maddiyat sizin için ne kadar önemli '' sorusu üzerine Sertab Erener bir yorum yapmaktan kaçınırken, Togay Bayatlı, ''Hayır, öyle bir şey yok. Biz Hülya Avşar'a konser teklif etmedik. Bizim tek konser teklif ettiğimiz kişi burada bulunan sanatçıdır. Meşale taşıma konusunda da Samsung'un bir teklifi oldu. Samsung ne yaptı, ne konuştu onu da bilmiyoruz. Biz olimpiyat meşalesinin, Türkiye'nin tarihinde ender rastlanan bir olayın heyecanını yaşıyoruz. Bu polemiğe girmeyelim'' diye konuştu. 
     
</TEXT>
</DOC>
