<DOC>
<DOCNO> 246658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas13.html </URL>
<DATE> 2004/06/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Prens Charles-Camilla evliliği İngiltere'yi böldü 
</HEADLINE>
<TEXT>

     İngiltere tahtının veliahtı, Galler Prensi Charles ile sevgilisi Camilla Parker Bowles'ın evliliği konusu İngiltere'yi böldü. 
     Times gazetesinin yaptırdığı anketin sonuçları, İngilizlerin yüzde 32'sinin Charles ile Camilla'nın evliliğine onay verdiğini, yüzde 29'unun bu beraberliğe karşı çıktığını ortaya koydu. Halkın yüzde 38'i ise bu konuyu hiç önemsemediğini ve ilişkinin nasıl biteceğinin de kendisini ilgilendirmediğini bildirdi. 
     Charles-Camilla ilişkisini kadınların yüzde 32'si, erkeklerin yüzde 31'i onaylarken, karşı çıkanlar arasında kadınların oranı yüzde 37 oldu, erkeklerin oranı yüzde 21'de kaldı. 
     İşçi Partisi seçmeninin, evlilik konusunda ikiye bölündüğüne dikkati çeken gazete, Muhafazakar Parti ve Liberal Demokrat Parti seçmenlerinin ise evliliğe yüksek oranda onay verdiğini bildirdi. 
     Yaş grupları arasında da farklılıklar olduğunu belirten Times, yaşlıların bu evliliğe gençlere göre iki kat daha fazla olumsuz yaklaştığını duyurdu. Araştırmayı, Populus kuruluşunun 1004 kişiyle yaptığı bildirildi. 
     
</TEXT>
</DOC>
