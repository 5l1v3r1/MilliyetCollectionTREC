<DOC>
<DOCNO> 232257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun30.html </URL>
<DATE> 2004/04/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"Kıbrıs'ın AB'ye üye olmasıyla herkesin çıkarları korunacak..." 
</HEADLINE>
<TEXT>

     Avrupa Birliği dönem başkanı İrlanda'nın Dışişleri Bakanı Brian Cowen, Kıbrıs halkının önünde ''tarihi bir fırsat'' bulunduğunu belirterek, ''Birleşik Kıbrıs'ın 1 Mayıs'ta AB'ye tam üye olmasıyla Kıbrıs adasındaki herkesin çıkarlarının en iyi biçimde korunacağına inanıyoruz'' dedi. 
     İrlanda'nın Tullamore kentinde süren gayri resmi AB dışişleri bakanları toplantısının ikinci gününde basın toplantısı düzenleyen Cowen, Rum tarafının referandumda ''hayır'' demesinin beklendiği ve AB'nin bu durumda ne yapacağının toplantılarda ele alınıp alınmadığı sorusunu yanıtlarken, ''Bu, böyle gayri resmi bir toplantıda kapsamlı karara varılacak bir konu değil'' dedi. 
     ''Bizim bu konudaki tavrımız belli'' diyen Cowen, konuşmasını şöyle sürdürdü 
     ''Biz, BM'nin adada her iki toplum için sunduğu planı destekliyoruz. Şimdi ada halkı önünde tarihi bir fırsat var. Birleşik Kıbrıs'ın 1 Mayıs'ta AB'ye tam üye olmasıyla Kıbrıs adasındaki herkesin çıkarlarının en iyi biçimde korunacağına inanıyoruz. Şimdi hep birlikte Kıbrıs halkının referandumda vereceği kararı bekliyoruz.'' 
     
     GÜL'ÜN TEMASLARI 
     Bu arada Başbakan Yardımcısı ve Dışişleri Bakanı Abdullah Gül, Tullamore'daki toplantılar sırasında Bulgaristan, İngiltere, Fransa ve Almanya dışişleri bakanlarıyla ikili görüşmeler yaptı. 
     Gül'ün Bulgaristan Dışişleri Bakanı Solomon Pasi ile görüşmesinde daha çok ikili konular gündeme gelirken, İngiltere Dışişleri Bakanı Jack Straw, Fransa Dışişleri Bakanı Michel Barnier ve Almanya Dışişleri Bakanı Joshka Fischer ile görüşmesinde Türkiye'nin AB perspektifi ve Kıbrıs'taki son durum üzerinde duruldu. 
     Dışişleri Bakanı Gül, Türkiye'nin yıl sonunda müzakere tarihi almasını beklediklerini ve bu konuda üzerine düşeni yapmakta olduğunu kaydetti. Gül, Kıbrıs konusunda BM Genel Sekreteri Kofi Annan'ın 24 Nisan'da referanduma götürülmek üzere sunduğu planın AB'nin birincil hukuku sayılması yönündeki isteğini de yineledi. 
     Gül, Kıbrıs'ta referandumun ertelenmesine de Türkiye olarak kesinlikle karşı olduklarını vurguladı. 
     Dışişleri Bakanı Gül, Bulgaristan ve Romanya dışişleri bakanları ile birlikte AB dışişleri bakanlarının bugün öğleyin çalışma yemeğine katıldı. 
     
</TEXT>
</DOC>
