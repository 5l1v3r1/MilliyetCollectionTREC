<DOC>
<DOCNO> 214765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko45.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Intel'in Avrupa yönetimine Ayşegül İldeniz atandı... 
</HEADLINE>
<TEXT>

     Intel'in 12 kişilik Avrupa Yönetim Kurulu'na Ayşegül İldeniz atandı. 
     Intel'in Ortadoğu, Türkiye ve Afrika META operasyonunun başına, 2 yıldır Intel Türkiye Genel Müdürü olarak görev yapan Ayşegül İldeniz getirildi. 
     Bölge Müdürü olarak 32 ülkedeki tüm Intel faaliyetlerinden sorumlu olacak olan Ayşegül İldeniz, aynı zamanda Intel'in 12 kişilik Avrupa Yönetim Kurulu'nda görev yapacak. 
     Bu Kurul'da görev üstlenen ilk Türk yönetici olan İldeniz, Intel bünyesinde gelişmekte olan pazarların yönetim kadrolarındaki tek kadın bölge müdürü ünvanını da taşıyacak. 
     Yeni görevini halen çalışmakta olduğu İstanbul'daki ofisinden yürütecek olan İldeniz, aynı zamanda Intel Türkiye'nin Genel Müdürlük görevini de sürdürecek. 
     İldeniz'in sorumlu olduğu 32 ülke arasında Türkiye'nin yanı sıra Mısır, Güney Afrika, Birleşik Arap Emirlikleri ve Suudi Arabistan da bulunuyor. 
     1998 yılından bu yana Intel ailesinin üyesi olan İldeniz, Intel Türkiye Genel Müdürlüğü görevine atanmadan önce şirketin Akdeniz, Ortadoğu ve Afrika Bölgesi Pazarlama Programları Müdürü olarak, bu bölgedeki pazarlama ve dağıtım kanalı stratejilerinin geliştirilmesinden sorumluydu. 
     Intel Avrupa Ortadoğu Afrika EMEA Genel Müdürü Christian Morales, Ayşegül İldeniz'e yeni görevinden dolayı başarılar diledi. 
     İldeniz'in yönetiminde Intel Türkiye'nin tüm dünyada gelişmekte olan pazarlar içinde en fazla büyüyen ikinci ülke olma başarısını gösterdiğine işaret eden Morales, Ayşegül İldeniz'in bu başarısını daha büyük bir coğrafyada tekrarlayacağından emin olduğunu belirtti. 
     Bölgede masaüstü, mobil ve sunucu pazarında önemli bir potansiyel gördüklerinin altını çizen Morales, Ayşegül İldeniz'in geçmiş tecrübesi ve birikimi sayesinde bu pazarın gelişiminde Intel adına önemli bir rol oynayacağını kaydetti. 
     
</TEXT>
</DOC>
