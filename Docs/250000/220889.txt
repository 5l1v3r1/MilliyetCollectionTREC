<DOC>
<DOCNO> 220889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yasam/ayas.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik magandasına hapis yolu göründü 
</HEADLINE>
<TEXT>

   Trafikte slalom yapan, sinyal vermeden zikzak çizen 'canavarlar', 'hayat, sağlık ve malvarlığını' tehdit etmekten iki yıl hapisle yargılanacak... 
      ANKARA Milliyet 
   
   Trafikte slalom yapan, sinyal vermeksizin zikzak çizerek ilerleyen, hatalı sollama yapan veya aşırı süratli araç kullanan şoförler, "hayat, sağlık veya malvarlığı bakımından tehlike" yarattıkları gerekçesiyle 2 yıla kadar hapisle yargılanacak. TBMM Adalet Alt Komisyonu, Türk Ceza Kanunu TCK Tasarısı'na "trafik güvenliğini tehlikeye sokma" başlıklı bir madde ekledi. 
   
   Uykusuz şoföre hapis 
   Bu maddeye göre alkol veya uyuşturucu madde etkisiyle ya da başka bir nedenle, emniyetli bir şekilde araç sevk ve idare edemeyecek halde olmasına rağmen araç kullanan kişi de 2 yıla kadar hapis yatacak. Bu madde kapsamına, aracını güvenli bir şekilde kullanamayacak kadar yorgun, uykusuz veya alkollü olduğu halde direksiyon başına geçen, uyanık kalabilmek için ilaç alan şoförler de girecek. 
   İçinde insan olan araçların kaçırılması nedeniyle, otomobil çalanlara verilecek cezayı düzenleyen maddeye de yeni bir fıkra eklendi. Zorla veya tehditle araç kaçıranlar 1 yıldan 3 yıla kadar hapisle yargılanacak. 
   
   Uçak kaçırana 10 yıl 
   Kaçırılan araç gemi veya tren ise ceza 2 yıldan 5 yıla kadar artacak. Uçak kaçıranın cezası ise 5 yıldan 10 yıla kadar hapis olacak. Bu suçların işlenmesi sırasında kişilerin hürriyetinin tehdit edilmesi nedeniyle ayrıca ceza verilecek. Aracın kaçırılması sırasında kasten yaralama suçunun neticesi sebebiyle ağırlaşmış hallerin gerçekleşmesi durumunda, ayrıca kasten yaralama suçuna ilişkin hükümler uygulanacak. 
   
   Levha çalana ceza 
   Kara, deniz, hava veya demiryolu ulaşımının akışını sağlamak için konulmuş işaretleri değiştiren, konuldukları yerden kaldıran, yanlış işaret veren geçiş, varış, kalkış veya iniş yolları üzerine bir şey koyarak başkalarının hayatı, sağlığı veya malvarlığı bakımından bir tehlikeye neden olan kişiye de 1 yıldan 6 yıla kadar hapis cezası verilecek. 
   
   
</TEXT>
</DOC>
