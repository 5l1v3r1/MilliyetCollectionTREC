<DOC>
<DOCNO> 208147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo12.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst açıkladı Transfer zor gözüküyor 
</HEADLINE>
<TEXT>

     Birinci Süper Futbol Ligi'nde ilk yarıyı istediği yerde kapatamayan Galatasaray'da, Karşıyaka'dan alınan Emrah dışında herhangi bir transfer yapılması zor gözüküyor. 
     Kulüp İkinci Başkanı ve Basın Sözcüsü Ali Dürüst, transfer görüşmelerindeki son durumu anlattı. 
     Dürüst, ''Yabancı transferi yapamıyoruz, yerli oyuncu da zor gözüküyor, transfer yapacağımızı tahmin etmiyorum'' dedi. 
     Gelecek sezona yönelik transfer düşündüklerini dile getiren Ali Dürüst, ''Sadece Emrah gibi gelecek vadeden oyuncuları kadromuza katmayı düşünüyoruz. Ancak böyle bir futbolcu adayı şu anda gözükmüyor'' diye konuştu. 
     
     NECATİ 

     Kadrolarına katmayı düşündükleri Necati'nin transferinin beklemede olduğunu belirten Dürüst, ''Bu oyuncuyu almamız için Adanaspor'un bu olaya yanaşması lazım. Herhalde bırakmayı düşünmüyorlar. Sezon sonu sözleşmesi bitecek olan bu oyuncu zaten serbest kalacak'' dedi. 
     İstanbulsporlu Faruk ile ilgilerinin olmadığını anlatan ikinci başkan ve basın sözcüsü Dürüst, aynı takımdan Tolga'nın transferinin de şu an için söz konusu olmadığını kaydetti. 

     
</TEXT>
</DOC>
