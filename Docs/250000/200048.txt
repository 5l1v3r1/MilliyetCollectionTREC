<DOC>
<DOCNO> 200048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo34.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal kontrolden geçti, Tuncay masaya oturuyor.. 
</HEADLINE>
<TEXT>

     Fenerbahçe, 7 Aralık Pazar günü deplasmanda Ankaragücü ile yapacağı lig maçının hazırlıklarını sürdürdü. 
     Teknik direktör Christoph Daum yönetiminde Samandıra Tesisleri'nde basına kapalı olarak gerçekleştirilen antrenmanda, futbolcuların yarım alanda 2'ye 2, 4'e 4 mücadele ve kanat organizasyonunun ardından taktik ağırlıklı tam saha maç yaptıkları öğrenildi. 
     Sakatlığı bulunan Kemal ile rahatsızlığı süren Fatih, antrenmana çıkmadı. Kart cezası nedeniyle bu hafta oynayamayacak olan Serhat ise, Dr.Gunnar Gerisch yönetiminde takımdan ayrı çalıştı. 
     Bu arada kas sorunu nedeniyle tedavisi süren Kemal, Özel Acıbadem Hastanesi'nde ultrasona girdi. Genç futbolcunun yarın da MR'ının çekileceği bildirildi. 
     Fenerbahçe, yarın öğle saatlerinde yapacağı antrenmanın ardından saat 16.15'de tarifeli bir uçakla Ankara'ya gidecek. 
     
     TUNCAY'IN TRANSFER GÖRÜŞMESİ 
     Tuncay ile yeni sözleşme yapmak isteyen Fenerbahçe Kulübü'nün bu konudaki görüşmeleri sürdürdüğü öğrenildi. 
     Bu oyuncunun menajeri Erdinç Şehit, sarı-lacivertli kulüple görüşmelerinin halen sürdüğünü, görüşmelere Denizlispor maçından sonra devam edeceğini söyledi. 
     
</TEXT>
</DOC>
