<DOC>
<DOCNO> 214446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun05.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Annan'ın boşlukları doldurmasına karşı çıktı 
</HEADLINE>
<TEXT>

     Kıbrıs Rum tarafının, dün New York'ta başlayan üçlü görüşmeler sırasında, referanduma gitmek için taraflar arasında anlaşma sağlanmasını şart olarak öne sürdükleri öğrenildi. 
     Rumlar, planın üzerinde anlaşmaya varılamayan kısımlarını BM Genel Sekreteri Kofi Annan'ın doldurmasına da karşı çıktılar ve Annan'a, bu doldurma işini hangi esasa dayanarak yapacağını sordular. 
     Kimliğinin yazılmasını istemeyen bir Rum yetkili, gazetecilere yaptığı açıklamada, ''ortada henüz bir anlaşma olmamakla birlikte, müzakerelerin gidişinden kendilerinin de memnun olduklarını'' söyledi. Yetkili, ''müzakere sürecine olumlu şekilde katkıda bulunmaya kararlı olduklarını'' da vurguladı. 
     
     MÜZAKERELER, PAZARTESİ LEFKOŞA'DA BAŞLIYOR 
     Rum kaynakları, New York'ta anlaşma olsun ya da olmasın, görüşmelerin pazartesi günü Lefkoşa'da başlatılacağını da öne sürdü. 
     Öte yandan, Rum yetkililer, müzakerelerin bugün de tamamlanamayabileceği ve bu durumda yarın da müzakerelere devam edilebileceği tahmininde bulundu. 
     
</TEXT>
</DOC>
