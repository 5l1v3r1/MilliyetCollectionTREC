<DOC>
<DOCNO> 229831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/cemal.html </URL>
<DATE> 2004/04/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Paris ne diyor 
</HEADLINE>
<TEXT>

   
   Fransa'yla Avrupa Birliği konusunda Türkiye'nin bir sıkıntısı var mı Var. Bir süredir öyle. Bu bakımdan Fransa'nın yeni Dışişleri Bakanı Barnier'nin açıklaması sürpriz değil. 
   Ancak abartmamak lazım. 
   Bu açıklamadan yola çıkarak, Fransa'nın yıl sonunda Türkiye'ye 'tarih'le ilgili olarak kırmızı ışık yakacağını bugünden söylemek erken ve aceleci bir yorum... 
   Bakan ne dedi 
   "Türkiye mevcut koşullarda üye olamaz" dedi. "Müzakerelere başlayamaz" demedi. Yani 'tarih'ten söz etmedi. 
   Tarih başka, üyelik başka. 
   Tarih, Türkiye'yi Avrupa Birliği üyeliğine götürecek müzakere sürecinin başlangıç noktası. Üyelik ise bu sürecinde sonu... Ankara da, AB Komisyonu da Türkiye'nin üyeliğe henüz hazır olmadığını belirtiyor. Raporlar da böyle yazıyor. 
   Ayrıca, yıl sonunda müzakere tarihi almak için de Türkiye'nin hala yapması gerekenler yok değil. 
   Bir başka nokta 
   Cumhurbaşkanı Chirac'ın AB üyeliği ve tarih konusunda Türkiye'ye sıcak baktığı malum. Türkiye'yi kültürel nedenlerle, Müslümanlığı yüzünden dışlamanın hem Fransa, hem Avrupa - İslam ilişkisi açısından sakıncalar taşıdığını düşünüyor. AB üyeliği reddedilen bir Türkiye'nin olmadık sulara kayabileceğine, bu durumun Avrupa'da da istikrarı olumsuz etkileyeceğine ilişkin kuşkuları da var. 
   Ancak Chirac'ın bütün bu duygu ve düşüncelerini daha çok kendine sakladığı, bir süredir Türkiye'nin AB üyeliğine kamuoyu önünde mesafeli bir duruş sergilediği görülüyor. 
   Neden öyle 
   İç politika hesapları denebilir. 
   Fransa seçim dönemine girmiş durumda. Bu yakınlarda yapılan yerel seçimlerde iktidar partisi büyük darbe yedi. Chirac bu yüzden hükümeti yeniledi. Avrupa Parlamentosu'nun seçileceği ikinci ve daha önemli seçimler ise haziran ayında. Sonbaharda da kısmi Senato seçimleri var. 
   Yerel seçimlerde alınan yenilgi iktidar partisinin, Fransız muhafazakarlarının gözünü korkutmuş durumda. Yabancı düşmanı, Le Penci aşırı sağ karşısında da daha fazla gerilememek için gündeme getirilen konulardan biri, Türkiye - Avrupa olmuş durumda... 
   Bu arada, 2007'deki Cumhurbaşkanlığı seçimleri iktidar blokunda, Chirac'ın partisinde rekabeti, iç kavgayı daha şimdiden körüklemeye başladı. Türkiye - Avrupa konusunun bu nedenle de kıyısından köşesinden Chirac'a karşı kullanıldığı belirtiliyor. 
   Bir başka deyişle 
   Almanya'daki muhafazakarlara benzer biçimde Fransa'da da muhafazakar çevreler, Türkiye'yi seçim malzemesi yapmaya hazırlanıyorlar. 
   Almanya'yla bir başka benzerlikten daha söz edilebilir. Alman Sosyal Demokratları gibi Fransız Sosyalistleri de Türkiye'ye AB konusunda genel olarak sıcak bakıyorlar. Bu arada Almanya'daki muhafazakarların Fransızlara kıyasla daha ilkeli bir tavır içinde oldukları, yani Türkiye'nin üyeliğine karşı iç politika hesaplarıyla değil, daha inanarak muhalefet yaptıkları söylenebilir. 
   Ne demek istiyorum 
   Seçimler geçer ve yıl sonunda Fransa tarih konusunda Türkiye'yi destekler mi demek istiyorum Almanya, İngiltere, İtalya, İspanya yeşil ışık yakarken, Fransa da farklı hareket etmez, edemez anlamını mı taşıyor yukarıdaki satırlar 
   Bir bakıma öyle... 
   Fransa'nın Türkiye'ye tarih desteğinin çantada keklik olduğunu kimse söyleyemez. Paris'le Ankara arasında AB'nin bir süredir netameli bir durum olduğu biliniyor. Bu yüzden, daha önce Avrupa Bakanlığı da yapmış olan, ayrıca Chirac'ın yakın çevresinden bir Dışişleri Bakanı'nın son açıklamasının üstünde durmak gerekiyor. 
   Fransa eğer yıl sonunda Türkiye'ye tarihle ilgili olarak kırmızı ışık yakarsa, tarihsel bir hata yapmış olur. 
   Ama buna ihtimal vermiyorum. 
   Buna karşılık, Türkiye'nin nisan ve mayıs aylarını çok iyi geçirmesi şart. Gerek bazı anayasal düzenlemelerin yapılması, gerekse uygulamayla ilgili bazı adımların bir an önce atılması gerekiyor. Bunlar yapılır, Kıbrıs'ta 24 Nisan referandumu da olumlu atlatılırsa, yıl sonunda tarihle ilgili herhangi bir sorun çıkacağını sanmıyorum. 
   
      
   
   
</TEXT>
</DOC>
