<DOC>
<DOCNO> 218246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun48.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, Fildişi sahilinde barış gücü görevlendirecek 
</HEADLINE>
<TEXT>

     Birleşmiş Milletler BM Güvenlik Konseyi, 6 binden fazla yeni barış gücü askerinin Fildişi Sahili'nde görevlendirilmesini onayladı. 
     Oybirliğiyle alınan karar kapsamında, ''Fildişi Sahili'nde Operasyon UNOCI '' olarak anılacak yeni barış gücünde 6240 asker, 200 askeri gözlemci, 120 subay ve en fazla 350 sivil polisin görev alacağı belirtildi. 
     Yeni barış gücü, bölgedeki ateşkeşi izleyecek ve yeniden karışıklık çıkmasını önleyecek. 
     BM Genel Sekreteri Kofi Annan, oylamanın ardından yaptığı konuşmada, ''Operasyonunun bütünüyle etkili olabilmesi için, uluslararası toplumun, dayanışma duygusu içinde, iyi eğitimli ve donanımlı asker ve polis kadroları da dahil olmak üzere, gerekli kaynakları sağlayacağına inanıyorum ve güveniyorum'' dedi. 
     Yeni barış gücünün, halen Fildişi Sahili'nde görev yapan Batı Afrikalı 1000 asker ve 150 jandarmayı bünyesine alacağı, onlara yardım eden 4 binden fazla Fransız askerinin ise barış gücü kapsamı dışında bölgede kalacağı kaydedildi. 
     ABD'nin yeni barış gücüne asker katkısında bulunmayacağı, ancak BM'nin barış gücü masraflarının yüzde 27'sinin ödediği için, barış gücü gönderilmesi talebini daha önce Kongre'de onayladığı belirtiliyor. 
     Uzun yıllar boyunca Batı Afrika'nın barış ve refah kalesi olarak bilinen Fildişi Sahili, isyancıların Devlet Başkanı Laurent Gbagbo'yu devirme girişiminin başarısızlıkla sonuçlanmasıyla 2002 yılının eylül ayında iç savaşa sürüklenmişti. 
     İç savaş, aynı yıl Temmuz ayında sona ermiş, ancak ülke, kuzeyde gerillaların, güneyde ise hükümetin denetimi altında olmak üzere ikiyi bölünmüştü. 
     
</TEXT>
</DOC>
