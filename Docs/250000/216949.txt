<DOC>
<DOCNO> 216949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko06.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Marka taklitçiliği hırsızlıktır"... 
</HEADLINE>
<TEXT>

     Gaziantep Sanayi Odası Yönetim Kurulu Başkanı Nejat Koçer, son zamanlarda her sektörde sıkça rastlanılan marka taklitçiliğinin, aslında taklitten ziyade bir hırsızlık olduğunu söyledi. 
     Koçer, AA muhabirine yaptığı açıklamada, ünlü markaları taklit etmenin, firmaların uzun yıllarca vermiş olduğu emek, kalite ve pazarını haksız kazançla almaya çalışmak olduğunu kaydetti. 
     Bunun bir haksız kazanç, hırsızlık olduğunu belirten Koçer, ''Yani marka taklitçiliği hırsızlıktır, kolaycılıktır. Ama sonu da yoktur. Marka taklitçiliği yapan bir kişinin veya kuruluşun ulaşacağı bir hedefi olamaz. Sonuçta taklit ettiği marka değil, yaptığı ürünün kalitesi önemlidir. Bir satarsın, iki satarsın ancak, üçüncüsün de taklit ettiği markanın gücüyle bile bir noktadan ileriye gidemezsin'' diye konuştu Marka taklitçiliğinde, en büyük ekonomik kaybın, markayı yaratan firmanın olduğunu vurgulayan Koçer, markanın yaratılmasında çok büyük emeklerin olduğuna dikkat çekti. 
     Marka taklit edilmesinin aslında iyi bir yönü olduğunu da savunan Koçer, şöyle devam etti 
     ''Geldiğiniz noktada eğer taklit ediliyorsanız, bu iyi bir sonuçtur. Çünkü, iyi ürün taklit edilir. Aslında taklit edilmek, belli bir noktaya geldiğinizi gösteren önemli bir ölçektir. Belli noktalarda taklit edilmek, sizin nerede olduğunuzu gösteren önemli bir göstergedir. Ama, harcanan paranın, zamanın ve bu reklam bedellerinin bir yerde de boşa gitmesidir. Dolayısıyla bu sadece Türkiye'de değil dünyada çok önemli bir sorundur. Özellikle markalaşma konusunda belli noktalara gelmiş firmaların en büyük sorunlarından bir tanesidir.'' Türkiye'de marka kavramının yeni yeni gelişmeye başladığını belirten Koçer, Türkiye'nin bu konuda çok geç kaldığını da vurguladı. 
     Koçer, firmaların marka takliti konusunda büyük bir hukuk mücadelesi vermesi gerektiğini ifade ederek, sözlerini şöyle tamamladı 
     ''Şimdi aslında sanayileşmeyi sürdüren ancak marka ve marka tescilinden bihaber olan bir sanayici kitlesi mevcut. Marka tescili ve patentin hangi haklar getirdiğini ya da siz onlara uyarken hangi haklarının olduğunu bilmeyen bir sürü insan var. Bu konuda toplumu bilinçlendirmek gerekiyor.'' 
     
</TEXT>
</DOC>
