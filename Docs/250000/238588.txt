<DOC>
<DOCNO> 238588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko13.html </URL>
<DATE> 2004/05/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Şener Toplumda en yoksul kesim işsizlerdir... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, toplumdaki en yoksul kesimin işsizler olduğunu belirterek, işsizlikle mücadelenin yoksullukla mücadelede en etkili yol olduğunu kaydetti. 
     Bakan Şener, 4. Türkiye İktisat Kongresi'nin sona ermesi nedeniyle düzenlenen basın toplantısında, gazetecilerin sorularını cevapladı. 
     Hükümetin yoksullukla mücadeleyi temel hedef olarak aldığını belirten Şener, kongrede işsizlikle mücadelenin bir olgu olarak ortaya çıktığını söyledi. Yoksulluğun en etkili olduğu kesiminin işsizler olduğunu vurgulayan Şener, işsizliğin ortadan kaldırılması ve azaltılması için önemli rolün piyasaya verildiğini, ancak piyasaya güvenip de sosyal politikalar uygulamamanın yanlış bir yaklaşım olduğunu belirtti. 
     İşsizlikle mücadelede emek yoğun sektörlerin önemine dikkat çeken Şener, bölgesel olarak emek yoğun ağırlıklı bazı sektörlerin teşvik edilmesi gerektiğini belirterek, tekstil, mobilya, inşaat gibi sektörleri örnek gösterdi. 
     Şener, Kongrenin hükümetin politikalarının anlatıldığı bir yer değil, demokratik bir platform olduğunu ve farklı değerlendirmelerin bulunduğunu vurguladı. 
     IMF ile ilişkiler konulu bir soru üzerine Şener, şunları söyledi 
     ''IMF ile 3 Kasım'dan önce bir stand-by imzalanmıştı. Hayatın akışı devam ederken onları koparıp atmanın bir maliyeti vardır. Ama ülke çıkarına en uygun geçişi sağlarsınız. Bizim politikalarımızda hükümet iradesi vardır. IMF ile uyguladığımız politikalara, zaman zaman çeşitli uç eleştiriler geldi. Kimi zaman IMF politikalarına uygun davranıyorlar , kimi zaman ise uygun davranmıyorlar denildi. Bu, hükümet doğru olanı yapıyor demektir. Bu politikalar içinde sosyal politikaları ihmal edemeyiz.'' Şener yatırımların önlerindeki engellerin kaldırılmasına yönelik bir soruya da, ''Yatırımın önündeki maliyetleri azaltmak için çabalarımız devam ediyor. Hükümet enerjideki girdi maliyetlerini azaltmak için enerjiye zam yapmamıştır'' diye cevap verdi. 
     Kongre kapanışında gazetecilerin sorularını cevaplandıran Şener, kongrelerin 10 yılda bir değil, ekonominin belli değişim gerektirdiği dönemlerde yapıldığını belirtti. 
     Cumhuriyet tarihi boyunca her politika değişikliğinde de kongre yapılmadığını kaydeden Şener, yapılan 4. İktisat Kongresi içinde en önemlisinin yeni kurulan devletin ekonomik politikalarını belirlemesi açısından 1. İktisat Kongresi olduğunu kaydetti. 
     3. İktisat Kongresi'nin temel vurgusunun sürdürülebilir kalkınma için istikrar olduğunu hatırlatan Şener, ancak bunun ekonomik politika uygulayıcıları tarafından iyi okunamadığını ve bu dönemde Türkiye'nin 3 tane kriz yaşadığını kaydetti. 
     
     AB İLE TAM ÜYELİK MÜZAKERELERİ 

     4. Kongre döneminde ise bilgi toplumuna geçiş ve AB'ye tam üyelik müzakerelerinin başlamasının kuvvetle muhtemel olduğunu vurgulayan Şener, yeni bir sürece girilmekte olduğunu, kongrede bunun tartışılmasını ve toplumun tüm kesimlerinin katkılarının alınmasını amaçladıklarını ifade etti. 
     Şener, 4. kongrenin düzenleniş tarihinin konjonktür olarak uygun bir dönem olduğunu kaydetti. 
     Bu arada, Büyükşehir Belediye Başkanı Piriştina İzmir'e yeni bir kongre merkezi isterken, Şener, ''Kongre turizmine yönelik salon ihtiyacı çıkarsa devlet, belediye yapamasa bile birileri en güzelini yapar'' cevabını verdi. 
     Dolaylı vergilere ilişkin bir soruya Şener, ''dolaylı vergilerin toplam vergiler içindeki payının arttığı'' yönündeki tespitin doğru olduğunu söyledi. Ancak, sadece Türkiye'de değil dünyada da dolaylı vergilerde artış yaşandığını kaydeden Şener, genelde politika uygulayıcılarının dolaylı vergilerin daha üst grupların kullandığı mallara yöneltilmesi arzusunda olduklarını, ancak genelde bu tür vergilerin en pratik alana yönelmek zorunda kaldığını söyledi. 
     Bakan Şener, ''Kamunun finansman ihtiyacından duyduğu baskıyla sosyal politikaların bu noktada çeliştiğini ifade edeyim'' diye konuştu. 
     Kongrenin amacına ulaşıp ulaşmadığı sorusunu da Şener, bunun değerlendirmesi için zamana ihtiyaç olduğunu söyleyerek, ''Katılım açısından kongre başarılı olmuştur. 1992'deki katılımdan çok daha iyi bir katılım tespit ettim'' dedi. 
     
     KUREGER'E PROTESTO 

     Kamudan herkesin çok şey beklediğini kaydeden Şener, esprili bir şekilde ''O zaman kamu yönetim reformunun meclisten geçmesi lazım'' diye konuştu. 
     Bir gazetecinin, kongrenin açılışında IMF Başkan Vekili Anne Krueger'e yapılan protestoyu hatırlatması üzerine Şener, ''Şahsına yönelik değil, IMF politikalarına yönelikti ve eylemci sonunda Please demeyi de unutmadı'' dedi. 
     İnsanların taleplerini ve görüşlerini demokratik biçimde ifade etmelerinde fayda olduğunu kaydeden Şener, ancak demokrasinin sınırlarının aşılmaması gerektiğini vurguladı. 
     Bir katılımcının toplantılarda işçi ve gençlik temsilcilerinin neden yer almadığı sorusunu da DPT Müsteşarı Ahmet Tıktık yanıtladı. 
     Tıktık, sadece işveren değil Türk-İş, Hak-İş ve Disk gibi işçi temsilcileri ile Türkiye Ziraat Odaları Birliği'nin temsilcilerinin de toplantılarda yer aldığını söyledi. 
     Katılımcıların, talep etmelerine rağmen toplantılarda yer alamadıklarını belirtilmesi üzerine Bakan Şener, ''Bu tür büyük organizasyonlarda her zaman hata payı olabileceği düşünülmeli. Herhangi atlanmış bir şey varsa ben özür diliyorum'' diye konuştu. 
     İzmir Valisi Yusuf Ziya Göksu, kongre sırasında İzmir'in sorunlarını aktarma fırsatlarını bulduklarını belirterek, Başbakan Recep Tayyip Erdoğan ile yaptıkları görüşmede Aliağa-Menderes metro hattının dış kredi onayı için Başbakan Erdoğan'ın Babacan'a verdiği talimat ile istediklerini aldıklarını kaydetti. 
     Vali Göksu'nun, kongrenin İzmir'de gerçekleştirilmesi için çaba sarf ettiklerini belirtmesi üzerine Şener, Türkiye iktisat kongrelerinin yerinin İzmir olduğunu, başka yerde yapılmasının da kimsenin aklında bulunmadığını, böyle girişimlerin herkesin aklına bunun İzmir'den başka bir yerde yapabileceği fikrini sokacağını kaydetti. 
     Piriştina ise hedeflerinin İzmir'i kongre ve fuarlar merkezi yapmak olduğunu kaydetti. 
     Şener, basın toplantısının ardından katılımcılar ve DPT teşkilatı mensupları ile biraraya geldi. Şener, burada yaptığı konuşmada, ''Troçki'nin bir sözü vardır. Parti toplum adına, parti yönetimi parti adına, parti başkanı da yönetim adına, yani herkes adına hem düşünür hem söyler . Toplumlar, süreçlere katılmalıdır. Türkiye iktisat kongresi geniş katılımın olduğu bir platformdur'' dedi. 
     
</TEXT>
</DOC>
