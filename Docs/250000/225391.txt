<DOC>
<DOCNO> 225391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/akyol.html </URL>
<DATE> 2004/03/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs'ta çözüm 
</HEADLINE>
<TEXT>

   
   DÖRDÜNCÜ bir Annan planı mı geliyor Bazı gazetelere bakarsanız Annan yeni bir plan hazırladı, onu gündeme getirecek. Halbuki öyle değil 
   - Hayır Annan yeni bir plan sunmayacak. Görüşmeler sonucunda Annan'ın mevcut planda yapacağı düzenlemeler ise henüz gündemde değil. 
   Annan, Türkiye - Yunanistan görüşmelerini izledikten sonra kendi hazırlığını yapacak, referanduma sunulacak metni hazırlayacak. Şu anda "dördüncü plan" diye bir şey yok... 
   İki kesimliliğin güçlendirilmesi, sınır ve göç gibi konulara bir çözüm getirileceği görüşü yaygın. 
   Asıl zor olan hukuki bir mesele var 
   - Türk tarafı için getirilecek istisnai hükümleri Avrupa Birliği'nin 'birincil hukuku' düzeyinde sağlama bağlamak... 
   Buna sağlam bir formül üretilebilmiş değil. Türk tarafının en büyük sıkıntısı bu... 
   
   AVRUPA hukukuna göre AB üyesi ülkelerde "serbest dolaşım" mutlak bir haktır. Parisli bir Fransız gider Londra'da, Prag'da mal mülk alır, oturur... Bir süre sonra vatandaşlığa geçip oy da kullanır. 
   Ama Annan planı ve Türkiye'nin savunduğu "iki kesimlilik" bu kurala istisnalar derogasyonlar getiriyor. 
   İlk üç yılda kimse yerinden kıpırdamayacak... Ondan sonra, yıllara göre artan bir şekilde, yüzde 21 oranında Rum göçü olabilecek. 
   Türkiye bu oranın düşürülmesini istiyor. Ama düşürülünce de sorun bitmiyor. 
   Güneyli bir Rum, Kuzey'de kalmış bir emlakini kullanmak için AİHM'de dava açınca ne olacak Louzidiu gibi... 
   Dahası, Annan planındaki bu tür "istisnaların" Avrupa hukukuna aykırı olduğu gerekçesiyle iptal edilmesi ihtimalidir. 
   Lüksemburg'daki AB Adalet Divanı, Annan planında Türkleri koruyan "istisnalar"ı iptal edebilir 
   Rum - Yunan tarafı buna güveniyor, Türkiye buna karşı "hukuki garanti" istiyor. 
   
   TÜRKLER lehine konulan "istisnalar"ın iptal edilmesini önlemenin bilinen yolu, imzalanarak referandumdan geçecek ve milli meclislerce onaylanacak andlaşmanın AB üyesi bütün Avrupa ülkelerinin parlamentoları tarafından da onaylaması... 
   O zaman 'birincil hukuk' haline gelecek ve Lüksemburg Divanı iptal edemeyecek. 
   Bütün AB üyesi ülkelerin bunu parlamentolarından geçirmesi zor... 
   Ama Türkiye ve KKTC bu konuda garanti istiyor. 
   AB bunu bir şekilde garantiye bağlamalı... Ama AB organları milli parlamentoları bağlayan karar alamıyor 
   Çok ciddi bir hukuki sorun 
   Kıbrıs meselesinin çözümünün birinci şartı, bu meselenin çözümü... 
   Bugünden itibaren Brüksel'deki AB zirvesinde bir araya gelecek başbakanlar ve bakanlar ikili görüşmelerde bu konuyu ele alacaklar. 
   Verheugen'le, Prodi ve Slonga gibi AB yetkilileriyle Başbakan Erdoğan ve Dışişleri Bakanı Gül bu konuyu görüşüp "olmazsa olmaz" diyecekler. 
   Çünkü bu konuda "al - ver" olmaz. Annan planında Türkleri korumak için getirilmiş "istisnalar" hukuken ya garantili olacak, ya iptal edilmeye açık çürük hükümler... 
   Elbette Türkiye çürük tahtaya basmayacaktır 
   Bu konuya Türkiye'yi tatmin edecek bir çözüm getirilmesi BM ve AB için bir onur ve güvenirlik sorunudur. 
   Bu sorun çözülmeli, Kıbrıs sorununun çözümünün yolu açılmalı. 
   
      
   
   
</TEXT>
</DOC>
