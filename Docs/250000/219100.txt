<DOC>
<DOCNO> 219100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/siyaset/siy20.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
      Bürokratlar tam kadro sırada... 
   Başbakan Recep Tayyip Erdoğan, Bolu mitinginde yüklendiği CHP için "Ben İstanbul'u CHP zihniyetinden devraldım, CHP denilince akla 'susuzluk' geliyor. Bunların kökü bereketsiz" dedi. Yerel seçimler öncesi Bolu'da 10. mitinginde halka seslenen Erdoğan, İstanbul'da 10 yıl öncesine kadar susuzluk problemi bulunduğunu, sorunun başkanlığı döneminde halledildiğini vurguladı. Erdoğan, Bolu Valiliği'ni ziyaret ederek bürokratlarla tek tek tokalaştı. 
   
   Cox Getirin, tartışalım 
   TBMM Başkanı Bülent Arınç, Avrupa Parlamentosu AP Başkanı Pat Cox onuruna dün akşam Devlet Konukevi'nde verdiği yemekte, AB'nin kültürel farklılıkları gerekçe göstererek Türkiye'ye karşı dışlayıcı davranmaması gerektiğini söyledi. AP seçimlerini Türkiye karşıtlarının istismar edebileceğine dikkati çeken Arınç, "Bu çevrelere, Türkiye'nin topraklarında medeniyetleri buluşturan eşsiz kimliğini iyice anlatabilmeliyiz" dedi. Cox da, Türkiye'nin gerçekleştirdiği reformların büyük önemi olduğunu belirterek, "İlk defa siz Avrupa'yı Türkiye'nin üyeliğini gerçekten ve ciddi olarak tartışmaya ittiniz" dedi. Arınç'ın gündeme getirdiği kaygılar konusunda da Cox, "Getirin, gündeme getirin ve tartışalım" diye konuştu. 
   
   'Huzur Diyarbakır'dan geçer' 
   DYP lideri Mehmet Ağar, Türkiye'nin zenginliği, refahı ve huzurunun Diyarbakır'dan geçtiğini söyledi. Başkan adaylarını tanıtan Ağar, Diyarbakır'a yapacakları yatırımlarla K. Irak'taki Zaho, Duhok ve Kerkük'ü cazibe merkezi haline getireceklerini söyledi. Ağar, AKP'nin bölgeye tek çivi çakmadığını vurguladı. 
   
   MHP, Yatağan'da yok 
   Muğla Yatağan İlçe Seçim Kurulu, aday listelerini geç getiren MHP'nin listesini kabul etmedi. Bunun üzerine parti teşkilatı, karara itiraz etti. Yüksek Seçim Kurulu, itirazı reddetti. MHP Muğla İl Başkanı Osman Güven, "Talihsizlik oldu. Hiçbir siyasi parti ve adayı desteklemiyoruz" dedi. 
   
   Kayseri'de DYP-MHP ittifakı 
   DYP ve MHP, Kayseri'nin Akkışla ve Hacılar ilçelerinde birbirlerinin adaylarını destekleme kararı aldı. DYP Kayseri İl Başkanı Mustafa Eraslan, "Hacılar'da MHP adayı Ekrem Baktır'ı destekleyeceğiz. Akkışla'da aday gösterdiğimiz Süleyman Sayın'ı da MHP'li arkadaşlarımız destekleyecek" dedi. 
   
   
   
</TEXT>
</DOC>
