<DOC>
<DOCNO> 225516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy06.html </URL>
<DATE> 2004/03/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Adaylara, ''seçimlik'' takım elbise... 
</HEADLINE>
<TEXT>

     Adanalı konfeksiyoncu, matbaacı, reklamcılar gibi seçim pastasından pay almak için piyasaya sunduğu ''seçimlik takım elbiselerle'' hedefine ulaştı. 
     Yaklaşan yerel seçimler nedeniyle cadde ve sokakların dev afişler ve parti bayraklarıyla bayram yerini andırdığı şehirde, belediye başkan adaylarının yanı sıra muhtarlar da yoğun propaganda yapıyor. 
     Belediye başkanlarının dışında araç konvoyları, ev gezileri ve mahalle mitingleriyle halka hitap eden muhtarlar, giyim tarzlarıyla da lider olabilmek için çaba sarf ediyor. Bu çabanın farkına varan Adana'daki bir mağaza, adaylara özel indirimler ve takım elbiselerle satışlarını artırdı. 
     Konfeksiyoncu, mağazasının önünde giydirdiği cansız mankenlerin üzerine astığı ''Seçimde muhtar azasına takım elbise'', ''Seçimde başkana ve muhtara takım elbise'' yazılı pankartlarla müşterilerinin dikkatini çekiyor. 
     Firma sahibi Erhan Göztok, 20 yıldır esnaflık yaptığını ve satışlarında gündemi yakalamaya dikkat ettiğini belirtti. 
     Erhan Göztok, tanesini 29 milyon liradan başlayan fiyatlarla satışa sunduğu ''seçimlik takım elbiseler'' ile satışlarını yüzde 40 artırmayı başardığını belirterek, ''Günde 30-40 tane takım elbise satıyorum. Keşke seçimler birkaç ay ertelense'' diye konuştu. 

     
</TEXT>
</DOC>
