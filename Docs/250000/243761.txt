<DOC>
<DOCNO> 243761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun06.html </URL>
<DATE> 2004/05/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
New York Times Guantanamo'daki sorgu uzmanları Irak'a gönderildi 
</HEADLINE>
<TEXT>

     New York Times gazetesi, ABD'nin Küba'daki Guantanamo üssündeki sorgu uzmanlarının, geçen yıl sonbaharda Irak'a gönderildiklerini yazdı. 
     Gazete, üst düzey askeri istihbarat yetkililerine dayanarak bugün yayımladığı haberde, bu uzmanların, Ebu Garib cezaevindeki Amerikan istihbarat ekiplerinin eğitiminde de büyük rol oynadıklarını bildirdi. 
     Bu uzmanların, Ebu Garib'deki tutukluların sorgulanmasında büyük bir serbestlik içinde oldukları belirtilen haberde, uzmanların, Ebu Garib'deki tutukluların maruz kaldığı işkencenin doruk noktasına çıktığı Aralık'a kadar burada merkezi rol oynadıkları kaydedildi. 
     Haberde, uzmanların, Guantanamo'daki hapishanenin eski komutanı Tümgeneral Geoffrey Miller'ın isteği üzerine Irak'a gönderildikleri ifade edildi. 
     Irak'taki hapishanelerin eski komutanı Amerikalı Tuğgeneral Janis Karpinski, kendisinden sonra Irak'taki hapishanelerin komutanlığına getirilen Tümgeneral Geoffrey Miller'ın kendisinden, Ebu Garib'i ''Guantanamolaştırmasını'' istediğini ileri sürmüştü. 
     
</TEXT>
</DOC>
