<DOC>
<DOCNO> 205304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/yasam/yas06.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürat ve kemer ihmalinin sonu 
</HEADLINE>
<TEXT>

   Üniversiteli üç gencin araba gezisi, aşırı sürat ve takılmayan arka koltuk kemeri yüzünden acı bitti 
      ŞAKİR AYDIN İstanbul 
   
   Kadıköy'de, şehir turuna çıkan üniversiteli üç gencin bulunduğu otomobil, önceki akşam aşırı hız nedeniyle kontrolden çıkıp ağaca çarptı. Kazada, arka koltukta oturan ve emniyet kemeri takmayan Gökhan Karagöz 23 can verdi. Maltepe Üniversitesi Radyo Televizyon Sinema Bölümü öğrencisi Umut Yalçınkaya, Yeditepe Üniversitesi Uluslararası Ticaret İşletmeciliği Bölümü öğrencisi Cansın Kadercan ve Yeditepe Üniversitesi öğrencisi Gökhan Karagöz, yılbaşı alışverişi için önceki akşam buluştu. Üç arkadaş alışveriş sonrası Yalçınkaya'nın kullandığı 34 UP 9823 plakalı otomobille şehir turuna çıktı. 
   Bir süre dolaşan üç arkadaş, görgü tanıklarının iddiasına göre, daha sonra sürat denemesi yapmaya başladılar. 
   Ancak Yalçınkaya, saat 20.00 sıralarında Bostancı Cemil Topuzlu Caddesi'nde, aşırı sürat nedeniyle direksiyon h kimiyetini kaybetti. Kontrolden çıkan otomobil, orta refüjü aştıktan sonra ağaca çarparak durabildi. Arka koltukta oturan ve emniyet kemeri takmayan Karagöz, çarpışmanın şiddetiyle parçalanarak açılan bagaj kapısından dışarı fırladı. Karagöz kaza yerinde ölürken, Yalçınkaya ile Kadercan ise yaralandı. Hastaneye kaldırılan iki arkadaşın sağlık durumlarının iyi olduğu bildirildi. Karagöz'ün memleketi olan Sakarya'nın Geyve ilçesinde toprağa verileceği öğrenildi. 
   
   
   
</TEXT>
</DOC>
