<DOC>
<DOCNO> 219783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko20.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Akışık Kusurlu mal aldığımız kanısındayız 
</HEADLINE>
<TEXT>

     Petrol Ofisi A.Ş. Yönetim Kurulu Başkanı Vural Akışık, Petrol İş Sendikası'nın davasına konu şirketin Özelleştirme İdaresi'ne olan borcu konusunda, ''Mahkemeler derse ki, bu parayı ödeyin, biz de banka borçlarını erteleriz, onu öderiz'' dedi. 
     Akışık, Petrol Ofisi'nin 2003 yılı finansal sonuçlarının açıklandığı toplantıda, basın mensuplarının sorularını yanıtladı. 
     Ankara 10. İdare Mahkemesi'nin, Petrol Ofisi'nin Özelleştirme İdaresi Başkanlığı'na olan borcunun vadesine ilişkin koşul değişikliğinde yürütmenin durdurulması kararına ilişkin soru üzerine Akışık, bunun kendilerine karşı değil, Özelleştirme İdaresi Başkanlığı'na karşı açılmış bir dava olduğuna işaret etti. 
     
     BORCUMUZ 156 MİLYON DOLAR 
     Süreç neyse onu takip edeceklerini belirten Akışık, sözlerini şöyle sürdürdü 
     ''Bizim Özelleştirme İdaresi'ne olan borcumuz 156 milyon dolardır. Bizim satın aldığımız hisselere ödediğimiz para 1.7 milyar dolardır. Yani konuştuğumuz mertebeler bu. 1.7 milyar dolarlık bir mal almışız ve bunun 156 milyon dolar dışındaki 1 milyar 550 milyon dolarını ödemişiz. 150 milyon dolar fark var. Biz bu parayı 1 saatte öderiz.'' Bir satış anlaşmaları bulunduğunu ifade eden Akışık, şunları kaydetti 
     ''Ve bu satış anlaşmasında da biz kusurlu mal aldığımız kanısındayız. Yani aldığımız mal, şu şu nitelikte denen mal, bizim aldığımız mal çıkmadı. Bu da çok büyük bir para değildir yani. Aldığımız depolar çevre şartlarına uygun çıkmadı, depolarda delik vardı. Tamir edilmeleri gerekiyordu. Var denen bazı arsaların tapusu çıkmadı. Maliye Bakanlığı, o arsaların maliyeye ait olduğunu, Petrol Ofisi'ne ait olmadığını vesaire söyledi. Bunu da çok büyütmemek lazımdır ama 1.7 milyar dolarlık bir mal aldığınızda, aramızda yüzde 10 deseniz 170 milyon dolar, yüzde 5 deseniz 80-85 milyon dolar bir fark çıkıyor. Yüzde 5 küçük gibi gözükmekle beraber, 85 milyon dolar büyük bir para.'' 
     
     ''MAHKEMELER DERSE Kİ ÖDEYİN ÖDERİZ'' 
     Bu anlaşmazlıkların sonucunda varacakları mutabakat için ellerinde anlaşmadan doğan bir hak bulunduğunu savunan Akışık, bunlar bittiği zaman o paranın da ödeneceğini söyledi. 
     Akışık, ''Gerisi ticari bir olaydır. Bizim işletme işimiz içinde işletmemizi aksatmayacak bir paradır. Ondan daha büyük paraları, senede borçlarımızı azaltıyoruz. Nitekim, eğer kanunlar böyle derse, mahkemeler derse ki, bu parayı ödeyin biz de banka borçlarını erteleriz, onu öderiz. Yani, biz önümüzdeki sene içinde bu büyüklükte bir borç azaltacağız. Bu borç A olur, B olur, C olur...Bu önemli bir miktar değildir. Bizim ödeme gücümüz içindedir'' diye konuştu. 
     
</TEXT>
</DOC>
