<DOC>
<DOCNO> 212077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy08.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda güç birliği 
</HEADLINE>
<TEXT>

   Solda yer alan altı parti, yerel seçimlerde işbirliği yapmak için karar aldı. SHP lideri Karayalçın, CHP ve diğer sol partileri ittifaka katılmaya çağırdı 
      ANKARA Milliyet 

   
   SHP Genel Başkanı Murat Karayalçın'ın çalışmalarını yürüttüğü SHP, DEHAP, ÖDP, Özgür Parti, EMEP ve SDP'nin yerel seçimlerde işbirliğini öngören sol ittifak, dün davul zurna eşliğinde açıklandı. 
   Karayalçın, CHP ve diğer sol partilere de ittifaka katılmaları çağrısında bulundu. "Demokratik güç birliği" adı verilen işbirliği deklarasyonunu 6 parti genel başkanı partililerin de katılımıyla açıkladı. Davul zurna ekibinin de bulunduğu Park Otel'de salona Atatürk posteri ve Türk Bayrağı asıldı. 
   Karayalçın da Türkiye solu için tarihi bir gün yaşandığını belirterek, diğer sol partilere şu çağrıyı yaptı 
   
   'Kucaklamaya hazırız' 
   "Sol, bugüne kadar bir araya gelemedi. Sol, mutabakatsızlık, uyumsuzluk ve kavganın sıfatı olarak kullanıldı. Sol ilk kez yapay, 'kim genel başkan olacak' tartışmalarını bir kenara bırakıyor. Bizim dışımızda kalanları, duranları da aramıza çağırıyoruz. Benim ya da bizim için ne söylemiş olurlarsa olsunlar aramıza katılacakları kucaklamaya hazırız." 
   İttifak kapsamındaki diğer parti genel başkanları, da şunları söyledi 
   DEHAP Genel Başkanı Tuncer Bakırhan AKP ve CHP, laik, anti laik, Türk, Kürt kamplaşmasına neden oldu. 
   EMEP Genel Başkanı Levent Tüzel Türkiye yerel yönetimlerde de AKP'ye teslim edilirse bu gidişat çok daha kötü olacaktır. Türkiye, ne ABD, ne AKP'nin insafına terk edilemez. 
   ÖDP Genel Başkanı Hayri Kozanoğlu Tarihi bir gün yaşıyoruz. Sosyalistler ve sosyal demokratlar bir aradayız. 
   Özgür Parti Genel Başkanı Ahmet Turan Demir Türkiye siyasi yaşamında ender rastlanan bir görüntü var. 
   SDP Genel Başkanı Akın Birdal Bu birliktelik adalet, insan hakkı ve barış isteyenlerin özlemine yanıttır. 
   
   Baykal SHP kendini kiraladı 
   NTV'de konuşan CHP Genel Başkanı Deniz Baykal ise SHP - DEHAP işbirliğine şöyle tepki gösterdi "Kimlik siyaseti, demokratik siyaset olamaz. Kimlik siyasetinin sizi götüreceği yer kaçınılmaz olarak terördür. Türkiye için en büyük tehlike budur. Bir parti kendisini uçan kuşa muhtaç sayıp 'bunların 5 - 6 oyu var' diye kendisini kılıf gibi kiralayıp o siyasi partiye teslim ediyorsa, bize de 'gel bunu yap' diyorsa, bunu kabul etmemiz mümkün değil. Solun birleşmesinin ötesinde, laik demokratik güçlerin el ele vermesi gerekir." 
   
   
   
</TEXT>
</DOC>
