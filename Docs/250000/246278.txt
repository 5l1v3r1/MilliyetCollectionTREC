<DOC>
<DOCNO> 246278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo23.html </URL>
<DATE> 2004/06/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ülkerspor, sertlikten ve hakemlerden yakındı... 
</HEADLINE>
<TEXT>

     Ülkerspor Kulübü Genel Müdürü Lütfi Arıboğan, Türkiye Basketbol Ligi play-off final serisinde Efes Pilsen ile yaptıkları ve 78-46 kaybederek 3-2 geriye düştükleri dünkü karşılaşmada, rakibin kural dışı sert savunma yapmasından yakındı ve hakemleri de buna izin vermekle suçladı. 
     Arıboğan, AA muhabirine yaptığı açıklamada, final serisi maçlarını sürpriz isimlerin yönetmeye devam ettiğini belirterek, ''Daha fazla sürpriz isim istemiyoruz. Bilinen, bu seviyenin hakemleri maçları yönetsin'' dedi. 
     Efes Pilsenli oyuncuların ''kuralsız sertlikte'' bulunduğunu öne süren Arıboğan, ''Kuralsız sertlikle, iyi savunmayı birbirinden iyi ayırmak gerekiyor. Özellikle Naumoski ve Booker, normal koşullarda savcılığa intikal edecek şekilde, maç boyunca dayak yediler. Buna izin verilmemeliydi'' diye konuştu. 
     Ülkersporlu oyunculara çalınan faulleri ''ucuz'' diye nitelendiren Arıboğan, bu nedenle henüz 1. periyotta Kerem'in 3. faulünü aldığını ve bunun da takımın oyundan düşmesine neden olduğunu söyledi. 
     ''Düdükler arasında mutlaka standart olmalı'' diyen Lütfi Arıboğan, şöyle konuştu 
     ''Eşit koşullarda mücadeleye izin verilsin. Fauller aynı standartlardaysa, o zaman kural dışı fauller Efes Pilsen'e neden sadece son periyotta çalındı Ama biz Ülkersporuz. Perşembe günü maçı kazanmak için sahaya çıkacağız. Eksiklerimize rağmen, kazanacağımıza inanıyorum.'' Lütfi Arıboğan, maçın ilk periyodunda sakatlanan Serkan'ın MR'ının çekildiğini ve bu oyuncunun adalesinde yırtık belirlendiğini belirterek, tedavisine devam edilen bu oyuncunun, final serisinin kalan maçlarında forma giyemeyeceğini bildirdi. 
     
</TEXT>
</DOC>
