<DOC>
<DOCNO> 222403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun26.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa da terör zirvesi çağrısı yaptı 
</HEADLINE>
<TEXT>

     Almanya'nın dün yaptığı toplantı çağrısının ardından, Fransa da bugün terörle mücadelede alınacak önlemleri tartışmak üzere, Avrupa Birliği AB ve BM Güvenlik Konseyi'nin dışişleri bakanları seviyesinde iki ayrı toplantı düzenlemesini istedi. 
     Fransa Dışişleri Bakanı Dominique de Villepin, RTL radyo kanalına yaptığı açıklamada, terörle mücadelede yapılacak işbirliğini gözden geçirmek için iki örgütün de dışişleri bakanları seviyesinde toplanması istedi. 
     ''Paris'in aylardır Ortadoğu ve Irak krizlerinin çözülmesi için uluslararası topluluğun yakın işbirliği içinde olmasını'' istediğini kaydeden Fransız Bakan, ''önerilen toplantıların vakit geçirilmeden düzenlenmesini'' istedi. 
     Fransız Bakan, ABD'nin Irak'ta egemenliği hemen Iraklılara bırakması gerektiğini belirtti ve Irak'a askeri müdahale düzenlenmesinin yanlış olduğu görüşünü yineledi. 
     De Villepin, Ortadoğu krizinin çözülmesi için Batılı ülkelerin gerekli çabayı göstermemesinin de, terörizmi artırdığını söyledi. 
     ''Fransa'nın savaş karşıtı tutumunun, terör tehdidinden uzak kalmasını sağlayıp sağlamadığına'' ilişkin bir soru üzerine Fransız Bakan, ''Hiç kimse teröre karşı korunduğu konusunda emin olamaz'' dedi. 
     
</TEXT>
</DOC>
