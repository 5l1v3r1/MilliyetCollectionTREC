<DOC>
<DOCNO> 237407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun02.html </URL>
<DATE> 2004/05/05/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
ABD Savunma Bakanı 'Türkiye'nin Irak ile ilişkileri önemli' 
</HEADLINE>
<TEXT>

     Deniz Arslan bildiriyor 

ABD Savunma Bakanlığı'nın üç numaralı yetkilisi Douglas Feith, Türkiye'nin Irak'ın ekonomik yeniden yapılanmasına katkıda bulunması ve ticari ilişkileri geliştirmesinde artan şekilde rol oynamasının beklendiğini söyledi. 
     ABD Savunma Bakan Yardımcısı Feith, Washington'daki AEI düşünce kuruluşunda düzenlenen bir toplantıda, ''Türkiye'nin Irak ile çok önemli ilişkileri ve oynayacak her türlü rolü var'' dedi. Douglas Feith, şöyle konuştu 
     ''Irak'ın en önemli komşularından biri olarak Türkiye'nin artan şekilde, Irak'ın ekonomik yeniden yapılanmasında rol oynaması ve ticari ilişkileri geliştirmesi beklenebilir. Toprak bütünlüğünü koruyan ve Iraklı Kürtleri de içerecek şekilde ülkenin bütün büyük unsurlarıyla aktif işbirliği içinde bir hükümete sahip, birleşik bir Irak oluşturma çabalarından Türklerin açık çıkarı var. Böylece Türkiye'nin çok önem verdiği bölgesel istikrar korunabilir.'' İstanbul'da haziran ayı sonunda gerçekleştirilecek NATO zirvesinin hatırlatılması üzerine Feith, ABD'nin NATO'yu terörizme karşı savaşta, hem Afganistan'da hem de Irak'ta daha fazla sorumluluk almak üzere cesaretlendirdiğini kaydetti. Feith, NATO'nun herhangi bir katkısının önemli olacağını ve ABD'nin bu yönde NATO müttefikleriyle görüştüğünü, İstanbul zirvesinde de bunun önemli konulardan biri olacağını belirtti. 
     
</TEXT>
</DOC>
