<DOC>
<DOCNO> 222842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo20.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Spurs'ın Warriors'a 97-80 yenildi Hidayet 7 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 21. hafta mücadelesi, bu sabaha karşı yapılan 3 maçla başladı. 
     Ortabatı Grubu ikincisi San Antonio Spurs'un, Pasifik Grubu'nda 5. sırada bulunan Golden State Warriors'a deplasmanda 97-80 yenildiği karşılaşmada Hidayet, 7 sayıyla maçı tamamladı. 
     31 dakika sahada kalan ve 3 ribaunt, 1 asistle oynayan Hidayet, 3 kere denediği 3 sayılık atışlarda ve 4 kere denediği 2 sayılık atışlarda 1'er kere isabet bulurken, serbest atışlarda 2'de 2 ile oynadı. 
     Tim Duncan'ın forma giymediği Spurs'da, Tony Parker, 29 sayı, 5 ribaunt ve 6 asistlik performans göstermesine rağmen takımını yenilgiden kurtaramazken, Manu Ginobili'nin 16 sayısı da galibiyete yetmedi. 
     Golden State Warriors'da ise Jason Richardson, 22 sayı, 4 ribaunt ve 4 asistle galibiyetin mimarı olurken, Warriors, bu galibiyetle 9 maçlık yenilgi serisine de son verdi. 
     19 sayı, 5 ribaunt, 4 asistle oynayan Mike Dunleavy ile 16 sayı, 11 ribauntla oynayan Erick Dampier gecenin dikkati çeken diğer isimleri oldu. 
     Pasifik Grubu ikincisi Los Angeles Lakers ise kendi sahasında Orlando Magic'i 113-110 yenerken, Kobe Bryant ile Tracy McGrady arasında büyük bir çekişme yaşandı. 
     Lakers'da Bryant, 38 sayı 3 ribaunt ve 4 asistle gecenin yıldızı olurken, Shaquille O'Neal, 27 sayı, 23 ribaunt ve 5 blokla galibiyeti getiren bir diğer isim oldu. Lakers'da 12 sayı, 9 ribauntla oynayan Gary Payton ve 11 sayı, 3 asistle oynayan Derek Fisher gecenin diğer başarılı oyuncularıydı. 
     Orlando Magic'de de Tracy McGrady'nin 37 sayı, 7 ribaunt ve 10 asistle ''double-double'' yapması bile Magic'i yenilmekten kurtaramadı. 
     Orlando'da Juwan Howard'ın 29 sayı, 9 ribaunt ve Deshawn Stevenson'un 18 sayı, 6 ribauntluk performansları galibiyeti getirmezken, Gürcü asıllı Türk basketbolcu Zaza Pacuila, 4 dakika forma giydiği maçta sayı atamadı. 
     Ligde 21. hafta mücadelesi, yarın sabaha karşı yapılacak 8 maçla devam edecek. 
     
     NBA'de günün maçlarında alınan sonuçlar şöyle 
     Golden State Warriors-San Antonio Spurs 97-80. 
     Los Angeles Lakers-Orlando Magic 113-110. 
     Houston Rockets-Phoenix Suns 97-99. 
     
</TEXT>
</DOC>
