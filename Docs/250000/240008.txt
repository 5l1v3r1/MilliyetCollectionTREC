<DOC>
<DOCNO> 240008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy05.html </URL>
<DATE> 2004/05/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Teziç "Öğrencilerin haklarını zedelemeyiz" dedi, Arınç'a yanıt verdi 
</HEADLINE>
<TEXT>

     Yükseköğretim Kurulu YÖK Genel Kurulu, Prof. Dr. Teziç'in başkanlığında toplandı. 
     Prof. Dr. Teziç, YÖK binasındaki toplantı öncesi, bugün, 1.5 ay önce belirlenen olağan gündemle toplandıklarını belirterek, üniversite kontenjanlarını tespite yönelik teknik konuları ele alacaklarını söyledi. 
     Prof. Dr. Teziç, bir gazetecinin, Meclis'ten geçen YÖK Yasası'nı hatırlatarak, ''Bu son toplantınız mı'' sorusu üzerine, ''Ayrılsak da beraberiz, biz size çok alıştık'' dedi. 
     Yasanın içeriğine ve bunun ÖSS'ye etkisine ilişkin soruları, sürecin devam ettiği gerekçesiyle yanıtlamayan Prof. Dr. Teziç, sınava bu kadar az süre kalmışken öğrencilerin kafasını karıştırmak istemediklerini bildirdi. Öğrencilerin sadece sınava odaklanmasını isteyen Prof. Dr. Teziç, ''Onların haklarını zedeleyecek bir konumda en azından biz olmayız'' diye konuştu. 
     Yasanın yürürlüğe girmesi durumunda sınavın nasıl gerçekleştirileceğinin sorulması üzerine Prof. Dr. Teziç, bu aşamada ''büyük bir çalışma yapmalarının söz konusu olamayacağını'' kaydederek, ÖSS'nin yürürlükteki uygulamaya göre gerçekleştirilmesi için kasım ayından bu yana çalıştıklarını anlattı. Prof. Dr. Teziç, yeni düzenleme yürürlüğe girdiği zaman neler yapılabileceğini açıklayacağını belirtti. 
     Prof. Dr. Teziç, yasa yürürlüğe girdiğinde YÖK'ün tavrının ne olacağı sorusuna da, ''Yasa, yürürlüğe girdiği zaman herkesi bağlar'' yanıtını verdi. 
     Rektörlerin bugün yapacağı Anıtkabir yürüyüşüne YÖK'ün destek verip vermeyeceğinin sorulması üzerine de Prof. Dr. Erdoğan Teziç, bu protestonun üniversitelerin özerk iradelerinin ürünü olduğunu, YÖK'ün desteği olamayacağını kaydetti. Prof. Dr. Teziç, olaya, anayasal bir kurum sorumluluğuyla yaklaştıklarını söyledi. 
     Prof. Dr. Teziç, yasaya karşı nasıl bir yol izleyecekleri sorusunu yanıtlarken, ''Müracaatlarımızı yaparız, ilgililerle görüşürüz. Toplumda yaygın olan inançlara ters bir tutum içine girmeyiz'' dedi. 
     
     ARINÇ'IN SÖZLERİ... 

     Prof. Dr. Teziç, TBMM Başkanı Bülent Arınç'ın basına yansıyan ''TBMM Yasama yetkisine tek başına sahiptir. Ben bu yetkimi hiçbir kurumla paylaşmam ve buna yönelecek itirazlara da karşı dururum. YÖK Başkanı'nın yanlış anlamadıysam TBMM son merci değildir sözü eğer yasama göreviyle ilgili bir cümleyse, külliyen yanlıştır'' şeklindeki sözleriyle ilgili olarak da değerlendirmede bulundu. 
     YÖK Başkanı, Teziç, şunları kaydetti 
     ''Sayın Arınç'ın, TBMM Başkanlık makamına oturduğu parlamentoya gelişi, seçilmesi yürürlükteki seçim kanuna göre olmuştur. Yürürlükteki seçim kanunumuz 1995 yılında Anayasa Mahkemesi'nin çift barajlı sistemi iptal etmesiyle oluşan yüzde 10 barajlı bir seçim sistemidir. 
     Bu, TBMM'nin halk iradesiyle oluşmuş bir sistem değildir, Anayasa Mahkemesi'nin iptal kararıyla Meclis'in öngörmediği bir sistem bugün yürürlüktedir. Ben bunu kastettim konuşmalarımda. Meclis bir yasama işlemini yürürlüğe koyar, ama ondan sonra Anayasa Mahkemesi'nde denetlendiği zaman -ki denetlenebilir müracaat üzerine- o denetlemede ortaya çıkan irade ile yasa başkalaşmış olur. Anayasa Mahkemesi'nin ayıklamalarıyla bir başka seçim sistemi oluşur. İşte bu sayın milletvekillerinin seçildiği yüzde 10 barajlı sistem, TBMM'nin iradesiyle oluşmamıştır.'' Prof. Dr. Teziç, Adalet Bakanı Cemil Çiçek'in de konuya ilişkin ''Eğer bir yanlışlık varsa yargı düzeltir'' şeklinde ifadesi bulunduğunu ve bunun da kendisi kastıyla paralel olduğunu kaydetti. 
     
</TEXT>
</DOC>
