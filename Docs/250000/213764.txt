<DOC>
<DOCNO> 213764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sontur09.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Annenin cesedi, çocuklarının cesedinden güçlükle ayrıldı 
</HEADLINE>
<TEXT>

     Konya'da çöken binada 2 aylık kızını kucağında, 6 yaşındaki oğlunu ise dizlerinin altında saklamaya çalışan anne Feriha Aycan'ın cesedi, enkaz altında bulunduğunda çocuklarının cesedinden güçlükle ayrıldı. 
     Arama-kurtarma çalışmalarını yürüten sivil savunma yetkilileri, enkaz altında ulaştıkları cesetlerin, genelde birarada bulunduğunu belirttiler. 
     Birbirine sarılmış halde 3 kişiye, dün akşam aynı kiriş altında ulaşıldığını vurgulayan yetkililer, Feriha Aycan ile 2 aylık bebeği İlayda Çelen Aycan ve 6 yaşındaki oğlu Barkın Aycan'ın görüntüsünün kendilerini ağlattığını söylediler. 
     Annenin, sarsıntı olduğunda 2 aylık İlayda'yı kucağına alarak sarıldığını, Barkın'ı ise oturduğu yerde dizlerinin altına alarak korumaya çalıştığını tahmin eden yetkililer, anne ile çocuklarının, üzerlerine düşen kirişin altında ezilerek can verdiğini ifade ettiler. 
     Yetkililer, ''Bulduğumuzda üçü birbirine sarılmıştı. Birbirlerine öyle kenetlenmişler ki anneyi çocuklarından ayırmakta zorluk çektik. Bu sırada gözyaşlarımıza hakim olamadık'' diye konuştular. 
     Baba Bülent Aycan'ın da enkazdan ölü olarak çıkarıldığı bildirildi. 
     Ailenin Zümrüt Sitesi'ne, 2002 yılının Temmuz ayında hemen karşısındaki Derya Apartmanı'ndan taşındığı, çöken sitede birinci kat 5 nolu dairede oturdukları öğrenildi. 
     
</TEXT>
</DOC>
