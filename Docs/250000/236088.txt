<DOC>
<DOCNO> 236088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/spo02.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Topu yönetime attı 
</HEADLINE>
<TEXT>


Macaristan'a giderek Brezilya Milli Takımı'nda oynayan Alex, Fabiano ve Lucio ile ön görüşme yapan ve olumlu haberlerle dönen Daum, yönetimden bu oyuncuların kulüpleriyle temasa geçilmesini istedi 

YUSUF KOBAL 


Kolları sıvadılar 
FENERBAHÇE Teknik Direktörü Christoph Daum, Macaristan'da görüştüğü Brezilyalı oyuncular hakkında yönetime rapor verdi. Alman hoca, gelecek sezon kadrosunda görmek istediği, Alex, Fabiano ve Lucio'nun Fenerbahçe'ye sıcak baktığını belirtti ve bu oyuncularla zaman kaybedilmeden temasa geçilmesi gerektiğini bildirdi. Fenerbahçe yönetimi hemen kolları sıvayarak üç yıldızın kulüpleriyle masaya oturacak. 

Chelsea devrede 
BAYER Leverkusen'de forma giyen Lucio'ya İngiltere'nin Chelsea takımının da talip olduğu ve Brezilyalı yıldıza çok cazip bir teklif götürdüğü öğrenildi. Bu arada Daum, Macaristan - Brezilya maçını izlerken, idari menajer Volkan Ballı'yı da Belçika - Türkiye karşılaşmasına gönderdi. Alman hoca, kaleci antrenörü İmmel'i de Avrupa'da oynanan özel bir maça gönderdiği ancak bu ülkeyi gizli tuttugu belirtildi. 

Kadro sıkıntısı 

TEKNİK Direktör Daum, Ankaragücü maçı öncesi yine kadro sıkıntısına düştü. Serhat'ın kart cezalısı olması, Fatih'in ise sakatlığı Alman hocanın kafasındaki tüm taşları yerinden oynattı. Daum'un sol kanada uyum sağlayan Ali Güneş'in yerini bozmamayı planlıyor. 
TECRÜBELİ çalıştırıcı, sağ kanatta ise büyük bir olasılıkla Selçuk ile Mehmet Yozgatlı'yı görevlendirecek. Fenerbahçe, Ankaragücü maçının hazırlıklarını dün yaptığı çalışmayla sürdürdü. Milli Takım'dan dönen oyuncuların da katıldığı idmanda taktik ağırlıklı bir program uygulandı. 

Fener'e Koç damgası 

1907 Fenerbahçeliler Derneği kongresi bugün yapılacak. Levent'teki Dernek Lokali'nde düzenlenen kongreye Ali Koç tek başkan adayı olarak katılacak. Böylece Türk futbol tarihinde ilk kez Koç ailesinin bir üyesi Fenerbahçe'nin etkin gruplarından birinin başına resmen geçmiş olacak. 

Hooijdonk'un frikik hasreti 

SARI-Lacivertli takımın serbest vuruş ustası Pierre van Hooijdonk tam 16 maçtır frikikten gol atamıyor. Dört golle bu sezon ligde en çok serbest vuruştan gol atan oyuncular listesinin başında gelen Hollandalı futbolcu, en son ligin 15. haftasında frikikten Ankaragücü filelerini havalandırmıştı. Bu arada Hooijdonk 21 maçtır kart görmeyerek de ayrı bir rekor kırdı. 

Karaborsa şikayeti 

ANKARAGÜCÜ maçı biletlerinin satışa çıkar çıkmaz tükenmesi Sarı - Lacivertli taraftarları isyan ettirdi. Biletix gişeleri önünde saatlerce beklemelerine rağmen elleri boş ayrılan Fenerbahçeliler, soluğu kulübün kapısında aldılar ve biletlerin karaborsaya düşmesinden rahatsızlık duyduklarını belirttiler. 

FENERBAHÇE GÜNLÜĞÜ 
Fatih Akyel el üstünde 
GALATASARAY'IN tekrar geri istediği Fatih Akyel'in son Beşiktaş maçında büyük bir fedekarlık göstererek sakat sakat oynaması Fenerbahçe taraftarının gönlünü fethetti. Sarı - Lacivertliler internet sitelerinde milli oyuncuya övgüler yağdırırken, sezon sonunda takımda kalmasını istediler. 

Servet kararlı 
DENİZLİSPOR'DAN büyük umutlarla transfer edilen ancak bir türlü isteneni veremeyen Servet, gelecek sezon mutlaka takımda yer bulacağını söyledi. Teknik Direktör Daum'a zaman zaman tepki gösteren genç yıldız, "Fenerbahçe'de başarılı olmadan bir yere gitmemeye yemin ettim. Umarım son üç maçta şans bulurum" dedi. 

Havuz bitiyor 
FENERBAHÇE Adası'nda geçtiğimiz ay içinde yıkılarak yeniden inşaasına başlanan yüzme havuzunun yapımına devam ediliyor. Önümüzdeki sezon için yapılacak peyzaj düzenlemesi ile birlikte Faruk Ilgaz Tesisleri, hem yeni ve daha modern bir havuza, hem de yeşil alanlara kavuşmuş olacak. 


</TEXT>
</DOC>
