<DOC>
<DOCNO> 249439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonsiy06.html </URL>
<DATE> 2004/06/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hızla artan işsizlik Meclis gündeminde... 
</HEADLINE>
<TEXT>

     CHP Tekirdağ Milletvekili Enis Tütüncü ve arkadaşları, Türkiye'deki işsizlik düzeyi ile istihdam hacmindeki olumsuzlukların ortaya konulması ve gerekli politikaların tespiti için hazırladıkları Meclis Araştırması önergesini TBMM Başkanlığına verdi. 
     AKP iktidarında işsizliğin giderek yaygınlaştığı dile getirilen önergede, 2003 yılında istihdamın bir önceki yıla göre 207 bin kişi azaldığı, 8 bin 500 şirketin kapandığı, 135 bin esnafın iş bırakmak zorunda kaldığı kaydedildi. Bu olumsuz gelişmeler ortadayken, 2003 yılında işsiz sayısının bir önceki yıla göre 86 bin kişi azaldığının açıklandığına işaret edilen önergede, oysa DİE'nin verilerine göre işsizliğin 2003'te asgari 4.5 milyon kişiye yükseldiği vurgulandı. 
     İşsizlik ve istihdam konusunda gerçeğin nasıl gizlendiğinin, DİE İşgücü Hane Halkı Anketlerinden İHHA tespit edildiği belirtilen önergede, İHHA'da, işgücüne katılma oranlarının İKO 2002'de yüzde 49.6'dan, 2003'te yüzde 48.3'e gerilemiş olduğu savundan hareket edildiği, buna göre 2003 yılında, işgücü hacminde artış bir yana, 178 bin kişilik bir daralma meydana geldiği ifade edildi. İKO'nın böylesine gerilemiş gösterilmesinin, işgücündeki daralmanın ve işsizliğin olduğundan düşük çıkmasının ötesinde, gücüne dahil olmayanlar sayısının olağanüstü artması anlamına geldiği kaydedilen önergede, gerçekte işgücüne dahil olmayan 15 ve daha yukarı yaştaki nüfus sayısının 2003'te 1 milyon 49 bin kişi arttığı savunuldu. Bu durumda aileye gelir sağlayan bireyin, giderek daha fazla ergin kişiye bakmak zorunda kaldığına işaret edilen önergede, böylece açlık ve yoksulluk sınırları altında yaşayanların sayısının arttığı vurgulandı. 
     Önergede, 2003'te İKO'nın böylesine düşmesinin ana nedenleri olarak öğrencilerin, emeklilerin ve ev kadınlarının sayısındaki artışların gösterildiği ifade edildi. İHHA'daki en acayip sonucun ise, ücretsiz aile işçilerinin sayısındaki azalma olduğu dile getirilen önergede, ücretsiz aile işçilerinin yaygın çalışma alanının tarım sektörü olduğu anımsatılarak, 2003 yılında ücretsiz aile işçilerinin toplamda 317 bin kişi azaldığı ve bu azalmadan 260 binin tarımda gerçekleştiğinin görüldüğü belirtildi. Türkiye'deki istihdamda olan nüfusun eğitim düzeyindeki yetersizliğin bir diğer yaşamsal sorun olduğuna işaret edilen önergede, işgücünün yüzde 75'e yakın bölümünün lise ve dengi okulların altında eğitim görenler ile hiç eğitim görmeyenler oluşturduğu vurgulandı. 
     Önergede, "Türkiye AB'ye böyle bir insan gücü profiliyle nasıl girebilir Bizim işgücümüz AB'de hangi alanlarda istihdam olanağı bulabilir Hangi üretim alanlarında rekabet gücü yaratabilir " diye soruldu. Önergede, bu gerekçeler ışığında, işsizlik düzeyi ile istihdam hacmindeki olumsuzlukların ortaya konulması ve gerekli politikaların tespiti için Meclis Araştırması açılması talep edildi. 

ANKA 
     
</TEXT>
</DOC>
