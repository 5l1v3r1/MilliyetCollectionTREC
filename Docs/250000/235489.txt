<DOC>
<DOCNO> 235489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun02.html </URL>
<DATE> 2004/04/28/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
BM Güvenlik Konseyi, Kıbrıs'ı görüşecek... 
</HEADLINE>
<TEXT>

     BM Güvenlik Konseyi, bugün TSİ 17.30'da başlayacak oturumunda Kıbrıs'ı görüşecek. 
     Toplantıya, BM Genel Sekreteri Kofi Annan'ın Kıbrıs Özel Temsilcisi Alvaro de Soto'nun yerine Genel Sekreter'in Siyasi İşlerden sorumlu Yardımcısı Sir Kieran Predergast'ın katılması ve Konsey üyelerine Kıbrıs'taki referandumlar sonrası gelişmeler konusunda bilgi vermesi bekleniyor. 
     AA muhabirinin BM diplomatik kaynaklarından edindiği bilgiye göre, toplantıdan sonra Konsey tarafından bir başkanlık açıklaması yapılması öngörülüyor. 
     Ancak, bunun da geçen hafta olduğu gibi Rusya'nın engellemesi tehlikesiyle karşı karşıya bulunduğu belirtiliyor. 
     Rusya'nın Kıbrıs konusunda Konsey'in herhangi bir karar tasarısını kabul etmesini reddettiğini kaydeden BM kaynakları, Moskova'nın KKTC'ye yönelik ambargonun kaldırılmasına kesinlikle karşı çıktığını kaydediyorlar. 
     Konsey'de tamamen Rum yanlısı bir tutum izleyen Rusya'ya Fransa, Çin ve Brezilya da katılırken, ABD, İngiltere, Almanya ve Pakistan Türk tezlerine destek veriyor. 
     Rusya geçen hafta BM Genel Sekreteri'nin talimatı olmasına karşın Kıbrıs'ta referandumlar öncesinde tarafları cesaretlendirici bir karar tasarısını veto etmiş, bunun tasarının özüne yönelik olmadığı, teknik nedenlerden kaynaklandığı açıklamasını getirmişti. 
     
</TEXT>
</DOC>
