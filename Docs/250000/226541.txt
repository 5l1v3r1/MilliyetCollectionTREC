<DOC>
<DOCNO> 226541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun25.html </URL>
<DATE> 2004/03/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Türk tarafının talepleri karşılanmış görünüyor... 
</HEADLINE>
<TEXT>

     BM Genel Sekreteri Kofi Annan'ın bugün sunduğu taslak planda, Türk tarafının güvenlik ve siyasi eşitlik konularındaki taleplerinin ilk incelemeler ışığında karşılanmış göründüğü bildirildi. 
     A.A muhabirinin diplomatik kaynaklardan edindiği bilgiye göre, Annan'ın planı sunmasının ardından, Türkiye ve KKTC heyetleri metni yoğun bir inceleme altına aldı. Bu incelemelerin halen sürdüğü belirtildi. 
     Taslak metinde, Türk askerinin Kıbrıs'ta sonsuza kadar kalacağına ilişkin bölümler yer alırken, Türk tarafının ''olmazsa olmazları'' arasında bulunan siyasi eşitlik konusunda da tatmin edici bazı maddeler görülüyor. Bu çerçevede, diplomatik kaynaklar, Birleşik Kıbrıs senatosunda 24-24 sandalye dağılımının öngörüldüğünü ve bu oranın kalıcı tutulduğunu belirtti. Aynı kaynaklar, plana göre, bir tarafın diğer taraf üzerinde otorite ve hakimiyet kuramayacağını da ifade etti. 
     Geri dönecek Rumların oranının planda azaltılmış olduğunu da söyleyen kaynaklar, bu oranın planda net şekilde belirtilmediğini kaydetti. 
     Birleşik Kıbrıs Cumhuriyeti'ni oluşturacak Kıbrıs Türk devletinin Türkiye ile ekonomik, kültürel, mali ve ticari alanlarda her türlü işbirliğini yapabileceği planda belirtilirken, bu çerçevede gerekli belge ve anlaşmaların imzalanabileceğine de yer veriliyor. 
     Edinilen bilgiye göre, planda ayrıca Birleşik Kıbrıs AB'ye girdikten sonra devleti AB nezdinde Türk ve Rum 2 başkan birlikte temsil edecek. 
     Diplomatik kaynaklar, plana göre, Kıbrıs Türk devletinin balıkçılık ve tarım alanlarında tam yetkili olmasının öngörüldüğünü de bildirdiler. 
     
</TEXT>
</DOC>
