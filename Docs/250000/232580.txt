<DOC>
<DOCNO> 232580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo18.html </URL>
<DATE> 2004/04/18/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Trabzonspor Beşiktaş'ın puan yitirmesiyle şansımız arttı... 
</HEADLINE>
<TEXT>

     Birinci Süper Futbol Ligi'nde son 9 haftayı galibiyetlerle kapatan Trabzonspor'da, kulüp asbaşkanı Nevzat Şakar, Beşiktaş'ın puan yitirmesiyle Avrupa Şampiyonlar Ligi'ne katılma şanslarının iyice arttığını söyledi. 
     Şakar, AA muhabirine yaptığı açıklamada, Elazığspor karşısında özellikle ikinci yarıda iyi bir futbol ortaya koyduklarını ve maçtan galibiyetle ayrılmayı başardıklarını belirtti. 
     Bordo-mavili takımın oyuncuların kendine büyük güvenlerinin olduğunu ve herhangi bir rehavete kapılmadıklarını ifade eden Şakar, ''Son 9 haftayı galibiyetle kapadık. Şimdi önümüzde 4 hafta daha var. 13 haftalık bir galibiyet serisi ile ligi tamamlayıp sıralamadaki yerimizi görmek istiyoruz'' diye konuştu. 
     Beşiktaş'ın dün akşam Konyaspor karşısında kaybettiği puanla rakipleri ile aralarındaki puan farkının 3'e yükseldiğini dile getiren Şakar, ''Beşiktaş'ın puan yitirmesiyle Şampiyonlar Ligi'ne katılma şansımız arttı. Ancak biz ilk sırayı alarak Şampiyonlar Ligi'ne katılmak istiyoruz. Bunun için ilk önce ligde kalan 4 maçımızı da kazanmak istiyoruz'' diye konuştu. 
     
     DOĞAN, POLONYA'YA GİTTİ 
     Teknik direktör Ziya Doğan'ın Elazığspor maçının ardından futbolcu izlemek üzere Polonya'ya gittiği öğrenildi. 
     Daha önce Belçika ve Rusya'da futbolcu izleyen Doğan'ın Polonya'da bazı futbolcuları izleyeceği ve yarın Türkiye'ye geleceği bildirildi. 
     
</TEXT>
</DOC>
