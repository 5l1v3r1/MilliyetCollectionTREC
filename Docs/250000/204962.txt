<DOC>
<DOCNO> 204962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur09.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB kapısındaki Türkiye'den sevindiren tablo... 
</HEADLINE>
<TEXT>

     Avrupa Birliği'ne AB girme sürecindeki Türkiye'nin gelişmiş ülkeler seviyesine çıkmasında önemli bir kriterini oluşturan okuma-yazma oranının düşüklüğünden kaynaklanan sorunlar, toplum merkezleri sayesinde aşılıyor. 
     Adana'da, 2000 yılında Seyhan Belediyesi'nin desteğiyle kurulan ve Sosyal Hizmetler İl Müdürlüğü'ne bağlı olarak faaliyet gösteren Saydam Toplum Merkezi, bugüne kadar yüzlerce genç kız ve kadının okur-yazar olmasına imkan sağladı. 
     Kente göçle gelenlerin yoğunlukta olduğu semtte 160 metrekarelik alana 2 katlı olarak kurulan ve kapıdan girişte yıldızlı otelleri andıran Saydam Toplum Merkezi, kadının insan haklarından okur-yazarlığa, mesleki kurslara kadar 12 başlık altında toplanan projeleri bir bir yaşama geçiriyor. 
     Birinci katı atölyeler ve kreşe ayrılan merkezde, ikinci katta, yaşları 40-50'yi geçen kadınlar azimle okuma-yazma öğrenirken, çocuklarına da çocuk gelişimi uzmanlarınca özenle bakılıyor. Zamanın nasıl geçtiğini anlamayan çocuklar, zihinsel gelişimlerine katkı sağlayan oyunlarla eğitiliyorlar. 
     
     ÖNCE OKUMA-YAZMA SONRA AÇIK LİSE 
     Merkez Müdürü Neslihan Tuna, bugüne kadar 204 genç kız ve kadının okuma-yazma öğrendiğini, halen 32 kadının da kurslara devam ettiğini belirterek, ''Kursu bitirenleri açık liseye yönlendiriyoruz'' dedi. 
     Tuna, kursu bitirenlerin kurumdan kopmadığını, bu kez kendilerini üretici yapacak çeşitli meslek kollarındaki kurslara devam ettiklerini vurguladı. Tuna, okuma-yazmanın kadınların ufkunu açtığını vurgulayarak, şunları kaydetti 
     ''Genç kız ve kadınlarımız, burada bir birey olduklarının farkına varıyorlar. Burada öğrendikleri sayesinde daha iyi bir anne, daha iyi bir eş olmayı öğreniyorlar. Bilinçlendikçe kendilerine güvenleri artıyor, mutlu oluyorlar.'' 
     
</TEXT>
</DOC>
