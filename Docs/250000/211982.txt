<DOC>
<DOCNO> 211982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo14.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram Yağcı istifa etti 
</HEADLINE>
<TEXT>

     Futbol Federasyonu Yönetim Kurulu Üyesi Bayram Yağcı, görevinden istifa ettiğini açıkladı. 
     Beşiktaş ile Samsunspor arasında yapılan olaylı maç sonrası medyada yer alan açıklamalarıyla gündeme gelen Yağcı, Türkiye Spor Yazarları Derneği TSYD Levent Sosyal Tesisleri Aydın Doğan Eğitim Merkezi'nde düzenlediği basın toplantısında istifasını duyurdu. 
     Yağcı, Türk futboluna kara bir leke gibi düştüğünü belirttiği Beşiktaş-Samsunspor maçının sonrasında yaptığı açıklamaların bu sürecin başlamasına neden olduğunu belirterek, ''Televizyonlarda yaptığım konuşmalardan hiç pişman değilim ve sözlerimin arkasındayım'' dedi. 
     Açıklamalarının büyük bir bölümünde özellikle Futbol Federasyonu'nca verilen bir çok konudaki kararda standart olmadığını anlatan Yağcı, istifasının erdemli bir davranış olduğuna inandığını vurgulayarak, gerek Futbol Federasyonu'nun, gerekse Beşiktaş camiasının zarar görmesini istemediğini kaydetti. 
     Yağcı, sözlerini şöyle sürdürdü 
     ''Yaklaşık 1.5 aydan bu yana medya ve kamuoyu Birinci Süper Futbol Ligi'nde birinci ile ikinci takım arasında puan farkı açılırsa ligin tadının kaçacağı ve reytinglerin düşeceği gibi yorumlar yapıyor. Bunlar söylenti şeklinde dolaşırken, birinci takımın ikinci devredeki ilk maçında böyle bir gece yaşanıyorsa, şampiyonluklara futbol dışı unsurlar karar verecekse, bununla mücadele edeceğimi ve böyle çark oluşursa savaşarak bu çarka çomak sokacağımı söyledim. Böyle senaryoları söyleyen ve iddia eden ben değilim. Bu olaylar karşısında benden hiç kimse 3 maymunu oynamamı beklemesin. Ben 15 milyonluk Beşiktaş camiasına sorumluluk taşıyan bir insanım. Böyle olaylar yaşanırken ben bir koltuğa esir olamam.'' Futbol Federasyonu Başkanı Haluk Ulusoy'un geçtiğimiz günlerde bir televizyon programında kendisi için söylediği bazı sözleri de hatırlatan Yağcı, ''Sayın başkan benim 3.5 yıl boyunca Beşiktaş taraftarı gibi çalıştığımı dile getirdi. Ben federasyon kapısından girerken formamı arabada bırakarak girdim. Bunun ispatı da Beşiktaş ile ilgili alınan bazı kararlara katılmamama karşın muhalefet şerhi koymadığım gerçeğidir. Formamı çıkardım, ancak kalbimdeki renkleri silmedim. Yönetimdeki diğer arkadaşlarımın silmediği gibi'' şeklinde konuştu. 
     Beşiktaş-Samsunspor maçının ardından söylemediği bir çok sözün kendisine mal edilmeye çalışıldığını anlatan Bayram Yağcı, toplantıda yakasındaki Türkiye Futbol Federasyonu rozetinin altına Beşiktaş rozeti taktı. 
     Yağcı, toplantıdan sonra Futbol Federasyonu'na gidip istifasını vererek çalışma arkadaşlarıyla vedalaşacağını da bildirdi. 
     
     HAKEMLER FEDERASYONUN YUMUŞAK KARNI 

     Futbol Federasyonu Yönetim Kurulu üyeliğinden istifa ettiğini açıklayan Bayram Yağcı, federasyonun diğer hiçbir kurulunun, Merkez Hakem Kurulu kadar tartışılmadığına dikkati çekerek, ''Bir kurulun yarattığı sorunlar nedeniyle kamuoyu tüm federasyonu yargılama noktasına düşüyor'' dedi. 
     Hakem tartışmalarının federasyonun ''yumuşak karnı'' olduğunu kaydeden Yağcı, verilen desteğe rağmen hakemlerin halen tartışılıyor olmasının düşündürücü olduğunu vurgulayarak, ''O zaman orada bir hastalık vardır. Bu kurulun ya düzenlenmesi ya da yasadan gelen bir sıkıntı varsa o yasanın değiştirilmesi lazım'' dedi. 
     Elde edilen başarıların arkasında Futbol Federasyonu Başkanı Haluk Ulusoy ve yönetim kurulunun bulunduğunu anlatan Yağcı, şöyle devam etti 
     ''Ancak bizim esas tartışılan yumuşak karnımız, ne kadar haklı olduğum dün akşamki Gaziantepspor-Beşiktaş maçında da ortaya çıkmıştır hakemlerdir. Onların da patronu Merkez Hakem Kurulu'dur. Bu kurum, yönetim kurulu olarak her türlü desteği vermiş olmamıza rağmen hala tartışılıyorsa, o zaman orada bir hastalık var demektir. Bir kurulun yarattığı sorunlar nedeniyle kamuoyu tüm federasyonu yargılama noktasına düşüyor. Federasyonun diğer kurullarının hiçbirisi tartışılmıyor. Neden senkronize olup hakemlik müessesesini kurumsal bir yapıya oturtamıyoruz Konjoktürel ve popülist yaklaşımlarla, bir gün bir kulüp memnun, diğer gün başka kulüp. Kimin canı yanıyorsa bağırıyor, kimin yanmıyorsa susuyor. Bunun çözülmesi lazım.'' Futbol Federasyon Başkan Vekili Ata Aksu'nun bazı gazetelerde ''Suçlu hakemler'' şeklindeki ifadelerle yer alan açıklamalarını basın mensuplarına gösteren Yağcı, ''Bu sözler icra kurulu başkanının sözleri. Hakemlerle ilgili sorunlar icra kurulu başkanının ağzından da ortaya çıkıyor'' dedi. 
     
     ''KENDİ İRADEMLE HAREKET ETTİM'' 

     Yağcı, istifa kararını alırken kimsenin etkisi altında kalmadan hareket ettiğini söyledi. 
     Beşiktaş Kulübü Başkanı Serdar Bilgili'nin kendisinin istifa etmesini istemediğini bildiren Yağcı, ''İstifa müesseseleri gerektiği şekilde işletilmediği için Türkiye'de demokrasi bir takım zafiyetlere de uğramıştır. Başkan Bilgili istifa etmemi istemedi. Sonuçta Beşiktaş'ın federasyonla ilişkileri devam edecektir. İki iş günü geçmesine rağmen beni destekleyen bir açıklama yapılmamıştır. Bu konuda tamamen kendi özgür, hür irademle hareket ettim. 52'ye yakın arkadaşımdan değerlendirme aldım. Büyük bir çoğunluğu istifa etmemem önerisi getirdi. Ancak kendi özgür irademle hiçbir etki altında kalmadan hareket ettim. Federasyonun tartışılmaması, zedelenmemesi lazım. Hepimiz gelip geçiciyiz'' şeklinde konuştu. 
     Daha önce, Beşiktaş-Galatasaray maçında yaşanan taraftar gerginliklerinin ardından istifa ettiğini, ancak Başkan Bilgili'nin buna engel olduğunu anlatan Yağcı, bu konuyla ilgili şunları söyledi 
     ''Bugüne kadar neden istifa etmediniz derseniz... Beşiktaş-Galatasaray maçında Beşiktaş seyircisi fişek yaktı. Bu kurallara aykırı. Daha sonra seyirciler birbirinin üzerine bu fişekleri attı. Beşiktaş bu maçtan sonra bir maç saha kapatma cezası yedi. Ama parmaklıkları deviren kulüp sadece para cezası aldı. Şimdi bunu bana bir aklıselim insan nasıl izah edecek. O gün istifa ediyordum. Ama sayın Serdar Bilgili istemedi. Çünkü, beni kendisi ve yönetimi federasyona vermişti. İstifa mektubumu sayın Orhan Saka'nın yanında kendisine imza ettim. Ama istifa etmemi istemediği için etmedim.'' 
     
     GAZİANTEPSPOR-BEŞİKTAŞ MAÇI 

     Yağcı, dün akşam Gaziantepspor-Beşiktaş maçında bir sarı kartı bulunduğu sırada Ronaldo'nun, sebebiyet verdiği penaltıdan sonra herhangi bir kart görmeyişinin yoruma açık olduğunu ileri sürerek, ''Hakem Ali Aydın'ın kafasının pazar gününe takılmış olup olmadığı tartışılamaz mı '' dedi. 
     Söz konusu pozisyonda Yusuf'un bariz gol şansının bulunduğunu ileri süren Yağcı, ''Beşiktaş-Gaziantepspor maçında 7 taraftar sahaya atladı. Beşiktaş bir maç ceza aldı. Aynı olay bundan iki ay önce bir başka sahada oldu. 2 taraftar sahaya atladı. Ama o takımın sahası kapatılmadı. Bunları böyle seyrederken, 'normaldir bu kadar da' deme lüksüne sahip değilim'' diye konuştu. 
     
</TEXT>
</DOC>
