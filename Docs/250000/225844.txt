<DOC>
<DOCNO> 225844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy03.html </URL>
<DATE> 2004/03/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Vural Savaş'tan sürpriz çıkış Erbakan'ı Erdoğan'a tercih ederim 
</HEADLINE>
<TEXT>

     28 Şubat sürecinin en önemli isimlerinden eski Yargıtay Cumhuriyet Başsavcısı Vural Savaş, ağır suçlamalarla açtığı davalar sonucu iki partisinin kapatılmasına neden olduğu Necmettin Erbakan için sürpriz bir değerlendirme yaptı. 
     Savaş, "Erbakan'ı Erdoğan'a tercih ederim. Erbakan da laikliği ihlal eden tavırlar içinde oldu. 
     Ama Erbakan'ın örneğin Kıbrıs konusunda emperyalist devletlerin alkışladığı bir davranışı olmadı" dedi. 
     Vural Savaş ANKA'ya yaptığı açıklamada, Necmettin Erbakan ve Başbakan Recep Tayyip Erdoğan arasında eski RP'li Aydın Menderes'in yaptığı bir karşılaştırmayı örnek verdi. 
     Savaş, "Aydın Menderes'in Erbakan'ı da Erdoğan'ı da tasvip etmiyor olmama rağmen eğer bir seçim yapmam gerekirse Erbakan'ı tercih ederim. Çünkü Erbakan, daha ulusalcı, daha anti emperyalist şeklinde sözleri var. Ben de bu sözlere katılıyorum" dedi. 
     Erbakan'ın partilerine yönelik kapatma davalarında asıl gündemin laiklik olduğunu vurgulayan Savaş, "Erbakan da laikliği ihlal eden davranışlar içinde oldu. Erbakan da türban ve laiklik konularında Tayyip Erdoğan'la aynı görüşte olabilir ama herhalde dış politikada örneğin Kıbrıs konusunda Erbakan'ın emperyalist devletlerin alkışladığı bir davranışı olmadı" diye konuştu. 
     
     EMPERYALİZME KARŞI OLMAK YETMEZ 

     Vural Savaş, Erbakan'la ilgili bu sözlerinin RP ve FP iddianamelerine yönelik bir özeleştiri olmadığını, iddianamelerindeki görüşlerinde bir değişiklik olmadığını söyledi. Savaş, "Siyasal islamcıların perde arkasındaki planlarını anlatma" yönündeki çalışmalarını sürdürdüğünü belirtirken, "Evet Erbakan emperyalistlere karşı, siyonizme karşı. Ama bunlara karşı olması yetmez. Zaten emperyalistler herşeyden önce ulus devleti yoketmek için laikliği ortadan kaldırmak istiyorlar. Türk Ordusunu yıpratmak istiyorlar. 
     Benim iddianamelerim de bu hassasiyetlerin korunmasıyla ilgiliydi" dedi. 
     
     3 KASIM'DA DERVİŞ'İ PROTESTO ETTİM 

     Vural Savaş, 3 Kasım seçimlerinde CHP'nin Kemal Derviş'i transfer etmesini protesto için DSP'den aday olduğunu söyledi. Savaş bu seçimlerde hiçbir partiyi desteklemediğini ve bağımsız bir tutum takındığını belirterek, bu tutumuyla, "AKP'nin içyüzünü anlatmakta" daha inandırıcı olduğunu söyledi. 

     
</TEXT>
</DOC>
