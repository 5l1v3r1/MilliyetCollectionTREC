<DOC>
<DOCNO> 211826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/siyaset/siy00a.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahudilere İran'ı övdü 
</HEADLINE>
<TEXT>

   ABD'deki Musevi örgütlerin 30 üst düzey yöneticisiyle görüşen Erdoğan, İran'ın terör konusunda hassas bir ülke olduğunu belirterek, "Onlar da bizim gibi" dedi 
      UTKU ÇAKIRÖZER Washington 

   
   ABD'nin en etkili lobisi Musevi kuruluşlarıyla bir araya gelen Başbakan Recep Tayyip Erdoğan, İran'ın da terör konusunda hassas olduğunu anlattığı Yahudilere, "Onlar da bizim gibi" dedi. Musevi örgütlerinin 30 üst düzey yöneticisi, Ritz Carlton'da görüştükleri Erdoğan ve hükümetin, İstanbul'daki saldırılar sonrasındaki tavrı takdir ettiğini belirterek, "Aramızda görüş ayrılıkları olsa bile, Türkiye'ye güven konusunda hepimiz aynı fikirdeyiz" mesajını verdi. İran'la yakın ilişkisi olduğuna dikkat çeken Erdoğan, "Onların da terör konusundaki düşüncesi bizden farklı değil. Hassasiyetleri, kaygıları aynı" diye konuştu. 
   İsrail'e resmi ziyareti konusundaki beklentilere mesajlarıyla olumlu yanıt veren Erdoğan, ön şart da sayılabilecek bir talepte de bulundu. İkinci Dünya Savaşı sırasında Musevileri koruyan üç Türk diplomatını gündeme getiren Erdoğan, şöyle konuştu "Selahattin Ülkümen, Necdet Kent ve Namık Yolga, hayatlarını tehlikeye atma pahasına Musevi vatandaşlarımızı koruyan diplomatlarımızdır. Hepsinin Yad Vashem'deki soykırım şehitleri ve kahramanları anma otoritesi tarafından 'ulusların doğruluk temsilcisi' olarak onurlandırılmasını arzuluyoruz." 
   
   'İslamla terör bağdaşmaz' 
   Erdoğan, ABD'deki Müslüman topluluklarının dört lideriyle de görüştü. Heyet Başkanı Şeyh Muhammed Hişam Kabbani, "Türkiye'nin İslam dünyası için model olabileceğini söyledi. Müslümanlıkla Hıristiyanlık ve diğer dinler arasında diyaloğun artırılmasının önemine dikkat çeken liderler, Erdoğan'a, "İslamla terörün bağdaştırılmasından rahatsızız. Bu konuda siz de, biz de muhataplarımızı doğru şekilde bilgilendirmeliyiz" çağrısında bulundu. Görüşmelere ABD'nin Ankara Büyükelçisi Eric Edelman da katıldı. 
   
   
   
   
   
</TEXT>
</DOC>
