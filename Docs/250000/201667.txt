<DOC>
<DOCNO> 201667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo26.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Corriere Dello Sport Hakan Şükür'ün rövanş zevki 
</HEADLINE>
<TEXT>

     İtalyan spor gazetelerinden Corriere dello Sport, Avrupa Şampiyonlar Ligi'ndeki maçlarda AFC Ajaxlı oyunculardan ''Mido'' lakabıyla tanınan Mısırlı Hamid Hüsam ile Galatasaraylı Hakan Şükür'ün, takımlarına kazandıkları gollerle, geçmiş dönemde yaşadıklarının intikamını alma zevkini yaşadıklarını yazdı. 
     ''Mido'' ve Hakan Şükür'de rövanş zevki'' başlığıyla verilen haberde, geçen yıl antrenör Ronald Koeman ile kavgalı olan Hamid Hüsam'ın attığı gollerle AFC Ajax'a kendini kabul ettirdiği vurgulandı. Hakan Şükür'ün de FC Juventus ve Real Sociedad'a attığı gollerle yıldızını yeniden parlattığı belirtildi. Sarı-kırmızılı golcünün İtalya deneyimlerine de değinilen haberde, Hakan Şükür'ün Galatasaray'da yeniden bir ''mit'' olduğu savunularak şöyle denildi 
     ''Türkiye'nin 32 yaşındaki milli golcüsü, son mutluluklarını yaşama olanağına kavuştu. Çevrenin yoksa onu bir 'mit' olarak gören taraftarların etkisiyle midir bilinmiyor ama bu oyuncu, sarı-kırmızılı formayı giydiği an kendisinden bekleneni azami düzeyde ortaya koyuyor. Oysa İtalya Torino, Inter ve Parma maceralarının nasıl noktalandığını biliyoruz. Geçen sezonun ortalarında Blackburn Rovers'da ''Premier Lig'' macerasına da atılmıştı. Ama daha sonra Boğaziçi'nde esen meltemin de katkısıyla, eski çalıştırıcısının davetini kabul edip, kendisine uluslararası alanda ün kazandırmış olan takımına geri dönmüştü. İşinin hakkını da veriyor.'' 
     
</TEXT>
</DOC>
