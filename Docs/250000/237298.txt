<DOC>
<DOCNO> 237298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur22.html </URL>
<DATE> 2004/05/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bursa'daki "Ensar El İslam" örgütü operasyonu... 
</HEADLINE>
<TEXT>

     Bursa Emniyet Müdürlüğü Terörle Mücadele Şube Müdürlüğü'nce düzenlenen ''Ensar El İslam'' Örgütü'ne yönelik operasyonla ilgili soruşturmayı yürüten Cumhuriyet Savcısı Ali Sarısoy'un, fezlekesini hazırlayarak İstanbul DGM'ye teslim edeceği bildirildi. 
     AA muhabirinin aldığı bilgiye göre, İstanbul'daki NATO Zirvesi'ne yönelik bombalı eylem hazırlığında oldukları iddiasıyla tutuklanan 9 kişi ile ilgili olarak DGM adına soruşturmayı yürüten Sarısoy', fezlekesini tamamlamak için, Emniyet Müdürlüğü'nün sanıklarla birlikte ele geçirdiği ve incelenmek Ankara'ya gönderilen CD ve ''harddisk'' raporlarını bekliyor. 
     Sarısoy, bilgisayar kayıtlarının kendisine ulaşmasının ardından fezlekesini hazırlayarak, İstanbul DGM'ye gönderecek. 
     Bu arada, operasyon çerçevesinde tutuklanan 9 kişiden 2'sinin Cumhuriyet Savcısı'na verdikleri ifadede, ''Bursa'daki sinagogda keşif yaptıklarını, daha sonra ise saldırıdan vazgeçtiklerini'' söyledikleri öğrenildi. 
     Arap Şükrü Sokağı'ndaki sinagoga saldırı girimişinde bulundukları öne sürülen tutuklu sanıklardan Sinan Gidenayak'ın bir, Ahmet Sönmez'in iki kez sinagog çevresinde keşif yaptıklarını doğruladıkları, ancak keşfin ardından ''İslam dininde bu yok. Bir çok insan ölecek'' diyerek saldırıdan vazgeçtiklerini söyledikleri ifade edildi. 
     
</TEXT>
</DOC>
