<DOC>
<DOCNO> 205605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur09.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ bu yıl ünlü isimlere evsahipliği yapamadı... 
</HEADLINE>
<TEXT>

     Türkiye'nin önde gelen kış turizmi ve kayak merkezlerinden Uludağ'da doluluk oranı yılbaşı dolayısıyla yüzde 100'e yaklaşırken, ''beyaz cennet''in bu yıl ünlü isimler tarafından tercih edilmediği gözlendi. 
     Uludağ, her yılbaşında olduğu gibi bu yıl da yeni yıla karlı bir ortamda girmek isteyenlerin gözde mekanı oldu. Kış turizm merkezindeki tesislerin, günler öncesinden konuklarına mutlu bir yılbaşı gecesi yaşatmak için hazırlık yaptığı Uludağ, başta İstanbul, Ankara ve İzmir'den gelenler olmak üzere, yerli tatilcilerin yanı sıra Ukrayna'dan gelen 2 turist kafilelisini ağırlıyor. 
     Yeni yıla Uludağ'ın karla kaplı büyülü doğasında girmek isteyenlerin büyük çoğunluğu günü pistlerde kayak yaparak geçirirken, bazı tatilciler de enerjilerini, gece kendileri için hazırlanan eğlence programlarına saklamayı tercih ettiler. 
     
     ÜNLÜLERDEN YOKSUN KALDI 
     Geçmiş yıllarda, sanat, spor ve iş dünyasının yılbaşı gecesi için en çok tercih ettiği mekan konumunda olan ''beyaz cennet'', bu yıl bu kesim tarafından yeterince ilgi görmedi. 
     Bu yıl daha çok spor dünyasından ünlü isimlere evsahipliği yapan Uludağ, Beşiktaş Menajeri Sinan Engin, Gaziantepspor kalecisi Ömer, Fenarbahçe yöneticilerinden Murat Özaydınlı, Bursaspor'un eski futbolcusu olan ve halen spor yaşamını Güney Kore'de sürdüren Mustafa Göndem, Beşiktaşlı eski futbolcu Mehmet Özdilek, menajer Saffet Sancaklı'yı ağırlıyor. 
     Sanat dünyasından ünlü isimlerin her yılbaşı boy göstermek için yarıştığı beyaz cennet, bu yıl sadece şarkıcılar Emrah ve Işın Karaca ile merhum sinema oyuncusu Kemal Sunal'ın çocukları Ali ve Ezo Sunal'a evsahipliği yapıyor. 
     





</TEXT>
</DOC>
