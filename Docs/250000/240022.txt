<DOC>
<DOCNO> 240022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy19.html </URL>
<DATE> 2004/05/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bakan Şahin'den Barolar Birliği Başkanı'na sert çıkış .. 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye Barolar Birliği Başkanı Özdemir Özok'un, Başbakan Recep Tayyip Erdoğan hakkındaki sözleriyle ilgili olarak, ''Bu ülkede okul farkı gözeterek halkı kin ve düşmanlığa sevketmek Barolar Birliği Başkanı sıfatını taşıyan kişiye yakışmaz'' dedi. 
     Mehmet Ali Şahin, Zeytinburnu Belediyesi'nce düzenlenen, ''5. Merkezefendi Geleneksel Tıp Günleri''nin açılışına katıldı. 
     Devlet Bakanı ve Başbakan Yardımcısı Şahin, gazetecilerin, ''Türkiye Barolar Birliği Başkanı Özdemir Özok'un, İmam hatipte okumuş bir insanın Türkiye'de başbakan olmasını hiçbir şekilde içime sindiremem '' sözlerini hatırlatmaları üzerine, şunları söyledi 
     ''Özok, benim tanıdığım arkadaşımdır. Böyle bir beyanda bulunabileceğine ihtimal vermiyorum. Sehven de olsa böyle bir beyanda bulunmuşsa, büyük bir hata yapmıştır. Bu ülkede eğitim ve öğretimde bulunan her okul cumhuriyetin okullarıdır. İmam hatip liseleri de Tevhid-i Tedrisat Kanunu çerçevesinde Milli Eğitim Bakanlığı'nın okullarıdır. Ben de tahsilimi imam hatip lisesinde tamamladım.'' İstanbul Üniversitesi Hukuk Fakültesi mezunu olduğunu ve İstanbul Barosu'na kayıtlı olarak 16 yıl avukatlık yaptığını belirten Şahin, halen Türkiye Barolar Birliği'nin bir üyesi sayıldığını hatırlattı. Şahin, şöyle devam etti 
     ''Biz, Türkiye Cumhuriyeti devletine ve cumhuriyetin temel ilkelerine yürekten bağlı, devletimizi ve cumhuriyetimizi yüceltme sevdalılarıyız. 
     Bu ülkede okul farkı gözeterek halkı kin ve düşmanlığa sevketmek Barolar Birliği Başkanı sıfatını taşıyan kişiye yakışmaz. TCK'nın 312. maddesinin 2'inci fıkrasına giren çok ciddi suçtur. Cumhuriyet savcılarını göreve davet ediyorum.'' 
     
</TEXT>
</DOC>
