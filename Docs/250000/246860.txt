<DOC>
<DOCNO> 246860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy07.html </URL>
<DATE> 2004/06/10/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Erdoğan ABD'de yine İsrail'e yüklendi... 
</HEADLINE>
<TEXT>

     Başbakan Recep Tayyip Erdoğan, İsrail'e yönelik olarak, ''Gazze'yi boşaltacağınızı söylüyorsunuz, barış isteyenler bombalar da gönderiyor. Bunu samimiyet olarak göremiyoruz'' dedi. 
     Sea Island'daki G-8 Zirvesi'ne katılan Erdoğan, Savannah'daki basın merkezinde gazetecilere açıklamalarda bulunduktan sonra soruları yanıtladı. 
     Bir gazetecinin, ''Türkiye'nin, Demokrasi ve Yardım Diyaloğu'nun bir parçası olduğu söylendi. Türkiye'nin katkısı nedir '' sorusu üzerine Erdoğan, Demokrasi ve Yardım Diyaloğu'nun ortak başkanlığının İtalya ve Yemen tarafından yapıldığını, detaylarının geçiş dönemi içinde belli olacağını söyledi. 
     Erdoğan, ''Özet olarak, öncelikle demokrasi, adalet, hukukun üstünlüğü ve bu ülkelerin ekonomik kalkınması desteklenecek. Bu noktada, fakirlik, yoksulluk dönemi sona ermeli ve terörün kökleri durdurulmalı, engellenmeli. Terörizmi, nasıl durduracağız bu cevabı biliyoruz'' dedi. 
     Türkiye'nin, NATO birliklerinin Irak'ta görev almasına bakışının sorulması üzerine, Erdoğan, şimdilik bu konuda bir karar almak durumunda olmadıklarını söyledi. Erdoğan, ''Öncelikle Irak'taki hükümet, idare ve Irak halkının bu konularda beklentileri var. Bizim üzerinde durduğumuz konsept ise BM'nin oradaki insani yardım konusundaki rolüdür. İnsani yardım, siyasi ve ekonomik çabalara bağlıdır'' diye konuştu. 
     
     ''İSRAİL İLE İLİŞKİLERİMİZ GERÇEKTEN İYİ'' 
     Başbakan Erdoğan, ''Zirvede, İsrail'in geri çekilme planı görüşülecek mi Aynı zamanda Türkiye, İsrail'i son zamanlarda bazı operasyonlar nedeniyle ağır şekilde eleştirdi. Bu iki ülke arasındaki ilişkileri ne derece etkiler '' sorusunu yanıtlarken, şunları söyledi 
     ''Ben daha önce de dile getirmiştim, bizim buradaki hedefimiz İsrail değildir. Bizim İsrail ile olan ilişkilerimiz gerçekten iyidir ve böyle de devam edecektir. Ama bir tarafta da Gazze'yi boşaltacağınızı söylüyorsunuz, barış isteyenler bombalar da gönderiyor. Burada samimiyet göremiyoruz. Burada aynı zamanda herhangi bir sataşması olmayan Suriye'ye de bombalar gönderildi. Bunu samimiyet olarak göremiyoruz. Barış temin edilecekse ve aynı zamanda tüm bombaları bölgeden uzaklaştırmak istiyorsak, helikopterler o zaman insanları öldürmeyecek. Bunun gerekli olduğuna inanıyoruz, konuda samimiyiz. Her şey barış içinde olmalı, Türkiye üzerine düşeni yapacaktır, yapmamız gereken birçok şey olduğunu biliyoruz.'' Türkiye'deki Yahudi vatandaşların, Türkiye'nin tutumunu iyi bildiğini ve Türkiye'deki yaşam koşullarının oldukça iyi olduğunu anlatan Erdoğan, ''Umuyoruz ki Ortadoğu'da da her şey bu şekilde gelişsin'' dedi. 
     
     ''ABD HASSASİYETLERİNİ GÖSTERMELİDİR'' 
     ''ABD'nin açık şekilde İsrail'in yanında. Bu Ortadoğu'daki barış inisiyatifi açısından ne kadar başarı getirir '' sorusu üzerine, Erdoğan, İsrail'e yönelik tavır konusunda son gelişmelere bakıldığında, BM Güvenlik Konseyi içinde alınan bir karar bulunduğunu anımsatarak, ABD'nin çekimser tavrının tüm politikayı değiştirdiğini kaydetti. 
     Erdoğan, ''Buradaki konu, gerçekten, bundan sonra farklı bir şekilde değerlendirildi. Özellikle ABD hassasiyetlerini göstermelidir. Çünkü, İsrail ve Filistin arasındaki sorunun çözülebilmesi için ABD'nin bu hassasiyeti göstermesi gerekiyor. ABD içindeki Yahudi Lobisi'yle de bu noktada görüşmelerimiz oldu. Bu tüm dünyadaki Yahudileri ilgilendiren bir konu. Yahudi düşmanlığına karşıyız'' dedi. 
     Bir başka soru üzerine Erdoğan, BM Güvenlik Konseyi'nin Irak'la ilgili aldığı kararı değerlendirirdi. Erdoğan, ''Irak'taki Geçici Hükümet'in kendine güvenmesi için bir şans verilmesi gerektiğini düşünüyoruz. Bu desteğin kendilerine verilmesi gerekli. Onların ne yapabileceğini göstermesi gerekli. Umuyoruz ki Irak kısa zamanda halkıyla bütünleşir ve demokrasiye geçiş adımlarını atar. Oradaki mevcut terör de bir an önce Irak'tan çıkar. Irak terörizmden kurtulmalıdır'' diye konuştu. 
     
     AB VE TÜRKİYE 
     Görüşmelerde Türkiye'nin AB üyeliğinin gündeme gelip gelmediğinin ve Başkan Bush'un bu konudaki görüşünün sorulması üzerine de Erdoğan, öğle yemeğinden önceki görüşmelerde konunun dile getirildiğini belirtti. Başbakan Erdoğan, Başkan Bush'un başından beri Türkiye'nin AB'ye üyeliğini desteklediğini, AB üyesi ülke başkanlarının da desteklerini ilettiklerini anlattı. Erdoğan, ''AB ülkeleri içinde Türkiye'nin olması gerektiğini düşünüyorlar. Türkiye'nin AB'ye üyeliğinin, gerçekten onların perspektifi açısından da önemli olduğunu görüyoruz'' diye konuştu. 
     
</TEXT>
</DOC>
