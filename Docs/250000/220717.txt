<DOC>
<DOCNO> 220717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun46.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nil nehrine kıyısı olan ülkeler nehri kullanmayı tartışıyor 
</HEADLINE>
<TEXT>

     Nil Nehri'ne kıyıdaş ülkeler, nehirden nasıl yararlanacaklarına ilişkin çözüm üretmek üzere bir araya geldiler. 
     Uganda'da toplanan 10 Afrika ülkesinin uzmanları, toplantılarının sonunda Nil havzası kaynaklarının nasıl geliştirileceği konusunda bir öneri hazırlamayı planlıyorlar. 
     Burundi, Kongo, Eritre, Etiyopya, Ruanda, Sudan, Tanzanya ve Ugandalı uzmanların katıldığı toplantı, elektrik üretimi, sulama ve taşımacılığın nasıl düzenleneceğini araştırmak için 1999'da kurulan ''Nil Havzası Girişimi''nin himayesinde yapılıyor. 
     Nil Havzası Girişimi yöneticisi Meraji Msuya, toplantıda 1929'da İngiliz sömürgecileri ile Mısır arasında imzalanan ve hala yürürlükte olan anlaşmayı da tartışacak. 
     Mısır'a ayrıcalık tanıyan bu anlaşma, diğer Nil havzası ülkelerinin Mısırlı yetkililere başvurmadan bu ülkeye giden suyun miktarını azaltacak herhangi bir projenin yürürlüğe konulmasına izin vermiyor. 
     Nil havzası, çoğu yoksul ülkelerde yaşayan yaklaşık 300 milyon kişiye su sağlıyor. 
     
</TEXT>
</DOC>
