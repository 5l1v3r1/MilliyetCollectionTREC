<DOC>
<DOCNO> 230982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy01.html </URL>
<DATE> 2004/04/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
AKP'den belediye başkanlarına kitaplı talimat... 
</HEADLINE>
<TEXT>

     AKP yönetimi, 28 Mart'ta seçilen belediye başkanlarına, "Başarılı personeli ödüllendir, başarısız personelin halkla temas kurmasını önle" talimatı verdi. 
     AKP yönetiminin, İstanbul İl başkanlığı'nca hazırlanan ve belediye başkanlarına dağıtılan "Belediye Yönetimi ve Belediyecilik" adlı kitabında, partili belediyelerin 5 yıllık dönemde izleyeceği yeni çalışma yöntemlerine ilişkin ipuçları yer aldı. Önsözünü Başbakan Recep Tayyip Erdoğan'ın yazdığı kitapta AKP'li başkanların personel konusunda farklı bir politikaya geçmesi istenerek, Türkiye'de son yıllarda gündemde olan "esnek çalışma" yöntemi belediyeler için de telaffuz edildi. Kitapta, dünyanın geldiği gelişme düzeyi açısından belediyelere, çalışanların ücretlendirilmesinde "performans kriteri" yöntemine geçmesi istenerek şöyle denildi 
     "Çalışanların performansları çeşitli yöntemlerle değerlendirilerek, başarılı personel belirlenmeli ve ödüllendirilmelidir. Performansı düşük ve halka karşı iyi davranmayan belediye çalışanlarının bu eksiklikleri giderilmeye çalışılmalı, gerekirse işyeri değiştirilmeli, eğer olumsuz durumu devam ederse halkla direkt temas kurmamasına özen gösterilmelidir." 
     
     ÖZEL SEKTÖRÜ ÖRNEK ALIN 
     AKP'li başkanlara, son yılların çalışma yaşamındaki gözde kavramı olan "esnek çalışma" yöntemini belediyelerde başlatmaları önerilirken, "Esnek çalışma anlayışı ve esnek uzmanlaşma iye birlikte kısmi çalışmaya imkan verilmeli, grup çalışması özendirilmelidir. Kamu ve özel sektör arasında personel değişimi sağlanmalı, profesyonel yönetime ağırlık verilmeli ve çalışanların sorumluluğu artırılmalıdır" görüşü dile getirildi. 
     
     KAMU KESİMİ MERHAMETLİ 
     Kitapta geleneksel kamu personel sisteminin, kariyer planlamasının eksikliği, motivasyon düşüklüğü, inisiyatif alınmayışı ve görevlerde sorumluluğun açık olmayışı nedenleriyle eleştirildiği belirtildi. Kamuya yönelik eleştirilerin, "Kamu kesimi kendi personeli için oldukça merhametli bir sistem oluşturmuştur" diye ifade edildiği kitapta, "İnsan Kaynakları" kavramının da özel sektörden alındığı vurgulanarak, AKP'li başkanlara, "özel sektörle personel değişimi sağlayarak profesyonel yönetime ağırlık vermeleri" istendi. 
     
</TEXT>
</DOC>
