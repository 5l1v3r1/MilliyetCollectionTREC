<DOC>
<DOCNO> 215151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko13.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun OSB yasasını değiştireceğiz... 
</HEADLINE>
<TEXT>

     Sanayi ve Ticaret Bakanı Ali Coşkun, organize sanayi bölgelerinde OSB büyük yolsuzluk iddiaları ile karşı karşıya kaldıklarını belirterek, "Demek burada bir çarpıklık var. OSB yasasını değiştireceğiz" dedi. 
     Coşkun, 1. OSB Zirvesi kapanışında yaptığı konuşmada, OSB'lerin çok üst düzeyde organize edilmesi taraftarı olduğunu, ancak bunun da, "Biz, bağımsız kuruluşuz. Şöyleyiz, böyleyiz" şeklinde algılanmaması gerektiğini söyledi. 
     Enerji Piyasası Düzenleme Kurulu EPDK Başkanı Yusuf Günay da yaptığı konuşmada, amaçlarının yeterli, kaliteli ve kesintisiz, ucuz enerji sağlamak olduğunu söyledi. Günay, "2004'de dağıtım ihalelerinde önemli mesafe katedileceğini bekliyoruz" derken, TOBB Başkanı Rifat Hisarcıklıoğlu, "OSB'lerin pek çoğu hiçbir verimlilik hesabına dayanmadan, siyasi tercih sonucu ortaya çıkarılan ve şimdi birer proje mezarı haline gelmiş yatırımdır" değerlendirmesini yaptı. 
     
</TEXT>
</DOC>
