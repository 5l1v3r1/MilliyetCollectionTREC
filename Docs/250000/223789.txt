<DOC>
<DOCNO> 223789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy14.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP ''Denktaş, bir yenilginin altına imza atmak istemiyor'' 
</HEADLINE>
<TEXT>

     CHP Genel Başkan yardımcısı Onur Öymen, KKTC Cumhurbaşkanı Rauf Denktaş'ın 80 yıllık hayatını Kıbrıslı Türklerin egemenliği, özgürlüğü, bağımsızlığı için harcadığını ifade ederek, ''Siyasi hayatının son dönemlerinde kalkıp da böyle bir yenilginin altına imza atmak istemiyor'' dedi. 
     Öymen, Parlamento'da düzenlediği basın toplantısında, Türkiye'nin AB üyeliğine bazı Avrupa ülkelerinin bakışı ve Kıbrıs görüşmelerinin geldiği noktaya ilişkin değerlendirmelerde bulundu. 
     KKTC Cumhurbaşkanı Rauf Denktaş'ın İsviçre'deki dörtlü konferansa katılmama kararının son derece önemli olduğunu bildiren Öymen, bu kararın içinde çok önemli mesajlar bulunduğunu söyledi. Bunun Kıbrıs'ta yapılan görüşmelerden hiçbir sonuç alınamadığını ortaya koyduğunu ifade eden Öymen, şöyle konuştu 
     ''Daha önemlisi şu Kıbrıslı Rumlar, bizim bütün tekliflerimizi reddettiler. Siz bu teklifleri masaya getiremezsiniz. Siz Annan Planı'nın müzakere temeli olmasını kabul ettiniz. 'Olmazsa olmaz' diye masaya getirdiklerinizin hepsi, Annan Planı'na aykırıdır diyorlar. Hükümeti uyarmıştık, bunu temel alırsanız büyük sıkıntı çekersiniz, diye. Söylediklerimiz ne yazık ki çıktı.'' CHP Genel Başkan Yardımcısı Öymen, Cumhurbaşkanı Denktaş'ın karşı taraf uzlaşmadığı için konferansa katılmama kararı aldığını kaydederek, uzlaşmanın tek yolunun Rum tarafının önerilerini kabul etmekten geçtiğinin görüldüğünü söyledi. Denktaş'ın bunda sorumluluk almak istemediğini bildiren Öymen, ''New York'ta ağzı yanmıştır. O güne kadar söylediklerinin tam tersini yapmak zorunda kalmıştır. 80 yıllık hayatını bu dava için harcamış insan Kıbrıslı Türklerin egemenliği, özgürlüğü, bağımsızlığı için çalışmış insan siyasi hayatının son dönemlerinde kalkıp da böyle bir yenilginin altına imza atmak istemiyor'' dedi. 
     Öymen, KKTC'de plan ortaya çıkmadan halka ''Kabul'' oyu vermesi yönünde propaganda yapıldığını belirterek, bunun ''Ne çıkarsa çıksın'' kabul edileceğini gösterdiğini ifade etti. 
     
     ''YA KOSOVA'DA OLANLAR OLURSA...'' 

     ''Olmazsa olmaz''ın koşullarını bilmediklerinden de yakınan Öymen, ''Siz olmazsa da olur diye yorumluyorsunuz, ne olursa kabulümüz diye yorumluyorsanız bu Kıbrıs'ın teslimi olur'' diye konuştu. Hükümet'in direnme noktasının ne olduğunun bilinmediğini öne süren Öymen, bu durumun da gelişmelerin en ''Hazin noktası''nı oluşturduğunu söyledi. 
     İki toplumun Kıbrıs'ta huzur içinde yaşacaklarının teminatı olarak BM Barış Gücü'nün gösterildiğini belirten Öymen, en güçlü Barış Gücü'nün bulunduğu Kosova'da bugün ''Kanın gövdeyi götürdüğüne'' dikkati çekti. 
     Öymen, ''Endişelerimiz gerçekleşirse Türkiye için çok hazin bir tablo ortaya çıkacaktır. Cumhuriyet tarihimizde örneğini görmediğimiz bir yenilgi ile karşılayacağız ve bütün bunlar yabancılardan Aferin almak için ya da onların baskılarına dayanamadığımız için olacak'' dedi. 
     
     ''KARŞI ÇIKIŞLARI KIBRIS'TAN BAĞIMSIZ'' 

     Türkiye'de bütün sıkıntının Kıbrıs'tan kaynaklandığı gibi bir hava yaratıldığını ifade eden Öymen, oysa Avrupa ülkelerinin Türkiye'nin AB üyeliğine karşı çıkışlarını Kıbrıs'la ilişkilendirmediklerine dikkati çekti. ''Ver de kurtul'' sözüne karşı ''Ver ama kurtulama''nın daha büyük olasılık olduğunu iddia eden Öymen, ''Kıbrıs'ta olmayacak bir taviz verirsiniz, Kıbrıs'ı feda edersiniz, üyelik müzakerelerine başlamak için. Bu başlı başına yanlıştır. Ama bu yapılsa bile Kıbrıs'tan bağımsız olarak Türkiye'nin üyeliğine karşı olanlar var'' diye konuştu. 
     
</TEXT>
</DOC>
