<DOC>
<DOCNO> 206418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur16.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de ses bombası korkuttu... 1 kişi yaralandı... 
</HEADLINE>
<TEXT>

     Ümraniye'de, AK Parti seçim irtibat bürosunun önüne bırakılan ses bombasının patlaması sonucu 1 kişi yaralandı. 
     Cengiz Topel Caddesi üzerinde bulunan AK Parti Namık Kemal Mahallesi Seçim İrtibat Bürosu'nun önünde, saat 10.30 sıralarında patlama oldu. 
     Patlamada, yakındaki otobüs durağında bekleyen bir kişi hafif şekilde yaralanarak Haydarpaşa Numune Hastanesi'ne kaldırıldı. 
     Çevredeki bazı işyerlerinin camlarının da kırılmasına neden olan patlamanın, kimliği belirsiz kişi ya da kişilerce konulan ses bombasından kaynaklandığı belirlendi. 
     Polisin olayla ilgili başlattığı çalışma sürüyor. 
     
</TEXT>
</DOC>
