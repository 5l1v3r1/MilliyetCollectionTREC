<DOC>
<DOCNO> 238137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy17.html </URL>
<DATE> 2004/05/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Atina'da dostluk rüzgarı.. Erdoğan Ege'deki sorunları tek tek çözmeliyiz 
</HEADLINE>
<TEXT>

     Başbakan Recep Tayyip Erdoğan, küçük hesaplarla, Türkiye ve Yunanistan'ın geleceğinin tehlikeye atılmaması gerektiğini belirtti. 
     Erdoğan, Ege'deki sorunları teker teker çözerek, Ege Denizi'nin barış denizi haline getirilmesi gerektiğini kaydetti. 
     Alınan bilgiye göre, Başbakan Erdoğan ve Yunanistan Başbakanı Kostas Karamanlis başkanlığındaki heyetlerarası görüşmelerde, Karamanlis, iki ülke arasındaki ilişkilerin ileriye gitmesi için siyasi irade, iyi niyet ve karşılıklı irade olması gerektiğini ifade etti. 
     Bunun mevcut olduğunu görmekten duyduğu memnuniyeti dile getiren Karamanlis, iki ülke yararına ekonomide, turizmde, ticarette ve ortak yatırımlarda emin adımlarla ilerlenmesi gerektiğini bildirerek, bunun bölgeye örnek olacağını söyledi. 
     Türkiye'nin AB üyeliğini, Yunanistan açısından stratejik öneme haiz bir konu olarak gördüklerini ve dolayısıyla bunu desteklediklerini ve desteklemeye devam edeceklerini dile getiren Karamanlis, Türkiye'nin AB konusunda attığı adımları ve gerçekleştirdiği reformları takdirle izlediklerini kaydetti. Bunların uygulamasının da önemli olduğunu anlatan Karamanlis, Başbakan Erdoğan'ı tanıdıktan sonra bunların uygulanması konusunda çok iyimser olduğunu ve Erdoğan'ın liderliğinde bunların uygulanmasının gerçekleşeceğini anlattı. 
     Karamanlis, Kıbrıs Rum Kesimi'nin, Türkiye'nin AB üyeliği konusunda zorluk çıkarmayacağını beklediğini söyledi. 
     
     BAŞBAKAN ERDOĞAN'IN SÖZLERİ 
     Başbakan Erdoğan ise 16 yıl aradan sonra Başbakan düzeyinde Türkiye'den Yunanistan'a bir ziyaret gerçekleştiğini kaydetti. Yunanistan'ı, 2002 yılındaki Kopenhag Zirvesi öncesi ve Yunanistan'da yaşanan deprem sonrası olmak üzere daha önce iki kez ziyaret ettiğini anımsatan Erdoğan, bu gezilerinin, iki ülke arasındaki bundan sonraki ilişkilere büyük katkısı olacağını ifade etti. 
     Erdoğan, Türkiye ve Yunanistan arasında başlayan diyalog sürecinin devam ettiğini, iki ülke arasındaki ilişkilerin daha iyiye gitmesi için gerekli temelin hazırlanmış olduğunu, bundan sonrasının ise uygulamaya bağlı olduğunu dile getirdi. Bu çerçevede oluşturulan komitelerin özellikle ''yönlendirme komitesi''nin çalışmalarına büyük önem verdiğini ifade eden Erdoğan, Ege'deki sorunları teker teker çözüp, Ege Denizi'nin bir barış denizi haline getirilmesi gerektiğini belirtti. 
     ''Küçük hesaplarla ülkelerimizin geleceğini tehlikeye atmamalıyız'' diyen Erdoğan, iki ülke arasındaki toplam ticaret hacminin 1 milyar 325 milyon dolar olduğunu bildirdi. Bu rakamın her iki ülkenin potansiyeli dikkate alındığında yetersiz olduğunu, dünyada artık siyasetin ekonomiyi değil, ekonominin siyaseti yönlendirdiği gerçeğinden hareketle bu rakamın artırılmasının iki ülke arasındaki siyasi sorunların çözümüne katkıda bulunacağını vurguladı. 
     
     3. ÜLKELERE DÖNÜK ORTAK GİRİŞİMLER 
     Başbakan Erdoğan, görüşmede turizm konusuna da değinerek, sadece gidip gelmek şeklinde değil, 3. ülkelere dönük ortak girişimlerde bulunulmasının önemine işaret etti. 
     Erdoğan, bu yıl Yunanistan'da yapılacak olimpiyatlar konusunda da komşu ülke olarak bu konuda Türkiye'den beklenen bir katkı varsa yapmaya hazır olduklarını söyledi. 
     Recep Tayyip Erdoğan, iki ülke başkentleri arasında doğrudan uçak seferi olmamasının ayıp olduğunu belirtti. 
     Bu yılın şubat ayında imzalanan elektrik ve doğalgaz şebekelerinin bağlanması anlaşmasının bir an önce hayata geçirilmesi gerektiğini dile getiren Erdoğan, çifte vergilendirme konusunun her iki ülke meclisinden de geçirildiğini anımsattı. 
     Başbakan Erdoğan, iki ülke arasındaki sınır kapılarının sayısının artırılması ve mevcutların da potansiyelinin artırılması gerektiğini ifade ederek, bu yıl iki ülke ulaştırma bakanları arasında imzalanan mutabakat gereğince, İstanbul-Selanik yolunun iyileştirme çalışmalarının hızlandırılması gerektiğini söyledi. 
     Balkanlar, Ortadoğu, Orta Asya ve Kafkaslar'da iki ülke müteahhitlerinin ortak iş yapabileceklerini de kaydeden Erdoğan, Türk turist ve girişimcilerinin Yunanistan'a girişteki vize sorununun çözülmesini istedi. 
     Karamanlis ise bu konudaki zorlukların, büyük ölçüde Shengen'den kaynaklandığını ifade ederek, AB ile bu konuda kolaylık sağlanması konusunda görüşmelerin sürdüğünü bildirdi. 
     Karamanlis, ''Gelecekte kazanacaklarımız, geçmişte kaybettiklerimizden çok fazla olacaktır'' dedi. 
     Başbakan Erdoğan, AB tarafından, terör örgütü PKK ve onun uzantısı örgütlerin terör örgütü olarak tanımlanmasında Yunanistan'ın verdiği katkıya teşekkür etti. 
     
     RAHATSIZLIK İLETİLDİ 
     Erdoğan, 25 Nisan 2004'te Atina'da düzenlenen bir toplantıda Ermeni soykırımı iddialarının dile getirilmesinden ve orada bir Yunanlı bakanın da konuşma yapmasından duyduğu rahatsızlığı iletti. 
     Geçmişi ve bu tür sorunları tarihçilere bırakmak gerektiğini, bunun siyaset malzemesi yapılmasının doğru olmadığını ifade eden Erdoğan, Türkiye'nin bu konuda bir adım atarak okul kitaplarında komşuları ile ilişkileri zedeleyebilecek nitelikteki ifadelerin ayıklamaya başladığını, aynı şeyi komşulardan da beklediğini kaydetti. 
     Başbakan Erdoğan, Türkiye ve Yunanistan arasındaki yasadışı göçü önlemeye dönük protokolün yanlış uygulandığını, bu konuda Yunan sınır görevlilerinin uyarılmasını da istedi. 
     Görüşmede Ortadoğu konusu gündeme geldiğinde de Başbakan Erdoğan, İsrail-Filistin anlaşmazlığı konusunda, BM'nin 242 ve 338 sayılı kararlarını çözüm için öngördüğünü söyledi. Recep Tayyip Erdoğan, Türkiye'nin barış için bazı adımlar attığını, Suriye ile bu konuda belli bir mesafe de alındığını, ancak İsrail'in son eylemlerinin Türkiye'nin bu konudaki girişimlerini zorlaştırdığını dile getirdi. 
     Irak'ta son zamanlarda ortaya çıkan işkence haberlerinden duyduğu rahatsızlığı da dile getiren Erdoğan, bunun Irak sorunun çözümünü zorlaştıracağını kaydetti. 
     Erdoğan, Türkiye'nin, Yunanistan'ın 2005 yılındaki Güvenlik Konseyi geçici üyeliğini destekleme kararını hatırlatarak, Yunanistan'dan 2009 yılında Türkiye'nin Güvenlik Konseyi geçici üyeliğini desteklemesini istedi. 
     
</TEXT>
</DOC>
