<DOC>
<DOCNO> 217670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun29.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da muhafazakarlar parlamentoda üstünlük sağladı 
</HEADLINE>
<TEXT>

     İran'da yapılan parlamento seçimlerinde muhafazakarların reformcular karşısında açık üstünlüğü ele geçirdikleri bildirildi. 
     İran'ın resmi haber ajansı İRNA, 290 milletvekilinin temsil edileceği parlamentoda muhafazakarların şimdiden 156 sandalye kazandığını belirtti. 
     İran'da 20 Şubat'ta yapılan seçimde meclise 30 temsilci gönderen başkent Tahran'dan 27 milletvekilinin meclise girmesi kesinleşti. 
     İran Öğrenci Haber Ajansı'nın İSNA haberine göre, İçişleri Bakanlığı enformasyon dairesi, oy sayımının bugün itibariyle sona erdiğini ve başkentte 1 milyon 965 bin 666 oy kullanıldığını açıkladı. Açıklamada, 27 milletvekilinin meclise girmeye hak kazandığı, 3 sandalyenin belirlenmesinin ikinci tura kaldığı ifade edildi. 
     Tahran'dan meclise girmeye hak kazanan 27 milletvekili, muhafazakar İslami İran Kalkınmacıları Koalisyonu'nun aday listesinde bulunuyordu. 
     İçişleri Bakanlığı ve Anayasayı Koruyucular Konseyi, meclis seçiminin yapıldığı tarihten itibaren bir ay içinde ikinci turun ne zaman yapılacağını kesinleştirecek. 
     İran'da meclis seçimine katılım oranı, ülke çapında yüzde 50.57, başkentte yüzde 28.11 olmuştu. 
     Tahran'da 31. sırada bulunan Meclis Başkanı Mehdi Kerrubi, seçimin ikinci turuna katılmayacağını açıklamıştı. 
     
</TEXT>
</DOC>
