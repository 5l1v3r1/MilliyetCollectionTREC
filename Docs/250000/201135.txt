<DOC>
<DOCNO> 201135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko12.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilinçli alışverişin püf noktaları... 
</HEADLINE>
<TEXT>

     Alışveriş yaparken en üst düzeyde fayda sağlanması için bilgi, davranış ve zamanın para kadar önemli olarak değerlendirilmesi gerekiyor. 
     Sanayi ve Ticaret Bakanlığı Tüketicinin ve Rekabetin Korunması Genel Müdürlüğü tarafından hazırlanan ''Bilinçli alışverişte temel ilkeler'' başlıklı broşürde, daha iyi bir yaşam amacıyla ihtiyaç duyulan yüksek kalitedeki mal ve hizmetleri düşük fiyata satın alarak para, zaman ve enerjiden üst düzeyde fayda sağlayabilmek için dikkat edilmesi gereken püf noktalara dikkat çekiliyor. 
     Bilinçli alışverişin planlama, alışveriş yapma ve değerlendirme olmak üzere 3 aşamada gerçekleştirilmesi gerektiğinin belirtildiği broşürde, planlama aşamasında uyulması gereken temel ilkeler şöyle özetleniyor 
     ''Kıt kaynaklar ve sonsuz ihtiyaçlar arasında denge kurulmalı, bu nedenle istek ve ihtiyaçlar arasında seçim yapılmalı, öncelikli olanlar belirlenmelidir. Satın alınacak malın kullanım yerine göre hangi kalitede uygun olduğu, piyasadaki çeşitler, kullanım ve bakım özellikleri hakkında bilgi edinilmelidir. Alışverişte bilgi, davranış ve zaman, para kadar önemli bir unsurdur. Alışveriş için uygun zaman belirlenmeli, mümkünse çarşı ve dükkanların tenha olduğu zamanlarda alışveriş yapılmalıdır. Alışveriş öncesi alınacakların listesi hazırlanmalı, liste hangi ürünlerden ne miktarda alınacağını göstermelidir. Böylece unutma ve plan dışı satın alma önlenebilir.'' 
     
     KEYFİNİZ YOKSA ALIŞVERİŞ YAPMAYIN 

     Bilinçli alışveriş için uyulması gereken temel ilkelere göre, alışveriş sırasında da birçok püf noktasına dikkat edilmesi gerekiyor. Sanayi ve Ticaret Bakanlığı bu konuda vatandaşları alışveriş sırasında ürünün reklamına veya markasına göre değil, kalite ve işlevine göre tercih edilmesi konusunda uyarıyor. 
     Alışveriş sırasında dikkat edilmesi gereken ilkelerden bazıları da şöyle 
     ''Aç, yorgun, hasta veya keyifsiz iken alışverişe çıkılmamalıdır. Alınacak ürünün markasına değil, kalite ve işlevine para ödenmelidir. Alınacak ürün alışveriş sırasında kontrol edilmeli, alışverişe o kadar zaman ayrılmalıdır. İndirimli satışlarda ürünün modelinin eski, serisi bitmiş, defolu veya bozuk olmamasına dikkat edilmelidir. Ürünün satıldığı diğer yerler karşılaştırılmalı, alınan ürünün iade veya değişiminin yapılıp yapılamayacağı, garanti kapsamı ve şartları sorulmalıdır. Tartı ve ölçü aletlerinin doğru kullanıldığı kontrol edilmelidir.'' 
     
     KÖTÜ MALI SİNEYE ÇEKMEYİN 

     Bilinçli alışverişte uyulması gerekli temel ilkeler bunlarla da sınırlı kalmıyor. Sanayi ve Ticaret Bakanlığı'nın vatandaşlara, alışveriş sonrası için önerdiği bilinçli alışveriş kuralları ise şöyle 
     ''Aldığınız ürünün kullanma ve bakım talimatını mutlaka okuyun. Alışveriş sırasında verilen makbuz, fatura ve garanti belgelerini saklayın. Aldığınız ürün hatalı veya arızalı ise ilk olarak satın aldığınız yere başvurun. Şikayetçi olmaktan çekinmeyin, sonuca ulaşmada kararlı olun ve hemen pes etmeyin, kötü malı sineye çekmeyin.'' 
     
</TEXT>
</DOC>
