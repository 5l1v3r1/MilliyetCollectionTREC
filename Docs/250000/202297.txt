<DOC>
<DOCNO> 202297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur01.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Bakü'ye gitti... 
</HEADLINE>
<TEXT>

     Cumhurbaşkanı Ahmet Necdet Sezer ile Genelkurmay Başkanı Hilmi Özkök, Türk Hava Kuvvetleri'ne ait uçakla saat 08.35'te Bakü'ye gitti. 
     Sezer, Esenboğa Havalimanı'nda, hareketinden önce yaptığı açıklamada, eski Azerbaycan Cumhurbaşkanı Haydar Aliyev'in cenaze törenine katılmak üzere Bakü'ye gideceğini söyledi. 
     Haydar Aliyev'in, hem Azerbaycan tarihinde hem de Türk-Azeri ilişkilerinin geliştirilip, güçlendirilmesinde özel ve seçkin bir yeri olduğunu belirten Sezer, Haydar Aliyev'in yaşamını yitirmesinin, Azerbaycan'da olduğu gibi Türk ulusunda da derin üzüntü yarattığını ifade etti. 
     Sezer, şunları kaydetti 
     ''Türk ulusu, dost ve kardeş Azerbaycan ulusunun derin acısını içtenlikle paylaşmaktadır. Cenaze töreninde dost ve kardeş Azerbaycan ulusuna Türkiye'nin başsağlığı dileklerini sunacağım. Azerbaycan'ın her alanda gelişme göstermesini ve bugünkü saygın konumuna gelmesini sağlayan merhum Haydar Aliyev'i şahsen tanımış olmaktan büyük onur ve mutluluk duyuyorum. Sayın Haydar Aliyev'in değerli katkılarıyla iki ülke arasında başlatılan ortak satırlar dost ve kardeş Türkiye ile Azerbaycan'ı birbirine daha da yakınlaştırmış, ülkelerimiz arasındaki ilişkilerin sarsılmaz temeller üzerine kurulduğunu bir kez daha kanıtlamıştır. Sayın Aliyev'in, Türkiye-Azerbaycan ilişkilerinin parlak geleceğinin biçimlenmesine yaptığı değerli katkıları her zaman iyi duygularla anımsayacağız.'' Cumhurbaşkanı Sezer ve Orgeneral Özkök'ü Bakü'ye, TBMM Başkanı Bülent Arınç ile Dışişleri Bakanı ve Başbakan Yardımcısı Abdullah Gül uğurladı. Uğurlamada, Ankara Valisi Yahya Gür, Genelkurmay İkinci Başkanı İlker Başbuğ ve Ankara Emniyet Müdürü Ercüment Yılmaz da hazır bulundu. 
     
</TEXT>
</DOC>
