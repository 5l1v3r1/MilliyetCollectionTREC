<DOC>
<DOCNO> 248234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonyas01.html </URL>
<DATE> 2004/06/15/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Vaktini kitaba harcayan Clinton'ın konferans geliri düştü... 
</HEADLINE>
<TEXT>

     Bülent Keneş 

Vaktinin önemli bir kısmını yakında piyasaya çıkacak olan ''Hayatım'' My Life isimli kitaba ayıran ABD eski başkanı Bill Clinton'ın konferanslardan elde ettiği gelirin ciddi oranda düştüğü kaydedildi. 
     Yazdığı kitaba zaman ayrımaktan dolayı konferanslarını ihmal eden Bill Clinton, 2002 yılında 9,5 milyon dolar kazandığı konferanslardan 2003 yılında sadece 4,4 milyon dolarlık bir gelir elde edebildi. 
     Clinton'ın sözcüsü Jim Kennedy yaptığı açıklamada, eski ABD Başkanı'nın her zamankinden daha fazla konuşma teklifi aldığını ifade ederek, gelir düşüşünün ise Clinton'ın kitabına ayırdığı zamandan ve ücretsiz hayır etkinliklerine daha sık katılmasından kaynaklandığını söyledi. Kennedy, kabul ettiği her teklife karşılık Clinton'ın beş konuşma teklifini reddettiğini belirtti. 
     Yaptığı konuşmalardan elde ettiği kazancı bazan kendi adına kurulan bir vakfa yönlendirdiği belirtilen Clinton'ın, daha çok konuşmalarına en az 100 bin dolar ödeyen iş çevrelerine konferans verdiği kaydedildi. Ancak, Tokyo'da Sakura Sermaye Yönetimi Şirketi için verdiği bir konferans için 500 bin dolar aldığı ve bu parayı Clinton Başkanlık Kütüphanesi Vakfı'na yönlendirdiği de kaydediliyor. 
     Yayınevi Alfred A. Knopf ile 10-12 milyon dolarlık bir telif anlaşması yapan eski Başkan Clinton'ın 22 Haziran'da piyasaya çıkacak 950 sayfalık kitabı, ilk baskısında 1,5 milyon adet yayınlanacak. 
     
</TEXT>
</DOC>
