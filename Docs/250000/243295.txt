<DOC>
<DOCNO> 243295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy11.html </URL>
<DATE> 2004/05/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Başesgioğlu, emeklilerin alacakları olduğu iddiasını yanıtladı... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK ve Bağ-kur emeklilerinin TÜFE'den kaynaklanan alacakları olduğu yönündeki iddialar konusunda, ''Yargının münferit kararları var. Tüm olayı kapsayacak bir yargı kararı henüz bulunmadı'' dedi. 
     Başesgioğlu, Bağ-kur'un 13. Genel Kurulu dolayısıyla geldiği Başkent Öğretmenevi'nde gazetecilerin SSK ve Bağ-kur emeklilerinin TÜFE'den kaynaklanan alacakları bulunduğu iddialarına ilişkin sorularını yanıtladı. 
     Başesgioğlu, bir gazetecinin ''Bir emekli, alacağı olduğuna ilişkin açtığı davayı kazanmış tam tablo nedir '' şeklindeki sorusu üzerine, 2000 yılındaki uygulamadan doğan yorum farkının söz konusu olduğunu söyledi. Başesgioğlu, şunları kaydetti 
     ''Maaşların ödeme gününden 19 günlük bir farkın emeklilerimiz lehine doğduğu ve bu farkın kurum tarafından ödenmediği iddiasıyla konu yargıya intikal etmiştir. Yerel mahkemelerde hem kurum lehine hem de kurum aleyhine çıkmış kararlar var. Bir kısmı şu anda temyiz mahkemesinde inceleniyor. SSK'daki arkadaşlarım 2002 yılında doğmuş olan farkın ödendiği yorumuna sahipler. Şu anda konu yargıda olduğu için lehte veya aleyhte bir şey söylememiz mümkün değil. Yargı süreci işlemektedir. Bu konu şu anda temyiz mahkemesindedir. 
     Başesgioğlu, bir gazetecinin konuyla ilgili olarak Yargıtay kararı bulunduğunu söylemesi üzerine, ''Bildiğim kadarıyla Yargıtay'ın dün itibarıyla yeni bir kararı yok. Daha önceden verilmiş kararlar vardır. Bir kaç daire bu konuya bakıyor belki değişik dairelerin kararları vardır. Ama şunun bilinmesi lazım kurumdan doğmuş bir hakkı varsa biz de bu hakkın ödenmesi konusunda davranırız. Ama 2002 yılının şartlarını değerlendirmek lazım'' diye konuştu. 
     Başesgioğlu, yargının münferit kararları olduğunu belirterek, tüm olayı kapsayacak bir yargı kararının henüz bulunmadığını vurguladı. Başesgioğlu, böyle bir karar çıktığı taktirde kurumun karara uyacağını söyledi. 
     
</TEXT>
</DOC>
