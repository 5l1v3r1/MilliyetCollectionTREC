<DOC>
<DOCNO> 209537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/magazin/mag01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Safran Popstar'ı 'ağırladı' 
</HEADLINE>
<TEXT>

   Artık herkes, 'bu yıldız yaratma sürecine' dahil olmak istiyor. Yarışmanın ardından 'Popstarcılar'ın gittiği Safran'da da bu arzu açık seçik gözleniyordu 
      KAYNAMA NOKTASI AHMET SALİH 
   
   Geçen hafta bu köşede Safran'daki bir geceyi okumuştunuz. Kulübün patronu Aslı Altan'ın mütemadiyen ve ısrarla Bayhan'ın söylediği bir şarkıyı çalmasını, bu durumdan hoşnut kalanları, bu durumu protesto edenleri. Hani o sosyolojinin patladığı geceyi. 
   Biz o gece Safran'dan çıktıktan sonra olaylar sürmüş. Protestocu 'Beyaz Türk' müşterilerden biri Altan'a peçeteye yazılmış bir mektup göndermiş, Altan dicey kabininden cevaplamış mektubu. Sonra aynı müşteri her nedense Ahmet Tulgar'a hitaben yazılmış bir mail yolladı bana. O da kendini savunuyor haklı olarak. 
   Neyse Popstar'ın yapımcılarından Fatih Aksoy da okumuş yazımızı ve aramış Altan'ı. Cuma gecesi sinema çıkışı telefonumda Altan'dan bir sesli mesaj buldum "Popstar yarın gece tam kadro Safran'a geliyor" diye. 
   Safran'a girdiğimde yine sosyolojik, hatta bu kez politik göstergeler geldi üstüme üstüme. Ve de pop starlar tabii. 
   Öyle anlaşılıyor ki, dünya artık iyiden iyiye eski dünya değil. Dünya artık yatay, düzayak bir yer. Kimse artık gökten zembille inen yıldızlarla ilgili değil. O Amerikalıların "break through", Avusturyalılar'ın, Almanlar'ın "Durchbruch" dediği olay, yani o aniden bir doğuş, bir gecede patlayış ya da muktedirler katından aşağıya sallandırılış sonucu hayatımıza katılan şöhretlerle. 
   Artık herkes, sürece h kim ve dahil olmak istiyor. Yıldızın oluşum sürecine. Böyle bir yataylaşma, transparanlaşma, katılımcılaşma, ciddi ciddi bir demokratikleşme yani her alanda. 
   Bayhan'ı bu kadar sevmesine, beğenmesine şaşmamalı Başbakan Erdoğan'ın. Aynı demokratik tezg hta dokunmuş, aynı katılımcı teknede yoğurulmuş iki pop star şimdi ikisi de. 
   Bayhan artık halkın her kesiminin, toplumsal sınıfların hepsinin sevgisine mazhar olmuş durumda. 
   
   'Kadın içinden yaralı' 
   Safran'da, sosyetesi olsun, AB grubu olsun, entelektüeli, gazetecisi olsun, bütün müşteriler onun peşindeydi yine öncelikle. Ama o ancak çağrıldığında gidiyor, bir şarkı söyleyip, tekrar masasına, Zerrin Ablası'nın yamacına dönüyordu. Fıs fıs konuşuyorlardı sürekli. "Ne konuşuyorsunuz öyle fıs fıs " diye soran bir arkadaşa, "Kadın içinden yaralı" demiş Bayhan. 
   Firdevs ise ya önündeki çikolatalı sufleye ya da yanındaki Abidin'e odaklanıyordu. H l birinci olmanın şaşkınlığı içindeydi. 
   Eser'le Selçuk ise kadınların ve gay'lerin kuşatması altındaydı. Alpay da erken elenmenin ezikliği. Mikrofonu kaptı mı bırakmıyordu. 
   Bir popstar şarkı söylemek üzere dicey kabininin önüne gelince, hemen etrafında bir hayran halkası oluşuyor, halkadakilerin trans durumu nedeniyle olay bir ayine dönüşüyordu. 
   
   Eskilere ilgi az 
   Kimler o gece Safran'da değildi ki, halkaya katılmadı ki. Bir yanda Ayşe Arman dans ediyordu, diğer yanda Ahmet Tulgar. Ahu Özyurt, Ebru Çapa, Oray Eğin, Elif Yıldız, Onur Baştürk gibi gazeteciler, Ercan Saatçi, Gülümsün Özkök, Armağan Çağlayan gibi popstarcılar da aynen pistten inmiyordu. Gazetecilerden bir tek Cüneyt Özdemir "cool"du, "sanatçı"lardan ise Alinur Velidedeoğlu. Teoman ise aslında çoğu dinleyicisi olan Safran müşterilerinin ilgisizliğinden mustarip görünüyordu. Armağan Çağlayan yanıma geldi ve "Ünlülerin televizyon programlarında ağlamalarına ilişkin yazınızdaki yaş üretmek için göze gliserin sürme önerinizi bu hafta uyguladım, izlediniz mi " dedi. Güldüm tabii, izlemiştim tabii. 
   Haldun Dormen ve arkadaşlarının masası en sakin masaydı. Dormen, hayranlarının teveccühlerine nezaketle karşılık veriyordu oturduğu yerden. Mutluydu genç kuşaklarla olmaktan. 
   Karaköy'deki Safran'dan çıkıp Tepebaşı yönüne döndük. Pera Palas'ın önünden geçiyorduk. O otelin bir odasında doğumuna tanık olmamıza izin verilmemiş bir yıldız, Ciwan Haco, kuvvetle muhtemeldir ki ertesi günkü konserinin heyecanıyla uyuyamıyordu. 
   
   
</TEXT>
</DOC>
