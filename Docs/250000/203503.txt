<DOC>
<DOCNO> 203503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun03.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer ve El Rubai, Saddam'ı ziyaret etti... 
</HEADLINE>
<TEXT>

     Irak'taki Amerikalı sivil yönetici Paul Bremer ve Geçici Hükümet Konseyi'nin Şii üyesi Muvaffak El Rubai, Irak'ın devrik Devlet Başkanı Saddam Hüseyin'i hücresinde ziyaret etti. 
     Bremer ve El Rubai, CBS televizyonunda yayınlanan ''60 Dakika'' adlı programda yaptıkları açıklamada, bu hafta hücresinde ziyaret ettikleri Saddam'ın ''asabi ve küstah'' olduğunu söylediler. 
     Paul Bremer, Saddam'ın umudunu yitirmiş biri gibi göründüğünü belirterek, ''Bunu gözlerinden okuyabilirsiniz. Açıkça yorgun. Bunun da ötesinde boyun eğdiği belli. Allah'a şükür, o yenik bir adam'' dedi. 
     Bremer, ''Size söyleyemeyeceğim çok sayıda bilgi var ve bunların üzerine gidiyoruz'' diye konuştu. 
     Irak'ta Saddam yönetimince mahkum edilen ve işkenceye uğrayan insan hakları eylemcisi El Rubai de, devrik lideri, 1988 yılında ülkenin kuzeyinde işlenen katliam başta olmak üzere öldürülen binlerce kişi konusunda sorguladığını bildirdi. 
     El Rubai, Saddam'ın Irak halkına karşı işlediği cinayetlerden kesinlikle pişmanlık duymadığını belirterek, kimyasal silahın, o dönemde Irak ile savaş halinde olan İran'ın işi olduğunu savunduğunu kaydetti. 
     Muvaffak El Rubai, Saddam'ın ziyaretçileriyle göz temasına girmekten kaçındığını ve bozuk bir dil kullandığını da sözlerine ekledi. 
     Irak'ın devrik Devlet Başkanı Saddam Hüseyin, 13 Aralık'ta Tikrit'te Amerikan askerlerinin operasyonunda yakalanmıştı. 
     
</TEXT>
</DOC>
