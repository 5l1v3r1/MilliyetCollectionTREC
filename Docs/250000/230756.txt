<DOC>
<DOCNO> 230756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas05.html </URL>
<DATE> 2004/04/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Lise birincilerinin favori üniversiteleri... 
</HEADLINE>
<TEXT>

     2003-ÖSS sonucunda, en fazla lise birincisi öğrenci Gazi, Selçuk, İstanbul, Marmara ve Atatürk üniversitelerine yerleşti. 
     Öğrenci Seçme ve Yerleştirme Merkezi'nin ÖSYM , yükseköğretim kurumlarına yerleşen öğrencilere ilişkin 2003 yılı istatistikleri, lise birincilerinin tercihlerini ortaya koydu. 
     İstatistiklere göre, 2003 yılında üniversitelerde okul birincileri için ayrılan toplam 4 bin 859 kontenjandan ancak 2 bin 603'ü doldu. En fazla lise birincisi, Gazi, Selçuk, İstanbul ve Marmara üniversitelerine yerleşmeye hak kazandı. 
     Gazi Üniversitesi'nde lise birincileri için ayrılan 320 kontenjandan 220'sine, Selçuk Üniversitesi'ndeki 265 kontenjandan 147'sine, İstanbul Üniversitesi'nde 214 kontenjandan 132'sine, Marmara Üniversitesi'ndeki 171 kontenjandan 129'una, Atatürk Üniversitesi'ndeki 197 kontenjandan 117'sine yerleştirme yapıldı. 
     En fazla lise birincisinin bu üniversitelere yerleşmesine karşın kontenjanlarının büyük bölümü boş kalırken, Boğaziçi Üniversitesi'nin ayırdığı 44 kontenjanın tamamı, ODTÜ'nün ayırdığı 77 kontenjandan 75'i doldu. 
     
     EĞİTİM FAKÜLTELERİ İLK SIRADA 

     Birinci öğrencilerin en çok yerleştiği fakülteler eğitim fakülteleri oldu. Eğitim fakültelerinde ayrılan 1080 kontenjana, birincilerin 1024'ü yerleşmeye hak kazandı. İktisadi ve idari bilimler fakültelerinde ayrılan 740 kontenjandan 171'ine, mühendislik fakültelerindeki 414 kontenjandan 197'sine, fen-edebiyat fakültelerindeki 830 kontenjandan 273'üne lise birincisi yerleştirildi. 
     Üniversitelerde olduğu gibi alanlarına göre fakültelerde de lise birincilerine ayrılan kontenjanların büyük bölümü boş kalırken, diş hekimliği fakültelerindeki 27 kontenjanın tamamı, eczacılık fakültelerindeki 24 kontenjanın tamamı, tıp fakültelerindeki 126 kontenjanın 125'i doldu. 
     Bu arada Açıköğretim Fakültesi'ndeki 61 lise birincisi kontenjanın 22'sine yerleştirme yapıldı. 

     
</TEXT>
</DOC>
