<DOC>
<DOCNO> 219096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/siyaset/siy06.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Verdiği sözü seçime bir ay kala hatırladı 
</HEADLINE>
<TEXT>

   Beşiktaş Belediye Başkanı Yusuf Namoğlu, belediye hizmet binasının çatısına kendisinden önceki dönemde kaçak olarak yapılan, "Başkanlık Katı"nı yıkma sözü vermişti. Namoğlu, sözünü ancak şimdi hatırladı 
      MEHMET DEMİRKAYA İstanbul 

   
   Beşiktaş Belediye Başkanı Yusuf Namoğlu, göreve geldiğinde belediye hizmet binasının çatısına kendisinden önceki dönemde kaçak olarak yapılan, "Başkanlık Katı"nı yıkma sözü verdiğini 5 yıl sonra, yeni seçimlere 26 gün kala hatırladı. 
   Namoğlu, beş yıl önce seçim öncesi verdiği sözü şimdi yerine getirmeye hazırlanıyor. Beşiktaş Belediyesi'nden dün basın kuruluşlarına gönderilen bir faksta, kaçak başkanlık katının bugün yıkılacağı belirtiliyordu. Faksın dikkat çekici tarafı kaçak yapılan başkanlık katı için Namoğlu'nun burasını görev süresi içinde yıkacağına dair söz verdiğinin hatırlatılmasıydı. Namoğlu da verdiği sözü tutan bir başkan olarak, yeni seçimlere bir aydan az bir zaman kala vaadini yerine getiriyordu. Tabii 5 yıl boyunca kaçak kattan boğaz manzarasını izledikten sonra. 
   Beşiktaş Belediyesi Basın Danışmanı Üzeyir Darıcı, Başkan Yusuf Namoğlu'nun, kendisinden önceki dönemde yapılan kaçak katın, yeni hizmet binası yapıldığında yıkılacağı sözünü verdiğini, şimdi bu sözün yerine getirildiğini söyledi. Darıcı, söz konusu kaçak katın neden şimdiye kadar yıkılmadığını sormamız üzerine de, "Burası daha önceki yönetim zamamında yapılmıştı. Yeni yer yapılınca burasının yıkılacağı sözünü vermiştik. Levent'te yapılan hizmet binası yeni bitti. Bir hafta sonra oraya taşınacağız" dedi. 
   
   
   
</TEXT>
</DOC>
