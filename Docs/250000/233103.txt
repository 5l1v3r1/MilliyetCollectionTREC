<DOC>
<DOCNO> 233103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun40.html </URL>
<DATE> 2004/04/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Teröristler, polis cesedini mezardan çıkarıp yaktı 
</HEADLINE>
<TEXT>

     İspanya'nın başkenti Madrid'in Leganes ilçesinde 3 Nisan tarihindeki operasyonda ölen İspanyol polisin cesedinin, kimliği belirsiz kişiler tarafından mezardan çıkarılarak yakıldığı bildirildi. 
     11 Mart'taki terör saldırılarının sorumlularını bulmak için Leganes'deki bir eve düzenlenen operasyonda, polise teslim olmak yerine dinamit patlatarak intihar eden 7 terörist, İspanyol Özel Operasyon Birimi'ne GEO bağlı Francisco Javier Torronteras adlı 41 yaşındaki polisin ölümüne neden olmuştu. 
     Madrid'in güneyindeki mezarlığa defnedilen Torronteras'ın cesedinin, dün akşam çıkarılarak yakıldığı ortaya çıktı. 
     Torronteras'ın cesedinin üzerine gaz dökülerek yakıldığını açıklayan polis, bu ''vahşice olayı'' kimin yaptığına ilişkin bölgede herhangi bir ipucuna rastlanmadığını bildirdi. 
     İspanyol polisinin cesedinin kömürleşmiş hale geldiği belirtildi. 
     Mezarlığın kapılarının gece kapalı olduğu ve 2 bekçinin bulunduğu ifade edildi. 
     Olayla ilgili soruşturma sürdürülürken, bir numaralı şüpheli olarak Leganes'de ölen teröristlerin yandaşları gösteriliyor. 
     Öte yandan Leganes'deki patlamalar sonrasında kimliği tespit edilemeyecek halde olan 2 kişinin DNA testleri sonrasında kimliklerinin belirlendiği kaydedildi. 
     Kimliği belirlenen teröristlerin, 31 Mart tarihinde haklarında uluslararası arama ve tutuklama emri çıkarılan Muhammed ve Raşid Akça kardeşler olduğu bildirildi. 
     
</TEXT>
</DOC>
