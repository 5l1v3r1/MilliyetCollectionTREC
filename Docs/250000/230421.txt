<DOC>
<DOCNO> 230421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonspo08.html </URL>
<DATE> 2004/04/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ç. Rizespor Beşiktaş'ı da yenip, sezonun flaş takımı olmak istiyoruz 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Beşiktaş maçını da kazanarak ligi sezonun flaş takımı olarak bitirmek istediklerini söyledi. 
     Yılmaz Zehiroğlu, A.A muhabirine yaptığı açıklamada, 1 hafta boyunca çok çalışarak Fenerbahçe karşısından hakettikleri galibiyeti aldıklarını bildirdi. 
     Bu maçın kendileri için ayrı bir önem taşıdığını belirten Zehiroğlu, ''Hafta boyunca hocamız futbolculara Fenerbahçe'yi gözlerinde büyütmemeleri gerektiğini, sarı-lacivertli ekip önünde normal bir futbol sergileyerek galip gelebilecekleri telkininde bulundu. Bu telkin işe yaradı. Futbolcularımız hocalarından aldıkları taktikleri en iyi biçimde sahaya yansıtarak maçtan galip ayrılmayı başardı. Daha farklı skorla kazanabilirdik. Ama önemli olan 3 puanı almaktı'' dedi. 
     Çaykur Rizespor'u gelecek haftalarda hakettiği yere çıkaracaklarını dile getiren Zehiroğlu, şunları söyledi 
     ''Fenerbahçe'nin yenilmesiyle Trabzonspor da şampiyonluk yarışına ortak oldu. Biz şampiyonluğun Rize'den geçtiğini söylemiştik. Kendi futbolumuzu oynadığımız zaman kazanamayacağımız maç yok. Ligin son haftası Beşiktaş ile karşı karşıya geleceğiz. Fenerbahçe galibiyetiyle dikkatleri üzerimize çektik. Beşiktaş maçını da kazanarak, ligi sezonun flaş takımı olarak bitirmek istiyoruz.'' Zehiroğlu, Fenerbahçe maçında tribünleri dolduran taraftarlara teşekkür ederek, ''Taraftar en büyük güçtür. Futbolcu taraftarların kendisine sahip çıktığını görünce sahada daha rahat ve güven içinde oynuyor. Tüm maçlarda tribünler doluyor. Ancak, bir türlü rakibi boğacak uğultuyu oluşturamıyoruz. Taraftarların da futbolcular gibi tribünlerde terlemesi gerekir'' diye konuştu. 
     
</TEXT>
</DOC>
