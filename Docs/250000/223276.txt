<DOC>
<DOCNO> 223276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/ekonomi/eko05.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide Koç ve Sabancı da talip 
</HEADLINE>
<TEXT>

   EPDK Başkanı Günay, yerli ve yabancı yatırımcıların ilgisini çeken enerji özelleştirmelerine bu yıl başlamak istediklerini söyledi 
      SEÇKİN ÜREY Çorum 
   
   Alman, Belçikalı ve İspanyol şirketleriyle Koç ve Sabancı gruplarının elektrik dağıtım özelleştirmelerine ilgi gösterdiğini söyleyen Enerji Piyasası Düzenleme Kurumu EPDK Başkanı Yusuf Günay, "Özelleştirmelere 2004 içinde başlanmasına çalışıyoruz" dedi. 
   Çorum Doğalgaz Dağıtım Şebekesi Temel Atma Töreni'nde gazetecilerin sorularını yanıtlayan Günay, "Altyapı hazır. Hukuki anlamda sorunsuz dağıtım bölgeleri var. Bu yıl asgari bir ihaleye çıkılabilir" dedi. 
   Dağıtım özelleştirmeleriyle ilgili Belçika ve Alman enerji şirketlerinin ilgi beyanında bulunduğunu söyleyen Günay, "Bugün dün yıllık cirosu 30 milyar dolar olan İspanyol şirketi İBER Drola EPDK'dan brifing aldı" diye konuştu. Sabancı Grubu'na önceki gün toptan satış lisansı verdiklerini söyleyen Günay, "Koç Grubu da özelleştirmelerle ilgileniyor" dedi. 
   
   'Kıskananlar çatlasın' 
   Annesinin memleketi Çorum'daki Doğalgaz Dağıtım Şebekesi'nin temel atma törenine katılan Devlet Bakanı Ali Babacan da burada yaptığı konuşmada, asgari ücret ve emekli maaş artışlarından doğan kaynak ihtiyacı ile ilgili eleştirileri yanıtladı. 
   'Kaynak nerede' diyenler olduğunu söyleyen Devlet Bakanı Ali Babacan, "Kaynağı da bulduk, zammı da yaptık. Kıskananlar çatlasın" diye konuştu. 
   
   
</TEXT>
</DOC>
