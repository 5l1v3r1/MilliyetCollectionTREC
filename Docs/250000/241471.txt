<DOC>
<DOCNO> 241471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo30.html </URL>
<DATE> 2004/05/20/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Denizlispor Teknik Direktörü Kentte takıma karşı büyük ilgisizlik var 
</HEADLINE>
<TEXT>

     Denizlispor Teknik Direktörü Giray Bulak, Denizli ilinin sanayide çok iyi yerde olmasına karşın Denizlispor'a karşı büyük ilgisizlik yaşandığını söyledi. 
     Gazetecilerin sorularını yanıtlayan Giray Bulak, daha güçlü bir Denizlispor için tüm Denizli halkının desteğine ihtiyaç duyulduğunu, bu gerçekleştiğinde kulübün çok daha iyi yerlere geleceğini vurguladı. 
     Verilecek desteğin daha kalıcı başarıları da beraberinde getireceğini ifade eden Bulak, ''Denizli, sanayide çok iyi yerde. Ama takıma karşı büyük bir ilgisizlik var. Denizlispor'a sahip çıkılsaydı, çok daha iyi yerlere gelebilirdik. Taraftar baskısı olmadan yapılan maçlar nedeniyle 25 puan kaybettik. Bunlardan sadece 15'ini kazansaydık, şimdi Avrupa Şampiyonlar Ligi'ne giden takım olacaktık'' dedi. 
     
     MALİ SORUNA ÇÖZÜM ÖNERİSİ 
     Denizlispor'un mali yönden daha güçlü duruma gelmesi için sanayi kesiminin desteği gerektiğini dile getiren Bulak, şöyle devam etti 
     ''200 fabrika, ayda biner dolar verse 200 bin dolar eder. Bu destek sağlansa Denizlispor'un sırtı yere gelmez. Ben böyle bir projenin destekleneceğini sanıyorum. Bunun gerçekleşmesi durumunda her fabrika kadar ben de kulübe katkıda bulunacağım. Denizlispor büyümeyi böyle birlikteliklerle gerçekleştirebilir.'' 
     
</TEXT>
</DOC>
