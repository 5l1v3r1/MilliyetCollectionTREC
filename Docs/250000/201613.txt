<DOC>
<DOCNO> 201613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko29.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirim, THY'yi olumlu etkiledi... Ödül millerde kısıtlama kalkıyor 
</HEADLINE>
<TEXT>

     Türk Hava Yolları'nda THY bilet ücreti indiriminin, doluluk oranlarını olumlu etkilediği bildirildi. 
     THY'den yapılan açıklamada, Borsa'ya da iletilen kurumun yılın ilk 9 ayı mali sonuçları hakkında bilgi verildi. 
     Ocak-Eylül döneminde SPK tebliğleri doğrultusunda hazırlanan gelir tablosuna göre 189.4 trilyon lira brüt kar elde edildiği belirtilen açıklamada, kar üzerinden 62.2 trilyon lira vergi karşılığı ayrıldığı ve bu verginin önemli bir kısmının nakden ödendiği kaydedildi. 
     İç rekabetle hiçbir bağlantısı olmadan aylarca önceden planlanan kara erişince yurtiçi uçuşlarda bilet ücretlerinde de yüzde 30'a varan indirime gidildiğine işaret edilen açıklamada, henüz değerlendirme aşamasında olmakla birlikte, bilet ücreti indiriminin uçak planlamalarına pozitif katkıda bulunduğu ve doluluk oranını olumlu yönde etkilediğinin tahmin edildiği bildirildi. 
     
     SHOP MILES ÜYELERİNE SÜRPRİZLER 
     THY, Miles Miles üyelerinin uçuşlarından, Shop Miles kredi kartı ile yapılan harcamalarından ve program ortağı otel ve araba kiralama firmalarından mil toplayarak kazandıkları ödül bilet rezervasyonları için iç hatlarda yer kısıtlamasını kaldırdığını da açıkladı. 
     Buna göre, ödül bilet kazananlar iç hat uçuşlarında 15 Aralık 2003 tarihinden itibaren tıpkı ücretli biletli yolcular gibi, uçuşlarda yer olduğu takdirde uçuş haklarını kullanabilecekler. Dış hatlarda ödül biletlere yer kısıtlamasının kaldırılmasıyla ilgili çalışmalar ise devam ediyor. 
     Ayrıca THY, Miles Miles uçuşlarıyla ve Shop Miles kredi kartıyla alışveriş yaparak en çok mil toplayan ilk 10'ar üyeyi, İstanbul üzerinde ücretsiz helikopter turuna davet ediyor. Bu teşvik uygulaması 2004 yılı sonuna kadar sürecek. 
     THY, gerek Shop Miles kartıyla, gerekse Miles Miles kartıyla mil kazanarak ilk yüze giren diğer üyelere de İstanbul'da THY tesislerindeki simülatörde sanal uçuş imkanı tanıyor. Bu programa davet edilenler, uçağın iniş ve kalkışının kokpitte nasıl yaşandığını, gerçek bir uçuşta olanları bizzat tecrübe edecekler. 
     Miles Miles üyelerin 2000 yılında kazanmış oldukları ve 31.12.2003 tarihinde geçerliliğini yitirecek olan millerin kullanımı 31 Mayıs 2004 tarihine kadar uzatıldı. 
     Ayrıca Elite kartın geçerlilik süresi de bir yıldan iki yıla çıkarıldı. 
     
</TEXT>
</DOC>
