<DOC>
<DOCNO> 207287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko17.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Presse Gazetesi Boğaz'da küçük bir ekonomik mucize oldu 
</HEADLINE>
<TEXT>

     Avusturya'da yayımlanan liberal sağ eğilimli günlük Die Presse gazetesinin yazarı Jan Keetman, Türkiye'deki ekonomik gelişmeleri irdelediği makalesinde, ''Türkiye'nin ekonomik alandaki başarısı bazı gözlemcilerin başını döndürüyor'' ifadesini kullandı. 
     Yazısında, ''Boğaz'da küçük bir ekonomik mucize oldu Türkiye bir yılı, yüzde 20'nin altında bir enflasyon oranı ile kapattı. Bu en son 1976'da vaki olmuştu'' diyen Keetman, Türkiye'deki ekonomik gelişmelere ilişkin ''1976 ile bugün arasında bir dizi iç ve dış kriz atlatıldı 1980'deki askeri darbe, 1991'deki Kuveyt Savaşı ve onu izleyen Irak ablukası, 1984 sonrası PKK'nın ayaklanması bunlardan bazıları'' görüşüne yer verdi. 
     Başbakan Recep Tayyip Erdoğan'ı, ''ılımlı İslamcı'' olarak niteleyen Keetman, ''Erdoğan hükümetinin, biraz da selefi Ecevit hükümetinin gösterdiği çabaların semeresini gördüğünü'' kaydetti. 
     Keetman, ''Erdoğan'ın, Türk ordusu ve Batı tarafından kuşkulu gözlerle bakılan 'İslamcı' etiketinden kurtulmak için, partisini muhafazakar olarak tanımlamayı yeğlediğini ve ülkede çok sayıda değişiklik yaptığını belirtti. 
     Keetman, ''Lira yüzde 18'lik enflasyona rağmen, Euro'nun yükselişini neredeyse uygun adım izleyebildi. Türkiye'de ihracat yüzde 32,4 artış göstererek 48 milyar dolarlık rekor seviyeye ulaştı. Devlet Bakanı Kürşad Tüzmen, ihracattaki başarıyı öncelikle, Eximbank'ın ihracat kredilerinin oldukça düşmesine bağlıyor. Düşük faizler, ihracatçılar açısından güçlü Lira'nın olumlu olan ikinci yüzünü oluşturuyor'' diye yazdı. 
     
     ''DÜŞÜK ÜCRETLER'' 
     İhracatın kolaylaşmasına, güçlü euro ve Irak'taki siyasi gelişme gibi iki dış faktörün de katkıda bulunduğunu ifade eden Keetman, ''İhracattaki başarının ardında yatan nedenlerden birinin de Türkiye'deki ücretlerle üretimin Avrupa'dan çok daha ucuza mal edilebilmesi olduğunu'' belirtti. 
     Keetman makalesinde, ''Türkiye'deki bu patlamadan başı dönenlerin de bulunduğunu'' işaret ederek, İngiliz ''Economist'' dergisinin, ''Türkiye'nin 2004 yılında yeni bir krize sürükleneceği'' tahmininde bulunmasını alaya aldı. 
     ''Borç sorununun da üstesinden gelinebilir göründüğünü'' kaydeden Keetman, ''Lira'nın gücü ve uluslararası finans piyasasındaki, gelişmekte olan ülkeler açısından uygun ortam göz önünde bulundurulduğunda, borç sorunu da üstesinden gelinebilir gibi görünüyor. İç politikada ordu ile gerginliklerin yaşanmaması ya da başka olayların çıkmaması halinde, büyük bir olasılıkla ekonomi kaplanı 2004 yılında da tırnaklarını Boğaz'da bileyecek'' değerlendirmesinde bulundu. 
     
</TEXT>
</DOC>
