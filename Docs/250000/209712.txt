<DOC>
<DOCNO> 209712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur05.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram yaklaşıyor, İstanbul'a günde 10 bin kurbanlık geliyor 
</HEADLINE>
<TEXT>

     Ankara-İstanbul karayolunun Abant kavşağı çıkışında bulunan ''Hayvan Sevk Kontrol ve Vize Merkezi'' Anadolu'dan İstanbul'a götürülen kurbanlık hayvanların sağlıklı olup olmadığını, kontrol ediyor. 
     Abant kavşağı çıkışında bulunan Tarım ve Köyişleri Bakanlığına bağlı ''Hayvan Sevk Kontrol ve Vize Merkezi'' yetkilileri, Kurban Bayramı'nın yaklaşmasıyla birlikte Anadolu'dan İstanbul'a günde yaklaşık 10 bin kurbanlık hayvanın götürüldüğünü, söylediler. 
     Günde ortalama 900 ila 2000 arasında kamyon, kamyonet ve TIR'ın kurbanlık hayvan taşıdığını anlatan yetkililer, jandarma ekipleriyle birlikte ''hayvanın cinsi, sayısı, geldiği, gittiği nokta, hastalık ve hayvan serbest geçiş vizesi'' kontrolü yaptıklarını anlattılar. Yetkililer, ''Özellikle kurbanlık hayvanlarda hastalık olup olmadığına bakıyoruz. Bugüne kadar hastalıklı hayvana rastlanmadı. Son yıllarda aralıksız yapılan kontroller, hastalıklı hayvan geçişini neredeyse sıfıra indirdi'' dediler. 
     
     4 GÜNDE 44 BİN 499 KURBANLIK HAYVAN 
     Yapılan kontrollerde hayvanlarla ilgili bilgilerin anında bilgisayar ortamına aktarıldığını da ifade eden yetkililer, şunları söylediler 
     ''İstanbul'daki bir görevli bilgisayara girdiğinde kente gelen kurbanlık hayvanların ne zaman hangi kentten çıktığını, Bolu'dan ne zaman geçtiğini, bir hastalığı olup olmadığını anında görebilecek. Personelimiz 24 saat aralıksız görev yaparak verileri ana sisteme aktarıyor. Bizim kayıtlarımıza göre 4 günde İstanbul ve Marmara bölgesine Anadolu'dan getirilen 44 bin 499 kurbanlık hayvan giriş yaptı.'' 
     
</TEXT>
</DOC>
