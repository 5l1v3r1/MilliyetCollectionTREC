<DOC>
<DOCNO> 234570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/yercan.html </URL>
<DATE> 2004/04/25/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Yaşasın yeni kral 
</HEADLINE>
<TEXT>

   
   Tansiyonu yüksek, gerilim dolu bir maçtı Trabzonspor - Diyarbakır karşılaşması... Şampiyonluk havasına girmiş tribünlerin görülmeye değer muhteşem coşkusu, Bordo - Mavili takım üzerinde karşılaşmanın ilk dakikalarında hata yapma korkusuyla baskı oluşturmuş, olumsuz bir hava yüklemişti. 
   Zirvenin en iddialı ekiplerinden biri haline gelinen yolda, "mucize çıkışı" riskle kol kola girerek gerçekleştiren Ziya Doğan, bu kez ikinci yarıyı beklemeden maçın başında elin taşın altına soktu. 
   Ofans ağırlıklı bir kadroyla sahaya çıkan Trabzonspor, ilk yarıda skor garantisini yakalayıp, coşkulu taraftarına keyifli bir maç izlettirme düşüncesindeydi. Diyarbakırspor'un özellikle orta sahasını beşleyerek, Trabzonspor'u göbekte karşılayıp, kanatlarını kilitleme planları karşılaşmanın 41. dakikasına kadar tıkır tıkır işledi. 
   Rakibin düşündüğü oyun planını bozan katı savunması karşısında o müthiş futbol zekasını kullanan Ziya Doğan, oyun içinde maçın kaderini etkileyecek taktik değişikliği bir çırpıda yapıverdi. Sağ kanatta Sinan'ın markajından bir türlü kendini kurtaramayan ve takımını ateşleyemeyen Yattara kaşla göz arasında sol kanata kayıverdi. Diyarbakırspor'un farkına varmaya fırsat bile bulamadığı 40. dakikada yapılan bu değişiklik hemen bir dakika sonra golü getirdi. Markajdan kurtulan ve rahat oynama imkanı yakalayan Yattara buluştuğu ilk pozisyonda sert bir şutla kaleyi yokladı. Mehmet Yılmaz'ın kafasına çarpan top, Trabzonspor golü olarak ağlara gitti. 
   Bu avantajla ikinci yarıda daha etkili ve daha kontrollü bir futbol oynaması beklenen Trabzonspor, maç başındaki sıkıntıları uzun bir süre daha yaşadı. Fatih Tekke'nin sakatlanarak oyundan çıkmasıyla hücum gücünü de yitiren Bordo - Mavili ekip, orta sahada bocalamaya başlayınca kontrol Diyarbakırspor'a geçti. 
   Rakibin beraberlik aradığı bu dakikalarda bir kontra topla buluşan Mehmet Yılmaz skoru 2 - 0'a taşıyarak galibiyeti perçinlendi. 
   Zirveye giden yolda Trabzonspor taraftarının pişmiş aşa su katma gayretlerini anlamak mümkün değil. Son dakikalarda yaşanan olaylar ve karmaşadan faydalanıp sahaya dalan taraftarlar, Trabzonspor'un kalan üç haftadaki en büyük rakibi... Tabir - i caizse laf klasik... Beylik, bir günlük de olsa beylik. Şimdi zirve koltuğunda bileğinin hakkıyla oturan bir Trabzonspor var. Ayağa kalkıp selamlayın, "Yaşasın yeni kral." 
   
      
   
</TEXT>
</DOC>
