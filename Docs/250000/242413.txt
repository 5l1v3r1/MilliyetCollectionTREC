<DOC>
<DOCNO> 242413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo13.html </URL>
<DATE> 2004/05/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Belçika'da dopingli atletlerin isimleri açıklandı... 
</HEADLINE>
<TEXT>

     Belçika'da Flaman Hükümetinin spor bakanlığı, dopingle mücadelede yöntem olarak şeffaflığı seçerken, 2004 yılı başından bu yana doping yaptıkları belirlenen 63 atletin isimlerini kamuoyuna açıkladı. 
     Belçika'nın Flaman Hükümeti'nin Spor Bakanı Marino Keulen, dopingle mücadele yöntemlerinden biri olarak belirledikleri şeffaflık ile doping yapanları hemen kamuoyuna açıklamaya karar verdiklerini belirtti. Keulen, ''2004 yılı başından bu yana 63 atletin doping yaptığı belirledik. Bakanlığımız tarafından kurulan özel internet sitesinde dopingli çıkanları açıklıyoruz'' dedi. 
     Bakan Mario Keulen, bakanlığın açtığı ''www.dopinglijn.be'' isimli internet sitesinde doping yaptıkları açıklanan sporcuların en yaşlısının 58 ve en gencinin ise 18 yaşında olduğunu kaydederken, şunları söyledi 
     ''Sitede sporcuların tüm özel bilgileri ve ne kadar ceza aldıkları yazıyor. Biz bu siteyi, aynı zamanda müsabakaları organize eden kişileri uyarmak için de açtık. Bilinen dopingli kişilerin müsabakalara katılması halinde organizatörlere de ceza verileceğini duyurmak istedik.'' Atletler ise bu uygulamadan çok rahatsız olduklarını ve özel hayatlarının çiğnendiğini ileri sürerek bakan aleyhinde dava açacaklarını bildirdiler. 
     Sporcular yine internet aracılığıyla yaptıkları açıklamalarda, ''Hangi çağda yaşıyoruz. Orta çağ mı Sporcuyu desteklemek mi batırmak mı istiyorlar. Herkes hata yapabilir. Ama kimlik açıklamak dünyanın en kötü şeyidir'' diye yorum yaptılar. 
     Ayrıca, dünya klasmanında 3. sırada squash sporcusu John White da, kendisinden doping numunesi almak için gelen görevlilerin davranışları nedeniyle, dopingli ilan edildiğini söyledi. 
     White, Belçika'nın Anwers kentinde 2002 yılında yapılan Dünya Şampiyonası'nda oynadığı final karşılaşmasından sonra yaşadıklarını şöyle anlattı 
     ''Flaman bölgesine bağlı doping müfettişleri soyunma odasına geldiler. Doping testi yaptırmam gerektiğini söylediler. Ben de bir su içeyim hemen geliyorum dedim. Döndüğümde görevlileri bulamadım. Onlar ise beni doping kontrolünden kaçtığım şeklinde rapor etmişler. Bu büyük bir haksızlık ve bakan aleyhinde dava açacağım.'' 
     
</TEXT>
</DOC>
