<DOC>
<DOCNO> 216809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur26.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamer Holding yönetiminde tartışma karakolda bitti 
</HEADLINE>
<TEXT>

     Konya'da faaliyet gösteren Kamer Holding'in yönetim kurulu üyeleri arasında çıkan anlaşmazlığın çözülememesi üzerine kurum avukatları polis çağırırken, Holding Başkan Yardımcısı Adem Kocakafa, bir grup yönetim kurulu üyesinin kendisini tehdit ettiğini ileri sürdü. 
     AA muhabirinin edindiği bilgiye göre, holding yönetiminde 2 grup arasında bir süredir devam ettiği öne sürülen alacak-verecek anlaşmazlığı, bazı yönetim kurulu üyeleri ile Holding Başkan Yardımcısı Adem Kocakafa'nın tartışması nedeniyle alevlendi. 
     Kurum avukatları, yönetim kurulu üyeleri arasındaki tartışmanın arbedeye dönüşmesi üzerine holding binasına polis çağırdı. Bu sırada olayı duyarak bina önüne gelen gazeteciler, kilitli kapıyı zorlayarak içeriden açan Kocakafa tarafından içeri alındı. 
     Gazetecilerden, yönetim kurulu üyeleri tarafından dağıtıldığını iddia ettiği odasının son durumunu görüntülemelerini isteyen Kocakafa, 3. katın merdivenlerinde aralarında yönetim kurulu üyelerinin de bulunduğu bir grup tarafından durduruldu. Kocakafa, gazetecilere dağıtıldığını iddia ettiği odasını göstermekte ısrar ederken, diğer grup üyeleri ise gazetecileri zor kullanarak dışarı çıkarmaya çalıştı. 
     Yaşanan arbedenin ardından ifade vermek için Şehit Cengiz Topel Polis Merkezi'ne gitmek üzere binadan dışarı çıkan Kocakafa, aralarında anlaşmazlığın olduğu bazı yönetim kurulu üyelerinin odasına habersizce girip, eşyalarını tahrip ederek tüm evraklarına el koyduklarını savundu. 
     Çıkan anlaşmazlığın ''kurumda yapılan 20 milyon marklık yolsuzluğu önlemek için sorumlular hakkında dava açması'' nedeniyle çıktığını iddia eden Kocakafa, şunları kaydetti 
     ''Odamı işgal edip ölümle tehdit ediyorlar. Daha önce de beni birkaç kez tartakladılar. Şu anda şirkette olması gereken 20 milyon mark Kamer Holding'in merkezinde yok. Holdingde görünen resmi sermaye 18 trilyon lira. Toplanan para 45 milyon euro. Bunların hepsi belgeli ancak, resmi makamlara yaptığım tüm müracaatlara karşın bunların üzerine giden yok. Şirketin tüm resmi ve gayri resmi belgelerini almışlar. Bu yolsuzlukların asıl nedeni ise tüm hesapların resmi ve gayri resmi olarak 2 farklı şekilde tutulmasıdır.'' Şirkette büyük bir suiistimalin söz konusu olduğunu savunan Kocakafa, odasını basan yönetim kurulu üyelerinin yapılacak genel kurul öncesinde holdinge ait sahte hisse senetleri de basarak haksız çıkar elde etmeye çalıştıklarını, ayrıntılı açıklamayı can güvenliğinin sağlanmasından sonra yapacağını sözlerine ekledi. 
     
</TEXT>
</DOC>
