<DOC>
<DOCNO> 231560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yazar/cetiner.html </URL>
<DATE> 2004/04/15/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
50 yıl önce popstar yarışması 
</HEADLINE>
<TEXT>
   Ben de popstar jürisiydim 
   
   BAZEN kızıyorum ama bir süre sonra yine açıyorum popstar yarışma programını. Önce bir kanaldaydı şimdi üç kanalda değişik isimler altında bu tür programlar yapılıyor. 
   Başka sorunumuz mu yok, popstarlara mı kaldı işimiz, diyeceği geliyor insanın ama bakıyorum yarışmak için başvuranlar 5 binleri geçiyor. 
   Benim anlayamadığım, jüri denilen seçici zevatın yarışmacıları azarlamaları hatta zaman zaman hakarete varan sözleri. Jüri benim bildiğim bir ön eleme yapar, kamuoyu o bed sesleri, giyimleri görmez, dişe dokunanlar kalır ortada. 
   Amerika'da yapılan yarışmalar da böyleymiş Yani yarışmacı azarlanır, morali bozulur, zorlanırmış Bu Popstar'ın formatı da Amerika'da hazırlanmış. Aaa o halde çok iyidir mi diyeceğiz 
   Bundan 50 yıl önce Babıali'de Radyo Haftası ile Radyo Alemi diye iki magazin dergisi vardı. Bunlar halka dönük bulvar magazini yaratırlardı. O yıllar 1950'ler bugünkü gibi binlerle artist, binlerle sanatçı, şarkıcı, besteci, dansöz şu bu yoktu. Safiye Ayla, Müzeyyen Senar, Hamiyet Yüceses, Perihan Altındağ, Zehra Bilir, Mefharet Yıldırım, Radife Erten... Erkeklerden, Münir Nurettin, Zeki Müren, Mustafa Çağlar, Ahmet Üstün, Lütfü Güneri, şu an aklıma gelenler. 
   Gazeteci Zeki Tükel cin gibi bir muhabirdi. Öyle olaylar yaratıyordu ki, dergiler 50 - 60 bin bazen daha da fazla satıyordu. Mesela, Perihan Altındağ Ankara'dan İstanbul'a göç etmesini kıyametleri kopartan bir olay haline getirmişti. Sonra Radife Erten, Muzaffer Birtan gibi Ankara Radyosu'nun tanınmış sanatçılarının İstanbul'da gazinolarda işe başlamaları sanat dünyasını birbirine sokmuştu Şimdi hatırladım, Zeki Müren'e mektup yazdırıp Müzeyyen Hanım'a ulaştırmış sonra bu mektup çeşitli yorumlara neden olmuştu. Yani ilk asparagaslar bunlar. 
   
   Ağzı sakızlı kızın    Ben de o yıllar popstar jüri üyesi oldum. Yarışmaya katılanların aileleri seyirciydi. Jüride, Mefharet Yıldırım, Radife Erten, Zeki Tükel, Mustafa Çağlar ve ben vardım. Azarlamak kimin haddine, hep canım cicim Esmer uzun boylu kara kuru, dal gibi ince bir kız. Hiç unutmuyorum o yıl mokasen modası yeni gelmişti Türkiye'ye. Evet, filizi yeşil mokasenli Cerrahpaşalı kızın sesi bir afet Ağzından düşmeyen çak çak çiğnediği sakızı ayrıca dikkatimizi çeken kızın adı Mediha. Mediha Demirkıran. 
   Diğer yarışmacı pembe güzel yüzlü, sarı saçlı ve zarif giyimli Gül Batu. Jüri Gül'ü birinci ilan etti. Ben oyumu Mediha Demirkıran'a vermiştim. 
   Gül Batu'yu yıllarca radyolarda dinledik, değerli bir sanatçı oldu. Mediha Demirkıran ise bir süre sonra bir gazetede ufak bir gazinoda çalıştığını gördüm. Derken Fahrettin Aslan buldu hazineyi, ünlü bir assolist yaptı. Büyük sesi vardı, sanıyorum bunun değerini bilemedi. Ama kubbede hoş sada bıraktı. 
   
   
</TEXT>
</DOC>
