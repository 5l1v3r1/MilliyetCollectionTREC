<DOC>
<DOCNO> 203292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur32.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "Eleştirileri anlamıyorum" 
</HEADLINE>
<TEXT>

     Devlet Bakanı Ali Babacan, 2003 yılında ekonomide Cumhuriyet tarihinin en iyi rakamlarına ulaşıldığını belirterek, ''Ekonomi jargonunu bilmeyenler popülizm ile sosyal politikaları birbirinden ayıramıyorlar'' dedi. 
     Babacan, TBMM Genel Kurulu'nda, Hazine Müsteşarlığı ile DİE'nin 2004 yılı bütçeleri üzerinde yaptığı konuşmada, 2003 yılında tüm ekonomik göstergelerde başarının yakalandığını belirterek, sadece son 20-30 yılın değil, Cumhuriyet tarihinin en iyi rakamlarına ulaşıldığını kaydetti. Babacan, CHP'li milletvekillerinin eleştirilerine dikkati çekerek, ''Hükümet'in başarısı ortadayken ve dünya bunu kabul etmişken eleştirileri anlamıyorum'' diye konuştu. 
     Hükümet'in seçim öncesinde ortaya koyduğu hedefleri ve taahhütlerini yerine getirdiğini ifade eden Babacan, 2003 yılında yüzde 6.5 faiz dışı fazlanın tutturulduğunu, 2004 yılında da aynı hedefe ulaşılacağını savundu. Babacan, ''Dünyanın hiçbir ülkesi üst üste 2 yıl faiz dışı fazla vermiştir. Bu kararlılık, ciddiyet gerektirir'' dedi. 
     Enflasyon ve faiz hadlerinde rekorla imza atıldığını, kamu borcunun Gayrı Safi Milli Hasıla'ya oranının yıl sonunda yüzde 71-72 olarak gerçekleşeceğini, bunu yüzde 60'ın altına indirmeyi hedeflediklerini ifade eden Babacan, Türkiye'nin hem içte hem de dışta daha uzun süreli borçlanabildiğini, en uygun borçlanma için Hazine'nin sıkı ve dikkatli politikalar izlediğini vurguladı. Borç yönetiminde şeffaflığı getirdiklerini, Hazine'yi Sayıştay denetimine açtıklarını bildiren Babacan, şeffaflıktan korkmamak gereğine işaret etti. 
     Son günlerde bazı kesimlerin ''popülizm''den sözettiğini anlatan Babacan, ''Maalesef ekonomi jargonunu bilmeyenler popülizm ile sosyal politikaları birbirinden ayıramıyorlar'' dedi. 
     
     ESNAFA 1.5 KATRİLYON LİRALIK KREDİ 
     Tarım kesimine yapılan desteğin geçen yıllara göre arttığını ifade eden Babacan, çiftçilerin Ziraat Bankası'na olan borçlarının da yeniden yapılandırıldığını hatırlattı. 
     Halk Bankası'ndan esnafa en uygun şartlarda kredi kullandırılmasına imkan tanındığını, bunu Banka'ya görev zararı yüklemeden Bütçe'den ayrılan kaynaklarla yaptıklarını belirten Babacan, ''Esnafa kullandırılan kredi miktarı 5 trilyon lira artmıştır. Hedefimiz bunu gelecek yıl 1.5 katrilyon liraya çıkarmaktır. Bazı kesimler bunun kaynağının olmadığını savunuyor. Kaynak, bütçede vardır'' dedi. 
     Büyümeye karşılık işsizliğin sürdüğü eleştirilerine yanıt veren Babacan, işsizliğin 2003 yılının 3. çeyreğinde yüzde 9.4'e düştüğünü, 86 bin kişinin iş gücüne katıldığını bildirdi. 
     Bazı KİT'lerin kan kaybettiğini, 2003 yılında KİT'lere 1.9 katrilyon lira kaynak aktarılırken KİT'lerden de bütçeye 2.9 katrilyon lira aktarıldığını kaydeden Babacan, israfın önlendiğini, yeniden yapılandırmaya gidildiğini verimliliğin artırıldığını söyledi. 
     Babacan, DİE'nin çalışmaları hakkında da bilgi vererek, TÜFE'nin hesaplama sepetinin güncelleştirileceğini ve teknoloji ürünlerinin de dahil edileceğini belirtti. Babacan, yeni bir İstatistik Yasası hazırlandığını bildirdi. 
     
     BÖLGESEL TEŞVİK YASASI TASLAĞI 
     Devlet Bakanı Ali Babacan, milletvekillerinin sorularını yanıtlarken, Bölgesel Teşvik Yasası Taslağı'nın Bakanlar Kurulu'nda imzaya açıldığını söyledi. Babacan, yasanın çıkmasıyla geliri bin 500 ABD dolarının altında kalan 36 ilde çeşitli teşvikler uygulanacağını ifade etti. 
     Babacan, işgücüne katılım oranındaki düşüşe ilişkin soruyu yanıtlarken, şunları kaydetti 
     ''Bunun önemli sebepleri, emekli sayısındaki artış, öğrenci sayısındaki artış ve ev hanımı olan kadınların sayısındaki artıştır. Aslında bu öğrenci sayısındaki artış, insanlar çalışmak yerine öğrenci olmaya karar veriyor, okumaya devam ediyor. Bu iyi bir şey... Kadınlar çalışmak zorundayken, belki de eşinin geliri arttığı için evinde oturabiliyor. Bu da iyi bir şey...'' 
     
     DOĞRUDAN GELİR DESTEĞİ 
     Babacan, doğrudan gelir desteğinden vazgeçileceğini belirterek, bunun yerine doğrudan gelir desteğini de kapsayan ve çeşitli desteklerden oluşan bir ''Tarımsal Destek Çerçeve Yasası'' hazırladıklarını bildirdi. Babacan, 2004 bütçesinde doğrudan gelir desteği için 3 katrilyon lira ödenek konulduğunu kaydetti. 
     2003 yılı hedeflerinin tutturulacağına işaret eden Babacan, Hazine Müsteşarlığı'nın bu yıl sadece 200 milyon dolarlık krediye hazine garantisi verdiğini açıkladı. 
     
     ''CUMHURİYET TARİHİNİN REKORLARI'' 
     Devlet Bakanı Kürşat Tüzmen, Dış Ticaret ve Gümrük Müsteşarlığı ile DPT'nin 2004 yılı bütçeleri üzerinde yaptığı konuşmada, gümrük kapılarında yüzde 80 oranında otomasyona gidildiğini, bunu yüzde 100'e çıkarmayı hedeflediklerini söyledi. 
     2003 yılını gümrüklerde kaçakçılıkla mücadelede yoğun bir yıl olarak geçirdiklerini anlatan Tüzmen, kaçakçılıkta yakalanan mal ve eşya hakkında bilgi verdi. Tüzmen, ''Otomasyon ile birlikte kaçak eşya ve mal yakalanma oranı yükselmiştir. Ama insan ve kağıdı kaldırmadıkça bunun bitmesi mümkün değil'' dedi. 
     Komşu ve çevre ülkelerle ihracatın artış gösterdiğini belirten Tüzmen, yıl sonu itibarıyla ihracatın 48 milyar dolar, ithalatın ise 67 milyar dolar olarak gerçekleşeceğini bildirdi. ''Gönül ister ki dış ticaret fazlası veren bir ülke olalım. Ama o günler de gelecek'' diyen Tüzmen, aradaki farkın rahatlıkla sürdürülebilir olduğunu vurguladı. Ulaşılan rakamları ''Cumhuriyet tarihinin rekorları'' olarak tanımlayan Tüzmen, ''Milletvekilleri akşam evlerine gittiklerinde aynada kendilerine bakıp 115 milyar dolar dış ticareti olan bir ülkenin milletvekiliyim diyebilirler'' dedi. 
     Görüşmelerin tamamlanmasının ardından Hazine Müsteşarlığı, Dış Ticaret Müsteşarlığı, Dış Ticaret Müsteşarlığı, Devlet Planlama Teşkilatı, Devlet İstatistik Enstitüsü'nün 2004 yılı bütçeleri kabul edildi. 
     AK Parti'in grup önerisi olarak bugün görüşülmesi kabul edilen bazı belde belediyelerin kaldırılması ile Denizli Belediye sınırlarının değiştirilmesine ilişkin kanun teklifleri, Komisyon yerine oturmadığı için görüşülemedi. 
     Başkanvekili Nevzat Pakdil, yarın saat 11.00'de toplanmak üzere birleşimi kapattı. 
     
</TEXT>
</DOC>
