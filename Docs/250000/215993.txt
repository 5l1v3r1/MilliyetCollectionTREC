<DOC>
<DOCNO> 215993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko20.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemeleri 8 Mart'ta başlıyor... 
</HEADLINE>
<TEXT>

     Ziraat Bankası tarafından, zorunlu tasarruf sahiplerine yapılacak ilk nema ödemelerine 8 Mart'ta başlanması planlanıyor. 
     Nisan 2003 tarihinde çıkarılan tasfiye yasası uyarınca, anapara ödemeleri geçen yıl Nisan ayında başlayan zorunlu tasarruf hesaplarının nema ödemelerinde ilk taksit toplamı 1 katrilyon 125 trilyon lira tutuyor. 
     Zorunlu tasarruf hesaplarının tasfiyesi ile görevlendirilen Ziraat Bankası yetkilileri, ödemelere ilişkin hazırlıkların tamamlandığını, Hazine'nin parayı aktarmasıyla ödemelere başlanabileceğini söyledi. 
     Hazine yetkilileri ise hazırlıkların tamamlandığını ve nakit akışında bir sorun olmadığı için Hazine'den sorumlu Devlet Bakanı Ali Babacan'ın yasanın tanıdığı bir aylık erteleme hakkını kullanmayacağım belirtiyor. 
     
     TÜFE ORANI BEKLENECEK 

     Ödemeler, tüketici fiyatları endeksi TÜFE Şubat ayı sonuçlarının DİE tarafından 3 Mart tarihinde ilan edilmesinden beş gün sonra yapılabilecek. 
     Şubat ayına ait faiz uygulamasının yapılabilmesi için 3 Mart tarihinin beklenmesi gerektiğini belirten Ziraat Bankası yetkilileri, Hazine'nin parayı aktarması konusunda şimdi öngörülemeyen bir sorun çıkmaması halinde ödemelere 8 Mart tarihinde başlayacak şekilde hazırlık yaptıklarını belirtti. 
     Hazine'nin son hesapları Mart ayında ödenecek nema ilk taksidinin 1 katrilyon 125 trilyon lira tutarında olacağını ortaya koydu. Bu yıl Haziran, Eylül ve Aralık aylarında yapılacak diğer taksit ödemeleriyle 2004 yılında ödenecek toplam nemanın 5 katrilyonu bulması bekleniyor. 
     
     Geçen yıl anaparayı alamayanlara Mart'ta ödeme yok 

     1988-2000 yılları arasında işletilen Zorunlu Tasarruf sisteminde anapara ödemeleri geçen yıl Nisan'da başladı. 
     Anapara ödemelerinde parasını almamış ya da hesaplardaki sorunlar nedeniyle ihtilafa düşmüş olanlar bu yıl 8 Mart'ta yapılacak ilk taksit ödemelerinde paralarını alamayacaklar. 
     Bu hesap sahipleri sorunun çözülüp anaparalarını almalarından sonra nema taksitlerini de alabilecekler. 
     Ziraat Bankası yetkilileri, sorunlu olan 100 trilyon liraya yakın tutarın hala ödenemediğini belirtti. 

     
</TEXT>
</DOC>
