<DOC>
<DOCNO> 246733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/yguven.html </URL>
<DATE> 2004/06/10/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Derin konular 
</HEADLINE>
<TEXT>


Sayın Adnan Polat'ın federasyon başkanlığı için aday olmamasını anlarım... Ama gerekçesine takıldım 
"Haluk Bey'in aday olduğu yerde bana onu desteklemek düşer" 
"Sayın Ulusoy federasyonu şahane yönetiyor zaten" demiyor Polat, "O benim dostum, karşısına çıkmam" demeye getiriyor. 
Türk Futbolu denince "vatan, millet, sakarya" ayağa kalkanların aslında söylemleri dışında başka öncelikleri de bulunuyor demek ki. 
Ayrıca Sayın Polat aday olup seçilse, sayın Ulusoy'a belki de çok daha büyük dostluk edecek o da ayrı bir mesele ya... 
Sayın Mehmet Ali Yılmaz aday oluyor, ilk homurdanan Trabzon .. Yahu bu ne iştir "Hemşehri" desen öyle. "Kariyer" desen böyle. Bayram değil seyran değil, Trabzon yeni adaya neden kızdı şimdi .. 

Başkan seçiyoruz 
Anlaşılan, güzel devletimin derin meselelerinden biri de bu Federasyon başkanlığı seçimi. "Sen anlamazsın" diyenler doğru söylüyor. Bendenizin "derin"lerle tek ilişkisi tekir balığıdır ki, onun da çok iyi temizlenmiş ve nar gibi kızarmışını severim. 
Neyse, federasyon adayları konusuna dönelim. Parlamento seçimine yirmi küsur parti ve bir o kadar başbakan adayı ile giren bir ülkede bu ne tevazu... Bu ne ekonomi... Federasyon başkanlığı ne menem bir iştir ki, koca ülkede sadece iki kişi ehliyetli 
Bakın, Hükümet yasa yaptı, Çankaya onayladı. Ne yapılacak artık, İçişleri Bakanlığı, emniyet güçleri ile evlerden aday mı toplayacak . İşin gerçeği sayın Mehmet Ali Yılmaz yetmez. Başka adaylar da olmalı. Bir sürü aday. Hepsi su yüzünde. Kimsenin ayağı "derinlere" değmeden, hangisi daha iyi başkan olacaksa vizyonunu, misyonunu, planını anlatmalı ve seçim seçim olmalı. Olmalı ki, meselenin "tırsılacak" boyutları yalanlansın. 
Dipten yüksek voltaj hattı döşemiyoruz, futbola başkan seçiyoruz. 

Futbol apse yapmış 

Haftanın ilk günü bir arabanın arka koltuğunda İzmit'e doğru gidiyorum. Daha doğrusu kıymetli dostlarım Mahmut ve Hüsnü tarafından "mevcutlu" götürülüyorum Çünkü ben pek hazzetmem panelden manelden. Lakin söz ağızdan çıkmış bir kere tam gaz Kocaelispor Taraftar Dernegi Kostad'ın düzenlediği panele... 
"Eeee" .. Demeyin dinleyin. Çünkü, Anadolu'daki futbolseverin İstanbul'a, Lig'e ve "üç büyükler"e bakışı birinci elden, taze taze, olanca dehşetiyle bu panelde. 
Bizimkiler ilk ve son molayı İzmit'te veriyorlar ki, kaytarma ihtimalim kalmasın. Fenerbahçe'nin eski "asi" Mahmut'u kravat takmış... Hüsnü, Capitol'deki görkemli lokantası Tabak'ı, şefe zimmetlemiş herkes kararlı. İzmit Yelken Kulüp'te Mustafa kardeşimizin ikramı, tüm zamanların en lezzetli kahvesini yudumlarken içime doğuyor sanki... Zorlu bir üç saat bekliyor beni. 

"Bizans kulüpleri" 
Karşı kıyıyı gümüş tepside sunan koy manzarası, müze gemi, pişmaniye kokusu, panelle birlikte anı oluyor bir anda. Futbolun altındaki o karmaşık labirentlere dalıveriyoruz ve artık kendi sesimizin yankısından ürküyoruz. 
Efendim bir kere Fenerbahçe, Galatasaray ve Beşiktaş'ın adı "üç büyükler" değil, "Bizans takımları"... Buradan anlayın Anadolu'daki futbolseverin içindeki nefreti ve kızgınlığı. 
En çok neden tiksiniyorlar biliyor musunuz Süper Lig'de kendi şehrinin takımı olup da "Bizans takımlarından" birini tutandan. "Vatan hainliği" ile özdeş bir mesele bu. Hele şehirlerinde Fener, G.Saray, BJK dernekleri kuranlar onlar topun ağzında. 
Nefret edilenler listesinde ikinci sırayı medya alıyor. Yani onları "haberden saymayan" İstanbul Medyası. Sonra Federasyon, ardından Kulüpler Birliği, liste böyle uzayıp gidiyor listenin başlığı hiç değişmiyor 
"Nefreti hak edenler"... 

Kana kan, intikam 
Panelde sıra bana geldiğinde, "Bu iş kızgınlıkla, nefretle olmaz" diyorum ama, ne ben inanıyorum ikna edebildiğime, ne de onların inandığını sanıyorum "keskin sirke küpüne zarar" hikayesine. 
Bursalı, Sakaryalı taraftarlar da var Kocaelisporlular'ın yanı sıra. Tamamı, ligin kirliliğinden emin. Tamamı üç büyüklerin futbolu sömürdüğünü düşünüyor. Tamamı bir Anadolu takımının şampiyon olması için neredeyse birer kollarını feda edecek durumda. 
Varsın şikeyle, varsın zorla Dayanışmayla, yardımla, itmeyle hiç fark etmez, bir Anadolu takımı şampiyon olsun da... 
O kadar "dolular" yani. 

"Batsın bu lig" 
Şimdi oturup düşünün... Bu misafirperver, saygılı, kibar, temiz, sıcak insanlar nasıl bu hale geldiler acaba 
Tek sebebi var, tek... O da Türk Futbolu'nun üzerine çöreklenmiş şaibeler. O paneldekiler, belki şaibeler yüzünden küme düşmediler. Ama güvenleri sarsılmış bir kere. Adaletsiz bir dünyada adil değerlendirme içgüdülerini bilerek ve isteyerek köreltmişler. Kötülerin kazandığı, ya da kazananın kötü olduğu gibi bir "fikr - i sabit" edinmişler... 
"Bir ligde şike, şaibe, teşvik ayyuka çıkmışsa, yerin dibine batsın o ligin şampiyonu da hakemi de Federasyonu da, medyası da" diyorlar. 
Haklılar mı haksızlar mı, fikrimi kendilerine söyledim. Burada tekrarlayıp bin türlü polemiğe girmek değil niyetim. 
Yalnız şunu haber vereyim Türkiye'de futbol apseli diş gibi. Ya dişi çekeceksiniz ya da doktoru değiştireceksiniz. 
Yoksa... Şu dert yandığımız ağrılar ne ki .. 

Şampiyonametre 

Bu sezon "kimin ne mal olduğu" anlaşılacak.Her elemanın atom ağırlığı net ve açık olarak ortaya çıkacak. 
Hani derler ya "bir takımı vezir ya da rezil eden teknik direktördür" diye... Şayet öyleyse, yaşadı Beşiktaş Kariyeri "destroyer" gibi bir hocası var Kartal'ın. Şampiyonluğu şimdiden aldı sayın. 
Lakin, bu sezon çok sıcak olacak .. 
En önemlisi, "İyi futbolu iyi futbolcular oynar" özdeyişi ise, zirveye vuracak olan Fenerbahçe'nin ibresi olmalı değil mi Maşallah, yönetim hiçbir fedak rlıktan çekinmedi, futbolcuları "seçmece" yaptı yani. Transfere öyle daldılar ki, "İyi futbolcu Brezilya'da bile olsa gidip alın" türünden bir "vahiy" gelmiş olmalı. 
El mi yaman, bey mi yaman ortaya çıkacak bu sezon 

Motivasyon 
Peki ya "motivasyon" Her kapının anahtarı olarak dilimizden düşürmediğimiz bu frenkçe kelime, hakikaten takımdan da, hocadan da öndeyse işte o zaman değmeyin Galatasaray'ın keyfine. Şu aralar "100. yıl motivasyonu"ndan daha somut bir şeyi olmayan Galatasaray, varsa motivasyonda bir hikmet, siler süpürür bu ligi. 
Hele bir başlasın da Lig, anlayalım 
Bakalım menzile giden uzun ince yolda hocanın en kariyerlisi mi, futbolcunun en değerlisi mi, motivasyonun katmerlisi mi, yoksa Trabzonspor gibi çapı daraltılarak enerjisi arttırılan "ortak ruh" mu önemli 
Kimin ne mal olduğu anlaşılacağı çok sıcak bir lig yaşayacağız bu sezon. 

Ümit veren imza 

Can abi, Ziya abi .. Sıkı durun "yaşam boyu Fenerbahçe kaptanlığı" tahtınıza bir ortak daha geliyor. Ümit Özat denilen genç adam, duruşu, asaleti ve yüreği ile sizi örnek alıyor. 
Mahmut Uslu ve Vedat Olcay'ın arasında imza attığı bembeyaz kağıt gibi temiz kariyerini, dün "Fenerbahçelilik ruhu" ile taçlandıran Ümit Özat'ı izlerken, acaip bir paradoks yaşadım. Meslek, ekonomi, hesap kitap gibi hadiselerin bu kadar uzağında ve göze bu kadar haşmetli görünen olaylar da vardı demek ki. Hem de bu zamanda, hem de Fenerbahçe gibi forma için kuyruğa girilen bir takımda. 
Ne güzel, futboldaki "ümit"ler tükenmemişti. 

Gel de espri yap 

Salı gecesi Çarşamba'dan dakikalar çalmaya başladığında, her hafta yaptığım gibi bizim spor servisini arayıp Afşin'ın gece nöbetine bir angarya da ben ekledim 
"Yarınki haberlerde ilginç bir şey var mı Afşin " 
İki nesildir tanışık soydan, sevgili bir kardeşim olduğu için söylemiyorum Afşin Yakuboğlu haberin sarrafıdır ve satır aralarındaki cevheri terazisiz tartar. O yüzden düşünmeden yapıştırdı cevabı önceki gece 
"Abi tam senlik bir malzeme var" 
Evet... Dün okudunuz Kayseri Erciyesspor, Kayserispor'la isim değiştirecekmiş. Maksat Süper Lig'e Kayserispor adını monte etmekmiş. 
Yapmışken başına da bir "Real" koysalar bari. Hani seneye Avrupa'ya falan çıkarlarsa... 
Afşin haklıydı... Şu transfer karambolünde okuru gülümsetecek bir parantez açmak isteyenlere "hazır komedi senaryosu" gibi haberdi. 
Lakin, o kadar hazırdı ki, benim ekleyecek bir şeyim kalmadı. Kayseri müthiş renk getirecek lige, müthiş. 

Babasını kaybeden sevgili arkadaşım Bilgin Gökberk'e başsağlığı dilerim 



</TEXT>
</DOC>
