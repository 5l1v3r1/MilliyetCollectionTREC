<DOC>
<DOCNO> 211289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo20.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'dan futbolculara para cezası 
</HEADLINE>
<TEXT>

     Denizlispor Futbol Şubesi Başkanı Turgut Dalaman, Akçaabat Sebatspor yenilgisi nedeniyle futbolculara 2'şer milyar lira para cezası verileceğini bildirdi. 
     Maçın ilk yarısında üstün olduklarını savunan Dalaman, yakalanan net fırsatları değerlendiremeyince rakibin direncinin arttığını, ikinci yarıda ise kontrataklarda yapılan hatalarla maçı kaybettiklerini ifade etti. 
     Karşılaşmanın son dakikalarında bile maçı çevirme fırsatı yakaladıklarını kaydeden Dalaman, Ersen Martin ve Burak ile bunları değerlendiremeyince, sahadan puansız ayrıldıklarını söyledi. 
     
     GÖZLER KUPA MAÇINA ÇEVRİLDİ 
     Turgut Dalaman, kaybedilen bir maçı daha fazla konuşmanın anlamı olmadığını da belirterek, ''Önümüzde yeni bir maç, yeni bir hedef var. Çarşamba günü deplasmanda Vestel Manisaspor ile oynayacağımız kupa maçına hazırlanıyoruz. Hedefimiz, Denizli'ye tur atlayarak dönmek'' diye konuştu. 
     Bu maç için yarın Manisa'ya gidecek olan yeşil-siyahlı takımda sakat olan Mustafa Keçeli dışında eksik bulunmuyor. 
     
</TEXT>
</DOC>
