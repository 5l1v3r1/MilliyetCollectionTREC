<DOC>
<DOCNO> 226948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo20.html </URL>
<DATE> 2004/03/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'ta Galatasaray derbisinin hazırlıkları... 
</HEADLINE>
<TEXT>

     Beşiktaş, Galatasaray ile yapacağı derbi maç hazırlıklarını gerçekleştirdiği idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde yapılan ve ilk yarım saati basına açık olan antrenmanda siyah-beyazlı futbolcular kondisyon ve pas çalışmasının ardından çift kale maç yaptı. 
     Sakatlıkları geçen Ronaldo ve Kaan Dobra, takımla birlikte antrenmana katılırken, milli takım kamplarında bulunan Tayfur ile Pancu, çalışmada yer almadı. 
     Kulüp doktoru Ayhan Optur, Ronaldo ve Kaan Dobra'nın hafta içinde yapılacak kontrollerden sonra Galatasaray derbisinde forma giyip giymeyeceklerine karar vereceklerini söyledi. Dr. Optur, iki futbolcunun da şu an için ciddi bir sorunun kalmadığını kaydederek, ''Öncelikle antrenmanda gösterecekleri reaksiyona ve ağrılarının durumuna bakacağız. Eğer bir sorun çıkmazsa derbi maçta oynatacağız'' dedi. 
     Dr. Optur, belinde ağrıları bulunan Zago'nun bugün kontrol amaçlı MR'ını çektireceklerini de ifade ederek, ''Bu futbolcumuzun büyük bir sorunu yok. Derbi maçta oynayacak. Ancak kontrol etmek için MR çektiriyoruz'' diye konuştu. 
     Siyah-beyazlılar, bu akşam basına kapalı yapacakları idmanla derbi maç hazırlıklarını sürdürecek. 
     
     ÖĞRENCİLER ANTRENMANDA 

     Bir grup BJK Koleji son sınıf öğrencisi, BJK Nevzat Demir Tesisleri'ne gelerek bir süre Beşiktaşlı futbolcularla birlikte koşu yaptı. 
     Okullarının formalarıyla antrenmana katılan öğrenciler, özellikle teknik direktör Lucescu'ya büyük ilgi gösterdi. Öğrenciler koşu idmanının ardından yan sahaya geçerek ayrı çalıştılar. 

     
</TEXT>
</DOC>
