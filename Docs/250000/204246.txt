<DOC>
<DOCNO> 204246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur26.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorlu taşıt vergisinde mahsuplaşma Ocak ayında... 
</HEADLINE>
<TEXT>

     Motorlu Taşıtlar Vergisi ve Özel İşlem Vergisi başta olmak üzere vergi sisteminde yeni düzenlemeler öngören yasa tasarısının TBMM Plan ve Bütçe Komisyonu'nda görüşülmesine başlandı. 
     Maliye Bakanı Kemal Unakıtan, tasarıyı komisyona sunarken, CHP milletvekillerinin daveti üzerine muhalefet sıralarına oturdu. 
     
     MOTORLU TAŞITLAR VERGİSİ 
     Motorlu Taşıtlar Vergisi'nin belirlenmesinde ağırlık uygulamasından vazgeçilerek, motor silindir hacminin benimsendiğini belirten Unakıtan, AB ülkelerinin bir çoğunda da bu sistemin kullanıldığını kaydetti. 
     Motor silindir ve yaş kriterinin yeniden düzenlenerek, daha adil ve basit bir vergilendirme sağlanacağını anlatan Unakıtan, özürlülerin kullanımına uygun hale getirilen özel tertibatlı taşıtların vergiden istisna tutulduğunu söyledi. 
     Unakıtan, motosikletlerin 2005 yılından geçerli olmak üzere vergi kapsamına alındığını bildirerek, sözlerini şöyle sürdürdü ''2003 yılında ödenen ek motorlu taşıtlar vergisinin 2004 yılı motorlu taşıtlar vergisinden mahsubuna yönelik düzenleme yapıldı. Mahsup işlemi Ocak ayında yapılacaktır. Mahsup edilmeyecek vergi Temmuz ayı beklenmeksizin Ocak ayında araç sahiplerine iade edilecektir. Ayrıca araca ilişkin mahsupta başvuruya gerek olmayacak. Otomatik olarak mahsup yapılacak. ille müracaat et gel vergi dairesi önündeki kuyruklara gir, sıkıntı çek demiyoruz. Vatandaşımıza bunları otomatik olarak mahsup ediyoruz. Mahsup ederken vatandaşa daha alacağın çıktı, al paranı kardeşim diyoruz.'' Unakıtan, CHP milletvekillerinin 9 aylık faizi de veriyor musunuz '' şeklindeki sorusu üzerine de ''paradan para kazanma dönemi bitiyor'' dedi. Unakıtan'ın sözleri gülüşmelere yol açtı. 
     Bakan Unakıtan, bankacılık işlemleri ile ev ve araba kredilerinin de vergi kapsamı dışına çıkarıldığını söyledi. 
     Bugün vergi sisteminin basitleştirilmesi anlamında önemli adımlar içeren, vergi adaletinin sağlanmasında ciddi boyutlarda katkı yapacak ve uygulamada karşılaşılan birçok sorunu giderecek bir tasarıyı gündeme getirdiklerini anlatan Unakıtan, tasarının yürürlük ve yürütmeleri hariç 49 maddeden oluştuğunu söyledi. 
     Unakıtan, tasarıda, vergi sistemini basitleştiren, vergi teşvikleri getiren, mali sisteme yönelik aracılık faaliyetlerini azaltan, mevcut vergi teşviklerinin süresini uzatan ve kapsamını genişleten, vergide adalet sistemini uygulamaya yönelik düzenlemeler bulunduğunu anlattı. 
     Gelir Vergisi Kanunu ile serbest meslek kazancının tespitinde dikkate alınan giderlerin kapsamının genişletildiğini kaydeden Unakıtan, örneğin temsil giderleri, büro boya-badana giderleri, finansal kiralama yoluyla kiralanan otomobillere ilişkin kira giderlerinin kapsama alındığını belirtti. 
     Unakıtan, yapılan düzenleme ile mevduat faizleri, faiz olarak kredi verenlere ödenen kar payları ve repo gelirleri ile yatırım fonlarının katılma belgeleri kar payları için yıllık gelir beyannamesi verilmemesine ilişkin düzenlemenin, devlet tahvili ve hazine bonosu faizlerine uygulanan ve bu yıl sona erecek olan istisnanın süresinin bir yıl daha uzatıldığını bildirdi. Unakıtan şöyle devam etti 
     ''Kurumların sermaye yapısının düzeltilmesi amacıyla sistemde yer alan iştirak hisseleri ve gayrimenkullerin satışından elde edilen kazançlara yönelik istisna yani meşhur bu geçici 28. maddedeki istisna, bankalara borçlu durumda olan mükelleflerin borçlarının ödenmesinde kolaylık sağlamak, bankacılık sektörünün yeniden yapılandırılmasını teşvik etmek amacıyla getirilmiş olan ve süresi bu yıl sonunda dolan istisnanın süresi bir yıl daha uzatılıyor. 
     Eski eser, tescilli abide eserlerin bakımı, restorasyonu ve yaşatılması amacıyla yapılan bağış ve yardımların tamamının kurum kazancının tespitinde gider kaydedilmesi de sağlanmaktadır. Benzer bir düzenleme Gelir Vergisi Kanunu'nda da yapılmıştır. 
     Uygulanmakta olan ekonomik programın gereği olarak 2004 yılında kurumlar vergisinin yüzde 33 olarak uygulanmasına yönelik ayrıca bir düzenleme yapılıyor.'' - 
     
</TEXT>
</DOC>
