<DOC>
<DOCNO> 224951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonyas14.html </URL>
<DATE> 2004/03/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
D vitamini göğüs kanseriyle savaşıyor... 
</HEADLINE>
<TEXT>

     İngiltere'deki Birmingham Üniversitesi'nden bilim adamlarının yaptığı araştırma, D vitamininin muhtemelen göğüs kanseriyle savaştığını ortaya koydu. 
     Birmingham Üniversitesi ve St. George's Hastanesi bilim adamları, göğüs dokuları içinde bulunan bir enzimin, D vitaminini aktif hale getirdiğini, bunun da vitaminin göğüsteki kanserli dokuyla ve bu dokunun yayılmasıyla savaştığı fikrini ortaya çıkardığını bildirdi. 
     Araştırmacılar, kanser riski taşıyan kadınları diyetlerine daha fazla D vitamini içeren besinler katmaları tavsiyesinde bulunurken, geçmişte D vitamininin aktif biçimi olan Calcitriol'ün sadece böbrekte üretildiğinin sanıldığına dikkat çekti. Şimdi göğüste de benzeri bir üretimin bulunduğuna inandıklarını belirten araştırmacılar, bunun da göğüs bölgesindeki doğal bağışıklık sisteminin tümörlere karşı bir yanıtı olarak görüldüğünü söylediler. 
     Bilim adamları, İngiltere'de göğüs kanseri vakalarındaki artışın ardında vücutta D vitamini oranının azlığının bulunabileceğini belirtirken, geçmişte yapılan bazı araştırmaların Akdeniz ülkelerinde göğüs kanserinin daha öz görüldüğüne işaret ettiğini hatırlattılar. Bilim adamları, bunun da güneşin vücuda D vitamini kazandıran etkisinden doğabileceğini ifade ettiler. 
     D vitamininin süt ve süt ürünleri ile balık ve mısır gevreğinde bolca bulunduğunu hatırlatan bilim adamları, söz konusu vitaminin vücudun ihtiyacından fazla tüketilmesinin de fosfat ve kalsiyum seviyelerini bozabileceği uyarısında bulundular. 
     
</TEXT>
</DOC>
