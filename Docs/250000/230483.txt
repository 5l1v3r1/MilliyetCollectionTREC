<DOC>
<DOCNO> 230483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/ekonomi/eko02.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Son kez işinde, evinde, ailesiyle... 
</HEADLINE>
<TEXT>

   Sakıp Sabancı'nın naaşı dün hastaneden alınıp Sabancı Center'ın önünden geçirilerek yıllarca oturduğu Atlı Köşk'e götürüldü. Aile geceyi Sabancı'nın naaşı ile beraber son kez evde geçirdi 
      BÜLENT ÖZDEMİR İstanbul 
   
   İşadamı Sakıp Sabancı'nın naaşı, Amerikan Hastanesi Morgu'ndan alınarak, son gecesini ailesiyle birlikte geçirmesi için Emirgan'daki Atlı Köşk olarak bilinen Sakıp Sabancı Müzesi'ne götürüldü. Tedavi gördüğü Amerikan Hastanesi'nde hayatını kaybeden Sakıp Sabancı'nın cenazesi, dün saat 15.00'de motosikletli polislerin eşliğinde ambulansla Emirgan'a hareket etti. Polis geniş güvenlik önlemleri alırken, bağlantı yolları trafiğe kapatıldı. Ambulansın Sabancı Center önünden geçtiği sırada konvoydaki tüm araçların siren çalması duygusal anların yaşanmasına neden oldu. 
   Sabancı'nın naaşının Atlı Köşk'e getirileceğini öğrenen çok sayıda vatandaş köşk önünde bekledi. Konvoy köşke geldiği sırada ise Sakıp Ağa'larına son bir defa el salladılar. 
   Cenaze nedeniyle Sakıp Sabancı Müzesi önceki gün ve dün ziyarete kapatılırken, Sabancı Holding'ten yapılan basın açıklamasında "Sakıp Sabancı'nın aziz naaşı geceyi yakın aile fertleriyle geçirecektir" denildi. 
   
   Yıllarca yaşadığı köşktü 
   Sabancı'nın yıllarca yaşadığı Atlı Köşk, müze yapılmak üzere Sabancı Üniversitesi'ne bırakılmıştı. Sabancı, son kitabı "Bıraktığım Yerden Hayatım"da köşkle ilgili olarak şunlara yer veriyordu "Babamız rahmetli Hacı Ömer'den kalan ve içinde yaşadığım Emirgan'daki Atlı Köşk'ü, ülke ve gençlik yararına olacağına inanarak Sakıp Sabancı Müzesi olarak yaşatılmak üzere Sabancı Üniversitesi'ne tahsis ettim. Yıllarca barındığım Atlı Köşk'ü, mobilyaları, avizeleri, halılarıyla bütün olarak üniversiteye bıraktım. Pijamamı alıp terk etmeye razı oldum. Bunun da örnek karar olduğuna inanıyorum." 
   
   Tören için özel platform yapıldı    Sakıp Sabancı'nın ölmeden önce Zincirlikuyu'da yaptırdığı 42 kişilik aile kabristanı, cenaze töreni için hazırlanıyor. Yaklaşık 10 işçi dün sabah saatlerinde itibaren kabristanın çevre düzenlemesini yaparak, cenaze törenine katılacaklar için özel bir portatif platform hazırladılar. Sakıp Sabancı, Sabancı Center'dan da görülebilen kabristana, Sabancı ailesinden gömülecek ilk kişi olacak. 
   
   
</TEXT>
</DOC>
