<DOC>
<DOCNO> 244164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko08.html </URL>
<DATE> 2004/05/31/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Borsa, YÖK Yasası ile ilgili gelişmeleri ve enflasyonu izleyecek... 
</HEADLINE>
<TEXT>

     Borsa'da bu hafta, Cumhurbaşkanı Ahmet Necdet Sezer'in YÖK Yasası'nı kısmen iade etmesinin ardından hükümetin tutumu, Mayıs ayı enflasyon verileri, IMF heyetinin 8. gözden geçirme çalışmaları, Tüpraş özelleştirmesindeki gelişmeler ve petrol fiyatları yakından izlenecek. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal-100 Endeksi'nin geçen hafta yüzde 4.20 artışla 17,327.87 puandan kapandığı, önceki hafta 324 milyon dolar seviyesinde bulunan günlük ortalama işlem hacminin 470 milyon dolara yükseldiği anımsatıldı. 
     Bu hafta piyasaları etkileyebilecek değişkenler arasında, YÖK Yasası'nın kısmen iade edilmesinin ardından hükümetin bu konudaki tutumunun piyasalar açısından önemli olduğu vurgulayan raporda, ''Yasada önemli değişiklik yapılmaz ve aynen geri gönderilirse siyasi ortam yeniden gerilebilir ve böyle bir ortamda yatırımcılar fazla risk almayı istemeyebilir'' görüşüne yer verildi. 
     Petrol fiyatlarında son günlerde yaşanan yükselişin dünya genelinde büyüme performansını tehdit edecek boyutlara vardığı ve kısa süre içinde üretim artışı gelmemesinin dünya genelinde sıkıntı yaratacağı kaydedilen raporda, şöyle denildi 
     ''Net ithalatçı olan Türkiye'nin petrol fiyatlarından diğer ülkelere göre daha fazla etkileneceği ve fiyatlar genel seviyesi üzerindeki baskı nedeniyle enflasyon hedefinin riske girebileceği beklentisi de yatırımcıları rahatsız edebilecek bir faktör. 
     Buna karşılık kurlarda yaşanan yükseliş ve turizm gelirlerinin etkisiyle cari açık endişelerinin bir süre için geri planda kalacağını düşünüyoruz.'' Raporda, yatırımcıların ilgilendiği bir başka konunun da Tüpraş özelleştirmesinde sonuca gidilip gidilmeyeceği olduğuna işaret edilerek, ''Bölge İdare Mahkemesi'nin yürütmeyi durdurmaya onay vermesi piyasalara yeni bir satış dalgası getirebileceğinden, bu riski ancak Türk Telekom gibi diğer büyük özelleştirme projeleri dengeleyebilir'' denildi. 
     
</TEXT>
</DOC>
