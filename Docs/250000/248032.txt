<DOC>
<DOCNO> 248032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun29.html </URL>
<DATE> 2004/06/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gazze'de bomba yüklü araç havaya uçtu 
</HEADLINE>
<TEXT>

     Gazze Şeridi'nde bu sabah saatlerinde bomba yüklü bir araçla saldırı girişiminde bulunuldu. Netzarim Yahudi yerleşimi yakınlarındaki kontrol noktasına yaklaşan bir aracı şüpheli bulan İsrail askerleri araca ateş açtı. 
     Araç büyük bir patlamayla infilak ederken, gökyüzüne yükselen dumanlar geniş bir alanda görülebiliyordu. Patlamanın da Gazze kentinde duyulduğu belirtiliyor. 
     Aracın sürücüsü hakkında ise çelişkili haberler alınıyor. Bazı haberlerde saldırganın öldüğü belirtilirken, bazı kaynaklar ise saldırganın patlama öncesi kaçtığını aktarıyor. 
     İsrail kaynakları bomba yüklü aracın İsrailli asker ya da yerleşimcileri hedef alan bir saldırıda kullanılabileceğini söylüyorlar. 
     Olayda İsrail askerlerinden ölen ya da yaralanan olmadı. 
     Gazze Şeridi'nin güneyindeki Refah'ta düzenlenen bir diğer saldırıda ise iki İsrail askeri yaralandı. Askerlerin araçlarına bir anti-tank füzesi atıldığı bildiriliyor. Saldırıları henüz üstlenen olmadı. 
     Bölgede karşılıklı devam eden saldırılarda dün, İsrail helikopterlerinin düzenlediği bir saldırıda El Aksa Şehitleri Tugayı mensuplarından iki kişi öldürülmüştü. 
     İsrail kaynakları, Batı Şeria'daki Nablus kasabası yakınlarındaki Balata mülteci kampında gerçekleşen saldırıda ölenlerden birinin grubun yerel liderlerinden Halil Marsud olduğu açıklandı. 
     İsrail Radyosu'na açıklama yapan İsrail kaynakları, Marsud'un İsrail içinde gerçekleştirilen bir dizi terör saldırısının sorumlusu olduğunu kaydettiler. 
     
</TEXT>
</DOC>
