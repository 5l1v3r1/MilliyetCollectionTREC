<DOC>
<DOCNO> 202763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo04.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Türkiye Kupası'na 20 yıldır hasret... 
</HEADLINE>
<TEXT>

     Bu sezon 42.'si düzenlenen Türkiye Kupası'nda 20 yıldır mutlu sona ulaşamayan Fenerbahçe, bu kez kupada söz sahibi olmak istiyor. 
     En son 1982-83 sezonunda kupayı müzesine götüren sarı-lacivertliler, ardından geçen 20 yılda kupayı kazanma başarısı gösteremedi. 
     
     KUPAYI 4 KEZ KAZANDI 
     Kupayı 4 kez müzesine götüren sarı-lacivertliler, 1967-68, 1973-74, 1978-79 ve 1982-83 sezonlarında mutlu sona ulaştı. 
     1967-68'de finalde Altay ile karşı karşıya gelen Fenerbahçe, İstanbul'da 2-0 yendiği rakibine rövanş maçında deplasmanda 1-0 boyun eğmesine rağmen kupayı kazanan takım oldu. 
     1973-74 sezonunda ise finalde Bursaspor ile karşılaşan Fenerbahçe, ilk maçta deplasmanda 1-0 yenildiği rakibini kendi evinde 3-0 yenerek kupanın sahibi oldu. 
     1978-79 sezonunda finalde Altay ile karşı karşıya gelen sarı-lacivertliler, deplasmanda 2-1 yenildikleri rakiplerini İstanbul'da 2-0 mağlup ederek kupayı kazandı. 
     Son olarak 1982-83 sezonunda finali Mersin İdmanyurdu ile oynayan Fenerbahçe, rakibini ilk maçta 2-0, ikinci maçta da 2-1 yenerek kupayı müzesine götürdü. 
     
     3 KEZ KAPIDAN DÖNDÜLER 
     Fenerbahçe, kupayı en son kazandığı 1983'den bu yana geçen sürede düzenlenen 20 kupanın 19'unda 3 kez final oynadı. 
     1988-89 sezonunda Beşiktaş, 1995-96'da Galatasaray ve 2000-2001 sezonunda da Gençlerbirliği ile final oynayan Fenerbahçe, kupayı rakiplerine bıraktı. 
     1983-84, 1989-90, 1990-91, 1992-93, ve 1994-95 sezonlarında kupada yarı finale kadar yükselen sarı-lacivertliler, 1984-85, 1986-87, 1993-94, 1996-97 ve 1997-98 sezonlarında ise çeyrek final oynadı. 
     
     OTTO BARİÇ'E ATILAN TAŞ 
     1997-98 sezonunda çeyrek finalde Trabzonspor ile eşleşen Fenerbahçe, ilk maçı 2-1 kazandı. 
     İkinci maçta Trabzon'da bordo-mavili takım 1-0 öndeyken tribünlerden atılan bir taş Fenerbahçe Teknik Direktörü Otto Bariç'in sırtına isabet etti. Çıkan olaylar sarı-lacivertli takımın sahadan çekilmesine neden oldu. 
     Fenerbahçe için belki de tarihi bir hata olan bu maçın sonucunda Futbol Federasyonu sarı-lacivertli kulübü 3-0 hükmen yenik sayıp bir sonraki sezon için de kupaya katılmama cezasına çarptırdı. 
     
     2000-2001'DE PENALTILARLA KAYBETTİ 
     Fenerbahçe, 2000-2001 sezonunda Gençlerbirliği ile yaptığı final maçını penaltılarla kaybetti. 
     Sarı-lacivertliler Kayseri'de oynanan ve normal süresi 2-2 biten karşılaşmanın, penaltı atışlarında 4-1 kaybederek uzun yıllar süren hasreti dindiremedi. 
     
</TEXT>
</DOC>
