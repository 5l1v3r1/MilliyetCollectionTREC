<DOC>
<DOCNO> 231603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun31.html </URL>
<DATE> 2004/04/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AB'den Kıbrıs'ta adil davranma sözü... 
</HEADLINE>
<TEXT>

     Brüksel'de devam eden Kıbrıs Uluslararası Bağış Konferansı hazırlık toplantısı sırasında basına konuşan AB Komisyonu'nun genişlemeden sorumlu üyesi Günter Verheugen, referandumlardan olumsuz sonuç çıkmasının insanların yararına olmayacağını söyledi. 
     Toplantıya katılan ülke ve kurum temsilcilerinin Kıbrıs'ta çözüm istediklerini ve Annan planının uygulanmasına katkıya hazır olduklarını anlatan Verheugen, planın tarafların kaygılarını göz önünde bulunduran adil ve dengeli bir plan olduğu, bu ay içinde bir uzlaşma sağlanamaması halinde çok uzun süre çözüme ulaşılamayacağı görüşünde birleşildiğini ifade etti. 
     Verheugen, uluslararası topluluğun 5 yıl için 2 milyar euro katkıda bulunması gereği üzerinde durarak, süreç başarılı olursa birçok hükümetin katkıya hazır olduğunun görüldüğünü, hedefe ulaşılabileceğini belirtti. 
     Referandum sonuçlarında Türk tarafından ''evet'', Rum tarafından ''hayır'' çıkması halinde neler olacağı sorusunu yanıtlayan Verheugen, varsayımlar üzerinde konuşmak istemediğini, başarılı bir sonuç umduğunu belirttikten sonra, Rum tarafının, referandumdan olumsuz sonuç çıkması halinde, bunun, insanların yararına olmayacağını anlaması gerektiğini ifade etti. 
     Yeşil Hattın varlığının fiilen devam edeceğini ve olumsuz yanıtın çeşitli olumsuz yaptırımları olacağını söyleyen Verheugen, Türklerden ''evet'', Rumlardan ''hayır'' çıkması halinde Kuzey Kıbrıs'taki insanların cezalandırılmayacağı garantisi verebileceklerini, böyle bir durumda Kuzey Kıbrıs'a ekonomik destek sağlamak için girişimler olacağını, adaletsiz davranmak istemediklerini anlattı. 
     Verheugen, sonuç ne olursa olsun Rum kesiminin AB'ye 1 Mayıs'ta gireceğini de tekrarladı. 
     Günter Verheugen, ABD'nin cömert katkı sözü verdiğini, birçok katılımcı ülkenin hükümetlerinin de katkı miktarını belirleme çalışmaları yaptıklarını anlatarak, uluslararası topluluğun gereken parayı toplayabileceğine olan inancını dile getirdi. 
     Verheugen, ''Kofi Annan'ın da söylediği gibi'', Annan planının başarısızlığı halinde bunun tekrarının olmayacağını ifade etti. 
     Basın toplantısına katılan AB Dönem Başkanı İrlanda'nın AB'den sorumlu Bakanı Dick Roch da, çözümün Kıbrıs halkları için çok iyi olacağı ve Annan planının referandumlarda onaylanmasıyla Birleşik Kıbrıs Cumhuriyeti'nin AB'ye 1 Mayıs'ta katılımının istendiği sonucunun görüldüğünü anlattı. 
     BM Kıbrıs Temsilcisi Alvaro de Soto ise toplantıya katılan ülke ve kuruluşların çözüm istediklerini ve katkıda bulunmaya hazır olduklarının görüldüğünü söyledi. 
     KKC Başbakanı Mehmet Ali Talat da, uluslararası topluluğa cesaret verici mesajları için teşekkür ettikten sonra, geleceğin tayininin artık Kıbrıs halklarına kaldığını, KKTC'de referandum yasasının onaylandığını, referandumlardan olumlu bir sonuç beklediğini, bu amaçla elinden geleni yapacağını belirtti. Talat, Annan planının çözümün temeli olduğuna inandığını, bu aşamada başka bir çözüm yolu görmediklerini, kalıcı barış istediklerini anlattı. 
     Toplantıya bürokrat düzeyinde katılan Kıbrıs Rum kesimi ise referandum sonuçlarının beklenmesi gerektiği mesajını vermekle yetindi. 
     
</TEXT>
</DOC>
