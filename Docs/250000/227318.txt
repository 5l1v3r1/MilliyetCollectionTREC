<DOC>
<DOCNO> 227318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo38.html </URL>
<DATE> 2004/03/31/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Manchester United, Vicente için 24 milyon euro veriyor... 
</HEADLINE>
<TEXT>

     İspanyol spor basınında yer alan iddialarda, İngiliz kulüplerinin İspanyol golcülerin peşine düştüğü iddia ediliyor. 
     AS gazetesi bugün verdiği haberlerde, Manchester United takımının Valencia'da oynayan orta saha oyuncusu Vicente için 24 milyon Euro teklif ettiğini ileri sürdü. Ancak Valencia'nın 2007 Haziran ayına kadar sözleşmesi olan Vicente'yi bırakmayı düşünmediği belirtildi. 
     Gazete aynı zamanda Atletico Madrid ve İspanya Milli Takımı'nın genç yıldızı Fernando Torres'in de İngilizlerin ilgisini çektiğini yazdı. Chelsea Kulübü'nün zengin sahibi Rus Roman Abramovich'in Torres'i transfer etmek için 36 milyon Euro artı toplam değerleri 18 milyon Euro olan 2 futbolcu teklifini götürdüğü iddia edildi. 
     ''Bebek'' lakaplı Torres'in satılık olmadığının kulübü tarafından açıklandığı belirtilse de toplam 54 milyon Euroluk teklifin cazip olabileceği savunuluyor. Torres, bu sezon şimdiye kadar oynadığı maçlarda 14 gol attı. 
     Sezon ortasında İngiltere'nin Arsenal Kulübü, Sevilla'nın yıldız futbolcusu Jose Antonio Reyes'i 17.5 milyon İngiliz Sterlini gibi rekor bir rakamla transfer etmişti. 
     
</TEXT>
</DOC>
