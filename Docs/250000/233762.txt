<DOC>
<DOCNO> 233762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun08.html </URL>
<DATE> 2004/04/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Denktaş Allah Rusya'dan razı olsun 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'a ilişkin karar tasarısının BM Güvenlik Konseyi'nde Rusya'nın vetosu nedeniyle onaylanmamasını, ''Allah Rusya'dan razı olsun'' sözüyle değerlendirdi. 
     Denktaş, 23 Nisan Ulusal Egemenlik ve Çocuk Bayramı öncesinde ziyaretine gelen çocukları kabul etti. 
     Rusya'nın ''kendilerini büyük bir felaketten kurtardığını, ABD ve İngiltere'nin oyununu bozduğunu'' söyleyen Denktaş, her iki taraf üzerindeki baskıların kabul edilemez olduğunun ortaya çıktığını belirtti. 
     Denktaş, Rusya'nın kararının herkesi rahatlattığını kaydetti. 
     Çocuklara hediyeler dağıtan ve onlara 23 Nisan'ın anlamını soran Denktaş, bir süre onlarla sohbet etti. 
     Bu arada, Denktaş, Cumhurbaşkanlığı koltuğunu bir süreliğine, huzurunda yapılan seçimler sonucu diğer üç adayı geride bırakarak temsili Cumhurbaşkanı seçilen öğrenci Murat Aydıç'a bıraktı. 

     
</TEXT>
</DOC>
