<DOC>
<DOCNO> 217685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun44.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Titanik yolcusunun son mektubu açık artırmayla satıldı 
</HEADLINE>
<TEXT>

     Titanik yolcularından birisinin gemi okyanusa açılmadan önce yazdığı son mektubu, açık artırmayla 24 bin 600 dolara satıldı. 
     Titanik'in, birinci sınıf yolcularından Alice Lenox-Conyngham'ın, büyük yolcu gemisinin bir buz dağına çarparak battığı 15 Nisan 1912 tarihinden 3 gün önce postalanan ve 10 Nisan'da yazılan mektup, zarfıyla birlikte satıldı. 
     Conyngham'ın Cambridge'deki yeğenine yazdığı mektubun, gemi İrlanda'dan okyanusa açılmadan önce gönderilen son postanın içinde olduğu belirtildi. 
     Conyngham, mektubuna ''Titanik'in ilk yolculuğunda, onun antetli kağıtlarından birisini kullanmam gerektiğini düşündüm'' diye başlıyor. Geminin Southampton limanından ayrılmadan hemen önce bir çarpışmanın kıyısından döndüğünü anlatan Conyngham, ''Yolculuğa henüz başladığımız sırada bir kaza olacakmış, ancak her şey geçene kadar bunun farkına varmadık'' ifadelerini kullanmış. 
     Mektupta Titanik'in çok büyük olduğunu anlatan ve yolculuğun ilk ayağı olan İngiltere'nin Southampton limanından Fransa'nın Cherbourg kentine kadar seyahat eden Conyngham, gemide 5 güverte, yemek salonları, yüzme havuzları, spor salonu ve bir müzik grubu olduğunu yazmış. 
     Yetkililer, eski bir kutuda bulunan mektubu, açık artırmada satın alan Fitzgerald isimli kişinin, mektubu Dublin'de sahip olduğu barda sergilemeyi düşündüğünü belirttiler. 
     
</TEXT>
</DOC>
