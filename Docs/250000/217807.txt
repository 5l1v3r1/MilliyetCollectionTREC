<DOC>
<DOCNO> 217807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur23.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP İstanbul adayı Sirmen iddialı geliyor... 
</HEADLINE>
<TEXT>

     CHP İstanbul Belediye Başkan Adayı Sefa Sirmen, ''İstanbul'a hizmet vermek, Türkiye'ye hizmet etmektir'' dedi. 
     Sirmen, İzmit'te Saraybahçe Belediye Başkanı Metin Alan'ı makamında ziyaret etti. Siyaset yapanların şeffaf olması gerektiğini ifade eden Sirmen, kendisinin de bu konuda duyarlı olduğunu belirtti. 
     İzmit'te belediye başkanlığı döneminde halka verdiği sözleri yerine getirdiğini söyleyen Sirmen, şunları kaydetti 
     ''15 yıl önce bu makamda göreve başladım. Büyük projeleri yaşama geçirip, birçok sorunu çözdük. Bütün vaadleri yerine getirdik. Benden sonra göreve gelen arkadaşlarım da hizmetlere devam etti.'' 'İstanbul'a hizmet vermenin Türkiye'ye hizmet etmek' anlamına geldiğini ifade eden Sirmen, şöyle devam etti 
     ''İstanbul'u 10 yıldır aynı felsefe yönetiyor. Belediyecilik ve deprem konusundaki tecrübelerimden İstanbul'un yararlanmasını istiyorum. Beyoğlu ve Şişli Belediye başkanlarının ne yaptıklarını görüyoruz. İddia ediyorum ki 900 bin oy farkıyla başkanlığı alacağım.'' Atatürk Bulvarı'ndaki Yürüyüş Yolu'nda vatandaşları selamlayan Sirmen, İzmit Büyükşehir Belediye Başkanı Hikmet Erenkaya'yı da ziyaret etti. 
     
</TEXT>
</DOC>
