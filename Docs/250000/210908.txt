<DOC>
<DOCNO> 210908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur17.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Arabuluculuk önerisi hakkında bir bilgimiz yok 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Recep Tayyip Erdoğan'ın, BM Genel Sekreteri Kofi Annan'a yaptığı arabuluculuk önerisine ilişkin bir bilgisi bulunmadığını belirtti. 
     Denktaş, temaslarda bulunmak üzere Ankara'ya gelişinde, Esenboğa Havaalanı'nda gazetecilerin sorularını yanıtladı. 
     Başbakan Erdoğan'ın Kıbrıs sorunu için bir arabulucu atanması yönünde bugün Kofi Annan'a yaptığı önerinin hatırlatılması üzerine Denktaş, bu öneriyi soruyu soran gazetecilerden işittiğini kaydetti. 
     Başbakan Erdoğan'la bu konuyu da görüşeceklerini belirten Denktaş, aynı yöndeki bir başka soruya karşılık, şunları söyledi 
     ''Bu konu, arabuluculuk önerisi görüşülüyor diyorsunuz, bizim bu konuda bir bilgimiz yok. Dolayısıyla bu konuda şu veya bu şekilde kanaat belirtmemiz doğru olmaz.'' 
     
     ZİRVEYE İHTİYAÇ YOK 

     KKTC Cumhurbaşkanı Rauf Denktaş, KKTC Başbakanı Mehmet Ali Talat ile Dışişleri Bakanı Serdar Denktaş'ın yarın Ankara'ya geleceğini, ancak bir zirve toplantısına ihtiyaç duyulmadığını bildirdi. 
     Temaslarda bulunmak üzere Ankara'ya gelen Denktaş, Esenboğa havaalanında Devlet Bakanı ve Başbakan Yardımcısı Mehmet Ali Şahin, KKTC'nin Ankara Büyükelçisi Ahmet Zeki Bulunç ve diğer yetkililer tarafından karşılandı. 
     Denktaş, Milli Güvenlik Kurulu toplantısından sonra Türkiye'ye gelmesinin önceden duyurulmuş olduğunu hatırlatarak, Kıbrıs meselesinin MGK'da görüşülmesinin ardından bu kararlar çerçevesinde görüş alış verişinde bulunacaklarını kaydetti. 
     Kıbrıs meselesinin MGK'da ele alınmasından önce gerek yazılı olarak gerekse KKTC'ye gelen heyetlerle sözlü olarak Kıbrıs Türklerinin düşünce ve endişelerini aktardıklarını söyleyen Denktaş, ''Dolayısıyla MGK'da bunlar da bilinerek kararlar alınmıştır'' dedi. 
     Denktaş, MGK sonunda bir çerçeve açıklaması yapıldığını, detaylara girilmediğini de belirterek, normal olanın da bu olduğunu, temaslarında şimdi bu çerçeve içinde neler yapılabileceğini görüşeceklerini kaydetti. 
     Denktaş, Cumhurbaşkanı Ahmet Necdet Sezer'le yarın planlanan görüşmesinin Pazartesi gününe kaldığını da söyleyerek, yarın Başbakan Erdoğan, Pazartesi de Sezer'in yanı sıra Genelkurmay Başkanı Orgeneral Hilmi Özkök ile görüşeceğini bildirdi. 
     KKTC Başbakanı Mehmet Ali Talat ile Dışişleri Bakanı Serdar Denktaş'ın yarın Ankara'ya geleceğini doğrulayan Denktaş, bir zirve toplantısından ziyade onların da kendisine verilecek bilgiler çerçevesinde bilgilendirileceklerini kaydetti. Denktaş, ''Zirve toplantısı diye bir toplantıya ihtiyaç duyulmamıştır'' diye konuştu. 
     
     ARABULUCULUK ÖNERİSİ 

     Başbakan Erdoğan'ın BM Genel Sekreteri Kofi Annan'a yaptığı Kıbrıs konusunda arabuluculuk önerisine ilişkin değerlendirmesinin sorulması üzerine Denktaş ilk olarak ''Arabulucu mu, yoksa yardımcı mı '' sorusunu yöneltti. Gazetecilerin Başbakan Erdoğan'ın ''arabuluculuk'' kelimesini kullandığını söylemesi üzerine Denktaş, şunları kaydetti 
     ''Arabulucu bulunacaksa arabulucunun mandası nedir, neler kaale alınarak arabulucu yapılacaktır konusunda bir anlaşmaya varılması lazım. Her yöntem mubahtır yeter ki bu yöntem bizim varlığımızı, eşitliğimizi kaale alarak, geçmişi tekrarlatmayacak bir netice doğursun. Ve arabulucu da onun bunun emriyle değil, vicdanıyla hareket ederek, Kıbrıs'ın gerçeklerine bakarak arabuluculuk yapsın. Ama arabuluculuğu kabul ettim diye bir şey söylemiyorum, sizden işittim. Başbakanla da herhalde görüşeceğiz bu konuyu.'' Denktaş, ABD Dışişleri Bakanı Colin Powell'ın arabulucu olarak atanması ihtimalinin konuşulduğunun belirtilmesi üzerine de, ''Siz konuşuluyor görüşülüyor diyorsunuz. Bizim bu konuda bir bilgimiz yok. Dolayısıyla bu konuda şu veya bu şekilde kanaat belirtmemiz doğru olmaz.'' 
     
</TEXT>
</DOC>
