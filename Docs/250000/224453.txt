<DOC>
<DOCNO> 224453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun51.html </URL>
<DATE> 2004/03/22/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Romanya lideri Iliescu İsrail ziyaretini erteledi 
</HEADLINE>
<TEXT>

     Romanya Devlet Başkanı Ion Iliescu'nun, Hamas örgütünün kurucusu ve ruhani lideri Şeyh Ahmed Yasin'in öldürülmesiyle başlayan kitlesel gösteriler nedeniyle İsrail ziyaretini ertelediği bildirildi. 
     Devlet Başkanlığı makamından yapılan açıklamada, Iliescu'nun bugün başlaması planlanan iki günlük İsrail ziyaretinin ertelendiği, yeni tarihin ise henüz belirlenmediği kaydedildi. 
     
     GÖSTERİLER 
     Öte yandan, Ürdün'de yaklaşık 10 bin Filistinlinin, başkent Amman'ın dış kesimlerindeki Bekaa mülteci kampının önünde gösteri yaptığı belirtildi. 
     Sudan'da da aralarında İslami muhalif lider Hasan Turabi'nin de bulunduğu 5 binden fazla kişi, başkent Hartum'daki Hamas basın bürosunda buluşarak, Şeyh Yasin'in öldürülmesini protesto etti. 
     Yemen'de ise 3 bin kadar öğrencinin, Sana Üniversitesi kampusünde gösteri yaptığı belirtildi. Öğrenciler, ABD'yi, ''Şeyh Yasin'e saldırı düzenlemesi için İsrail'e yeşil ışık yakmakla'' suçladı. 
     Şeyh Yasin'in öldürülmesini protesto eden binlerce Filistinli, Ramallah, Batı Şeria, Gazze Şeridi, Nablus ve Cenin'de sokağa dökülmüş, Lübnan ve Mısır'da da gösteri yapılmıştı. 
     
</TEXT>
</DOC>
