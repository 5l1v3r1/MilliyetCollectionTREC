<DOC>
<DOCNO> 233186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy08.html </URL>
<DATE> 2004/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Muş'un ilk kadın muhtarı barışın umudu oldu... 
</HEADLINE>
<TEXT>

     Muş'un ilk kadın muhtarı Hasne Çelik, köyünde barışın da umudu oldu. Çevresinde ''Hanımağa'' olarak tanınan üniversite mezunu Çelik'in ilk hedefi, köyünde, biri kendi ailesi olan iki aile arasındaki kan davasını bitirmek... 
     Malazgirt İlçesi'ne bağlı Nurettin Köyü'nde muhtar adayı olan Çelik, seçimlerden başarıyla çıkınca aynı zamanda Muş'taki ilk kadın muhtar olma özelliğini de kazandı. İstanbul Üniversitesi Felsefe Bölümü'nü bitirdikten sonra bir süre farklı yerlerde sınıf öğretmenliği yapan ve son görev yeri Nurettin Köyü'ne geldikten sonra burada mesleği bırakan Çelik, aynı köyden Cemal Çelik ile evlendi. 
     Çelik'in, evlendikten sonraki mücadelesi, eşinin ailesi ile köyde başka bir aile arasındaki, geçmişte yaşanan bazı olaylardan kaynaklanan kan davasını bitirmek oldu. 
     Yerel seçimlerde, aile, Çelik'in bu mücadelesini ve üniversite mezunu olduğunu da göz önünde bulundurarak, ona köyde muhtar adayı olmasını önerdi. 
     Bu öneriyi kabul eden Çelik, muhtar adaylığını açıkladı ve köy sakinlerinden oy istemeye başladı. 
     Barış için ilk adımını atmak amacıyla, karşı aşiretin mensuplarından da oy isteyen Çelik, sonuçta önemli bir farkla seçimden muhtar olarak çıktı. 
     AA muhabirine yaptığı açıklamada, köydeki ilk hedefinin iki aşiret arasında barışı sağlamak olduğunu söyleyen Çelik, şöyle dedi 
     ''Seçimlerde, kan davalımız olan aileden oy alamadım ama oy isteyerek barışı sağlamak için ilk adımı atmış olduğumu düşünüyorum. Şimdi köyün muhtarıyım. Amacım artık köyde huzuru sağlamak. Ailem de zaten bunu başarmam için bana güvendi ve beni destekledi.'' 
     
</TEXT>
</DOC>
