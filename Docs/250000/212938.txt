<DOC>
<DOCNO> 212938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur13.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırıncılar astım tehdidi altında... 
</HEADLINE>
<TEXT>

     Karadeniz Teknik Üniversitesi Tıp Fakültesi Göğüs Hastalıkları Anabilim Dalı Başkanı Prof. Dr. Tevfik Özlü, astım hastalığı riskinin fırıncılık yapan kişilerde fazla olduğunu söyledi. 
     Özlü, fırıncılığın Trabzon'da önemli bir sektör olduğunu ve Türkiye'nin her tarafında Trabzon'dan gitme ustaların açtığı fırınlar bulunduğunu belirterek ''Trabzon'da fırıncılık çok yaygın bir meslek. Bu meslekte çalışanlarda astım ve alerjik hastalıklara sıkça rastlanmaktadır. Özellikle bölgemizde, fırıncılarda görülen meslek astımı potansiyeli fazladır'' dedi. 
     İşyerinde solunan ve temas edilen buğday, çavdar ve soya tozuna bağlı olarak hassas kişilerde duyarlılaşma ve alerjik reaksiyonların gelişebildiğini ifade eden Özlü, şu bilgiyi verdi 
     ''Hastalarda, nefes darlığı, öksürük, hırıltı, göğüste tıkanma, hapşırma, burun akıntısı veya tıkanma, gözlerde sulanma, ciltte döküntüler ve kaşıntı gibi belirtiler görülebilmektedir. Hastalar, bazen bu belirtilerden sadece biri, örneğin kuru ve inatçı öksürükle bize gelmektedir. Böyle bir işe girildikten sonra şikayetlerin başlaması, aynı işyerinde benzer yakınmaları olan başka kişilerin de bulunması, yıllık izinlerde ve işyerinden uzak kalınan günlerde yakınmaların gerilemesi işyeriyle ilişkili bir alerjik hastalığı telkin etmelidir.'' Hastalığın hafif ya da orta şiddette seyrettiği hastalara meslek astımı teşhisi konamadığına da işaret eden Özlü, ''Bu hastalar, yıllarca değişik tedaviler almakta ve bir türlü iyi olamamaktadır. Zamanla, şikayetlerine alışmakta ve zorunlu bir yaşam biçimi olarak benimsemektedirler. Oysa bu tedavi edilebilen ve kontrol altına alınabilen bir durumdur'' diye konuştu. 
     Özlü, fırın çalışanlarına yapılacak basit birkaç test ile meslek astımı ya da mesleğe bağlı alerjik hastalıkları olup, olmadığının belirlenebileceğini de kaydetti. 
     
</TEXT>
</DOC>
