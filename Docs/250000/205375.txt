<DOC>
<DOCNO> 205375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko11.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beckham" baskılı nevresim 2 milyon euro kazandırdı... 
</HEADLINE>
<TEXT>

     Menderes Tekstil Yönetim Kurulu Başkan Vekili Ahmet Göksan, ünlü İngiliz futbolcu David Beckham baskılı nevresim takımlarından 2 yılda 250 bin takım sattıklarını belirterek, yeni bir bağlantıyla İngiltere Milli Takımı için de nevresim hazırladıklarını söyledi. 
     Göksan, 2003 yılında ihracatta önemli bir artış sağladıklarını belirtti. Geçen yıl 76 milyon dolar olan ihracatı bu yıl sonunda 120 milyon dolara çıkacaklarını, gelecek yıl için ise 135 milyon dolar hedefi koyduklarını kaydeden Göksan, son iki yılda yaklaşık 50 milyon dolarlık fabrika ve kapasite artırımı yatırımı yaptıklarını dile getirdi. 
     Tekstilde foto-print teknolojisini kullanarak ürettikleri baskılı ürünlerde büyük bir satış hacmi yakaladıklarını kaydeden Göksan, bu üretimin yüzde 20'sinin lisanslı ürünlere ayırdıklarını kaydetti. 
     
     2 MİLYON EURO'LUK CİRO 
     Çizgi film kahramanlarının yanı sıra, şu anda İspanyol futbol takımı Real Madrid'te oynayan ünlü futbolcu David Beckham için yaptıkları baskılı nevresim takımlarının yüksek satış rakamlarına ulaştığını bildiren Göksan, şöyle konuştu 
     ''Lisans anlaşmasıyla 2 yılda yaklaşık 250 bin takım David Beckham baskılı nevresim takımı satarak, 2 milyon Euro'luk ciro elde ettik. Beckham'ın İspanya'ya transferi sonrası bu ülkenin pazarını araştırdık. Ancak orada bu tip ürünlere talebin olmadığını gördük. Ancak şimdi sırada İngiltere Milli Takımı var. Yeni bir bağlantıyla aralarında Beckham'ın da bulunduğu 6 futbolcunun resminin bulunduğu nevresim takımı üreteceğiz. İlk etapta 50 bin takım üreteceğimiz ürünler sadece İngiltere'de satılacak.'' 
     
</TEXT>
</DOC>
