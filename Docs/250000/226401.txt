<DOC>
<DOCNO> 226401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sontur07.html </URL>
<DATE> 2004/03/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kızılay, Erzurum'a çadır ve battaniye gönderdi 
</HEADLINE>
<TEXT>

     Kızılay Elazığ Bölge Müdürlüğü Deposu'ndan, Erzurum'a çadır ve mutfak malzemesi gönderildi. 
     Kızılay Elazığ Bölge Müdürlüğü yetkililerinden alınan bilgiye göre, merkez üssü Erzurum'un Aşkale İlçesi olan 5.3 büyüklüğündeki depremde zarar gören vatandaşlar için bölgeye, 4 adet kamyona yüklenen bin adet çadır ve mutfak malzemesi gönderildi. 
     Müdürlük, geçtiğimiz Perşembe günü Erzurum'un Çat İlçesi'nde 5.1 büyüklüğünde meydana gelen depremden zarar gören vatandaşlar için de bölgeye 8 personel ve yardım malzemeleri göndermişti. 
     
     2 BİN ÇADIR 
     Erzurum'da meydana gelen depremin ardından Kızılay tarafından 2 bin çadır, 5 bin battaniye ve 4 seyyar mutfak, deprem bölgesine sevk edildi. 
     Türkiye Kızılay Derneği Erzurum Şube Başkanı Mithat Turgutcan, 25 Mart'ta meydana gelen depremin ardından 1030 adet çadırın kurulduğunu, 3 bin 200 adet battaniye ile 180 adet mutfak setinin depremzedelere dağıtıldığını, 3 bin kişiye sıcak yemek verildiğini kaydetti. 
     Turgutcan, bu sabah meydana gelen 5.3 büyüklüğündeki depremden sonra bölgeye 2 bin adet çadır, 5 bin adet battaniye ile 4 adet seyyar mutfağın gönderilmeye başlandığını belirterek, tespit edilen ihtiyaçlar doğrultusunda yardımların sürdürüleceğini söyledi. 
     
</TEXT>
</DOC>
