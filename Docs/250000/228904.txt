<DOC>
<DOCNO> 228904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun28.html </URL>
<DATE> 2004/04/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Nasıriye'de ateşkes, 2 Güney Kore askeri kaçırıldı 
</HEADLINE>
<TEXT>

     Irak'ta, Şii lider Mukteda El Sadr'ın milisleri, güneydeki Nasıriye'de ateşkes ilan etti. 
     Şii yetkili Seyid Riyad, AFP'ye yaptığı açıklamada, İtalyan birliğinin kenti terk etmesine olanak sağlamak amacıyla bugün ateşkes ilan edildiğini söyledi. 
     Riyad, ''Mukteda Sadr'ın talebi üzerine, yerel saatle 15.30'dan itibaren ateşkes ilan ettik. 2 saat sürecek ateşkes, İtalyanların kenti terk etmelerine olanak sağlıyor. Sadr, İtalyan Cumhurbaşkanı'ndan İtalyan askerlerinin gidişinin kolaylaştırılması için bir talep aldı'' dedi. 
     Öte yandan, Sadr'ın milisleri, Nasıriye'de insan hakları örgütü için çalışan 2 Güney Korelinin pazar günü alıkonulduğunu ve İtalyan askerleri kentten ayrılana kadar serbest bırakılmayacaklarını açıkladı. Açıklamada, ''İtalyan askerleri kent dışına çıkınca Güney Koreliler serbest kalacak'' denildi. 
     Bu arada, Irak'taki koalisyon güçleri arasında yer alan İtalyan askerleriyle Iraklı direnişçiler arasında Nasıriye'de meydana gelen çatışmalarda 15 Iraklının öldüğü bildirildi. 
     Nasıriye'deki İtalyan ordu sözcüsü Paola Della Casa, Apcom haber ajansına yaptığı açıklamada, ölen Iraklılar arasında bir kadınla 2 çocuğun olduğunu, çatışmalarda 35 Iraklının da yaralandığını söyledi. 
     Casa, Iraklı direnişçilerin çatışmalar sırasında sivilleri kalkan olarak kullandıklarını da ifade etti. 
     Nasıriye'deki çatışmalarda 12 İtalyan askerinin ise hafif yaralandığı belirtildi. 
     
</TEXT>
</DOC>
