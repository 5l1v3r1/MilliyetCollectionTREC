<DOC>
<DOCNO> 231839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas23.html </URL>
<DATE> 2004/04/15/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ünlü Guiness biraları artık İngiltere'de üretilmeyecek 
</HEADLINE>
<TEXT>

     İrlandalıların dünyaca ünlü siyah birası Guiness'in artık İngiltere'de üretilmeyeceği bildirildi. 
     Guiness'in sahibi Diageo şirketinden yapılan açıklamada, 1936 yılında Londra'da kurulan fabrikalarının 2005 yılına kadar kapatılacağı duyuruldu. 
     Diageo Üretim Direktörü Gerry O'Hagan, ''İrlanda ve İngiltere'deki bira üretimimizle ilgili yaptığımız denetlemenin ardından, Guiness'in İrlanda'da üretilip İngiltere'ye gönderilmesinin daha akıllıca bir karar olacağı sonucuna vardık, Dublin ve Londra'daki 2 fabrikamızla ihtiyaç fazlası bir kapasiteye sahiptik'' dedi. 
     Ünlü siyah biranın üretildiği Londra'daki Brent bira fabrikası, yıllık 4 milyon fıçı üretim kapasitesine sahipti. İrlanda'nın başkenti Dublin'deki tarihi fabrikanın kapasitesi ise yıllık 8 milyon fıçı. Buradaki üretimin bir kısmı, Avrupa ve Amerika kıtalarına ihraç ediliyor. 
     İrlandalı Arthur Guiness tarafından 1759'da üretilen Guiness birası, tüm dünyada her gün ortalama 10 milyon bardak tüketiliyor ve 150 ülkede satılıyor. 
     
</TEXT>
</DOC>
