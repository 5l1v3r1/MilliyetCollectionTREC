<DOC>
<DOCNO> 219179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun32.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Rumlar önerilerimize arkasını dönmesin'' 
</HEADLINE>
<TEXT>

     KKTC Cumhurbaşkanı Rauf Denktaş, Rum tarafının müzakerelerde sunduğu ve ilk bakışta ''olmaz'' dedikleri tekliflere yapıcı bir yaklaşımla yaklaştıklarını, aynı tavrı Rumlardan da beklediklerini ifade ederek, Rumların Türk tarafının önerilerine arkasını dönmemesini istedi. 
     Cumhurbaşkanı Denktaş, Kıbrıs müzakereleri çerçevesindeki 7. görüşmeyle ilgili düzenlediği basın toplantısında, Rumların da yapıcı tutum içinde olması gerektiğini belirterek, ''Biz, Rumların getirdiği ve ilk bakışta 'olmaz' dediğimiz tekliflerine yapıcı bir yaklaşımla yaklaşıyoruz. Karşı öneriler götürüyoruz. Onlardan da bunu beklediğimizi, 'reddettik, bu olmaz, bu plan dışıdır' diyerek arkalarını dönmemelerini tekrar rica ettik. İnşallah yaparlar'' diye konuştu. 
     Denktaş, bir soru üzerine, Rumların, Türk tarafının herhangi bir önerisine olumlu yaklaştığını henüz görmediklerini ifade etti. Rumların dünkü görüşmede ''kapsamlı belge'' olarak sunduğu önerileri incelediklerini ve bunların kapsamlı belge olmadığını söyleyen Denktaş, ''Bir edebiyattan ibarettir'' dedi. 
     Denktaş, Rumların, özellikle mal-mülk ve toprakla ilgili konularda Annan planının dışında şeyler söylediğini kaydetti. 
     Cumhurbaşkanı Denktaş, Başbakan Mehmet Ali Talat ve Dışişleri Bakanı ve Başbakan Yardımcısı Serdar Denktaş'ın Ankara ziyaretiyle ilgili soru üzerine, ''Bazı konularda, zannedersem fikir teatisinde bulunmak ihtiyacı duyuldu ve gittiler. Perşembe günü de ben gideceğim. Dolayısıyla bunlar doğal, normal temastır'' dedi. 
     Denktaş, varılacak bir anlaşmada iki kesimlilikte ısrarlı olduklarını, bugünkü görüşmenin de iki kesimlilik üzerinde yoğunlaştığını söyledi. 
     Cumhurbaşkanı Denktaş, düzenlediği basın toplantısında, Kıbrıs müzakerelerinin bugünkü bölümünde iki kesimliliğin üzerinde ısrarla durduklarını açıkladı. 
     ''Kurucu devlet'' dediklerini, ancak halkın, bunun devlet olmadığını bilmesi gerektiğini dile getiren Denktaş, ''Kurucu devlet, ama hiçbir şey kurmaz. Biz bunun hiç olmazsa elle tutulur hale gelmesini istiyoruz'' diye konuştu. 
     Türklerin içine daha az sayıda Rumun gelmesini ve bunun bir kotaya tabi tututlmasını istediklerini ifade eden Denktaş, senatoda görev alacakların da Türk ve Rum olarak belirtilesinde ısrarlı olduklarını kaydetti. 
     Denktaş, anlaşma halinde, ortak devlette, bazı konularda ayrı çoğunlukla karar verilmesini istediklerini, bunu kendilerini korumak için istediklerini ve bunun 1960 Anlaşması'nda da yer aldığını söyledi. Denktaş, ''Tepede karar verme konumunda etkin katılımımızın olması lazım. Bunu da karma Rum getirerek ortadan kaldırmamalarını istiyoruz'' ifadesini kullandı. 
     
     ''İKİ KESİMLİLİK KAYDA GEÇİRİLSİN'' 

     Üst devletin, iki kurucu devletten veya iki halktan kaynaklandığını ve onların rızasıya meydana geldiğini anlaşmaya koydurmak istediklerini kaydeden Denktaş, ''Çünkü temel odur. İki halkın anlaşmasıyla meydana gelecek bir netice olduğuna göre, bunun kayda geçirilmesini istiyoruz'' dedi. 
     Denktaş, bunları niçin istediklerini şöyle açıkladı 
     ''1960 da Anlaşması bir ortaklık anlaşmasıydı. Orada da Cemaat Meclisi denilen hükümetimiz vardı. Müşterek hükümette katılımımız vardı, etkindi. Veto haklarımız vardı. Ama, Rumlar 'Bunlar işlemez, çalışmıyor' deyip de bir tarafa itince, 40 yıldır ne halde olduğumuzu görüyorsunuz. 
     Diyoruz ki bizim bu istediklerimiz, yani kurulacak olan ortaklık devletinin iki halktan kaynaklanan güçle meydana geldiğini ve senato ve diğer konularda Türk-Rum ayrımının muhakkak yapılması gerektiğini vurguluyoruz. Çünkü 1960'ta elde ettiğimizi zannettiğimiz haklar 1963'te ortadan kaldırıldı ve 40 yıldır havada bıraktınız bizi. Aynı şeylerin olmasından korkuyoruz.'' Bunun Rumlara bir zararının olmadığına işaret eden Denktaş, ''Annan planında 'Kurucu devletler Türk-Rum olcak' dendiğine göre, bunların sağlam olması, yıkılmaz olması, halkımıza güven vermesi, barışın daha erken kökleşmesine yardımcı olur, size de bir zararı yoktur diyoruz. Fakat, bunları 'Annan planı dışındadır' diye reddediyorlar. Kendi bildiklerinde ısrar ediyorlar'' dedi. 
     
     MALK-MÜLK KONULARINA RUMLARIN YAKLAŞIMI 

     Rumların mal-mülk konularındaki yaklaşımının Annan planındaki haritalara dayandığını anlatan Denktaş, Rumların, Annan planında 3 yıl içinde boşaltılarak ve bu sürenin sonunda Rumlara bırakılacak yerlerin derhal BM denetimine verilmesini istediğini kaydetti. 
     Ortada bir rehabilitasyon programının olmadığını ve bu program olmadan halkı tedirdin edemeyeceklerini anlatan Denktaş, ''Rumların istediği, anlaşma olduğu gün, kendilerine bırakılacak olan topraklar BM idaresine verilsin. 'Bize vermekten ansızın vazgeçerler, kavga çıkar. Onun için ilk günden BM idaresine verilsin' diyorlar. Ve bu idarenin sivil bir idare ve hatta hükümet seviyesine çıkan bir şekilde yer almasını istiyorlar. Bunlar tabiatıyla bizim için oldukça kabul edilemez şeylerdir'' diye konuştu. 
     
     ''BM HEM NALINA HEM MIHINA VURDU'' 

     Cumhurbaşkanı Denktaş, BM'nin tutumuyla ilgili bir soru üzerine şöyle konuştu 
     ''BM bugün Alvaro de Soto , 'Her şey planın dışında olamaz. Plana dayalı olarak görüşülen ve tadilat edilmek istenen şeyler tabiatıyla plan dahilinde diyebiliriz. Ben bu konunun hakimi ve hakemi olmak istemiyorum. Ancak Türk tarafının da sunduğu bazı şeyler büyük ölçüde değişikliktir' demek suretiye hem nalına, hem mıhına vurmuş oldu.'' Müzakerelerin devam ettiğini kaydeden Denktaş, iki tarafa da, ilgili diplomatlardan ve anavatanlardan çeşitli telkinler olduğunu bildirdi. Denktaş, ''Sabırlı, soğukkanlılıkla yürüyelim bakalım, nereye varacağız '' ifadesini kullandı. 
     Denktaş, bugün adaya gelecek BM Genel Sekreter Yardımcısı Sir Kieran Prendergast ile görüşeceğini söyledi. 
     
</TEXT>
</DOC>
