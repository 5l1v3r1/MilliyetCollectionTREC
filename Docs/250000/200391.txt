<DOC>
<DOCNO> 200391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko15.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İhraç mallarını gönderecek kamyon bulamıyoruz 
</HEADLINE>
<TEXT>

     Devlet Bakanı Kürşad Tüzmen, bu yılki ihracatın geçen yıla göre yüzde 30'luk bir artışla 47-48 milyar dolar düzeyine ulaşacağını belirterek, ''İhraç mallarımızı yurtdışına gönderecek kamyon bulamıyoruz'' dedi. 
     Tüzmen, AK Parti Adana İl Teşkilatı'nca düzenlenen 5. İl Danışma Meclisi toplantısında, bir yıllık iktidarları döneminde başarılı çalışmalar yaptıklarını söyledi. 
     Çalışmaları sırasında enflasyonun yüzde 20'lerin altına indiğini, yüzde 70'ler seviyesindeki faizlerin de yüzde 30'lara düştüğünü belirten Tüzmen, ''Girdi maliyetlerini aşağıya çektikçe dünyayla rekabet edecek duruma geleceğiz'' diye konuştu. 
     Tüzmen, ihracatta Cumhuriyet tarihinin rekorunu kırdıklarını ifade ederek, ''Yurtdışına ihraç mallarımızı gönderecek kamyon bulamıyoruz. 110 milyar dolara ulaşan dış ticaret hacmi ile dünyanın 20 ülkesi arasına girdik'' dedi. 
     Partililerden, 2004 yılının mart ayında yapılacak olan yerel seçimlerde başarılı çalışmalar yapmalarını isteyen Bakan Tüzmen, şunları kaydetti 
     ''Her ailede bir işsiz var ve bunların bazıları eğitimli işsizdir. Yerel seçimlerde başarılı çıkarsak bunlara çözüm bulup işsizler ordusunu azaltacağız. Bu da yatırımla olur. 24 saat çalışan başbakanımız sayın Recep Tayyip Erdoğan'a ayak uydurmaya çalışıyoruz. Daha çok çalışıp ülkeyi ayağa kaldırmalıyız.'' TBMM İdare Amiri ve Adana Milletvekili Abdullah Çalışkan da yaptığı konuşmada, ABD'nin Irak'tan çekilme vaktinin geldiğini söyledi. ABD askerlerinin Iraklı kadınlara ve genç kızlara tecavüzde bulunduklarını öne süren Çalışkan, ''Geçmişte Sırplar, Bosna-Hersek'te kadın ve genç kızlarımıza tecavüz etmiş, tacizde bulunmuş, ancak daha sonra yaptıklarının cevabını almışlardı. ABD'lilerde alacaktır'' dedi. 
     Çalışkan, terörün başı olarak nitelendirdiği ABD ve Avrupa ülkelerinin, geçmişte de bu yöntemlerle bazı ülkeleri yönettiklerini ifade etti. 
     Bu arada, Merkez İlçe Yüreğir'deki Spor Salonu'nda yapılan toplantı sonrası iki genç dışarı çıkan Bakan Tüzmen'in yanına yaklaşarak para istedi. Tüzmen, bu kişilere, ''Bir defaya mahsus para verelim ama bu yanlış. Yaptığın doğru değil, çalışman lazım. Yaptığını doğru bulmuyorum'' dedi. 
     Bakan Tüzmen, daha sonra incelemelerde bulunmak üzere Yumurtalık İlçesi'ne hareket etti. 
     
</TEXT>
</DOC>
