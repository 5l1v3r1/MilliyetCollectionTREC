<DOC>
<DOCNO> 220173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/siyaset/siy20.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Grup Yorum üyesine tutuklama 
   Ankara'da, canlı bomba eylemi gerçekleştireceği iddiasıyla yakalanan bir kişinin ifadesi doğrultusunda gözaltına alınan Grup Yorum üyesi Muarrem Cengiz tutuklandı. DGM'de önceki gün görülen duruşmada, savunma tanığı olarak dinlenmesinin ardından gözaltına alınan Cengiz ile Emek ve Adalet Dergisi sahibi Ercan Gökoğlu'nun polisteki işlemleri tamamlandı. Cengiz ve Gökoğlu, daha sonra tutuklama istemiyle DGM'ye sevk edildi. Mahkeme, yasadışı örgüt üyesi oldukları ve serbest bırakılmaları halinde kaçma ihtimalleri bulunduğu gerekçesiyle Cengiz ve Gökoğlu'nun tutuklanmalarına karar verdi. 
   
   Saldırıya iki koldan inceleme 
   İSTANBUL Valisi Muammer Güler, NTV muhabiri Hilmi Hacaloğlu'nun Taksim'de görev yaparken polis tarafından tartaklanmasına ilişkin idari ve adli inceleme başlatıldığını söyledi. Beyoğlu Emniyet Müdür Yardımcısı Necmettin Pek ve 5 polisten dayak yediğini söyleyen Hacaloğlu ise dün Adli Tıp'tan rapor aldı. 
   
   Genelkurmay'dan GATA soruşturması 
   GENELKURMAY Başkanlığı Genel Sekreterliği, İstanbul Kartal'da meydana gelen tanker kazasında yaralanan hastanın GATA Haydarpaşa Eğitim Hastanesi'ne alınmadığına ilişkin idari araştırma sonucu, sorumlu olduğu değerlendirilen personel hakkında yasal işlem başlatıldığını bildirdi. Kartal'daki kazada yaralanan emekli öğretmen Yıldız Gürsel 60 ile eşi emekli binbaşı Atilla Gürsel 64 , hayatını kaybetmişti. 
   
   'Kadınlar camide hapis olmamalı' 
   Kadınların Hz. Muhammed döneminde ibabet yerlerinde erkeklerle eşit muamele gördüğünü belirten Diyanet İşleri Başkanı Ali Bardakoğlu, "Kadınlar hapiste gibi tahta perde arkasında olmamalı" dedi. Töre cinayetlerinin önlenmesini isteyen yedi kadın derneğinin temsilcileri Bardakoğlu'nu ziyaret etti. Bardakoğlu, kadınların da camilerden eşit yararlanması için projeleri olduğunu söyledi. Bardakoğlu, kadınların hapiste gibi bir tahta perdenin arkasında değil, erkeklerle eşit ibadet hakkına sahip olmaları gerektiğini kaydetti. 
   
   Şalom anketinden AKP birinci çıktı 
   Şalom gazetesinin internet sitesinde yapılan ankete göre, AKP Musevi vatandaşlar arasında yüzde 48'le birinci parti oldu. Ankete 718 kişi tıklayarak oy verdi. "www.salom.com.tr" adresindeki sitede 3 haftadan bu yana sürdürülen anket çalışmasından birinci parti olarak yüzde 48 oranıyla AKP çıktı. Ankete katılanların yüzde 17'si CHP'ye, yüzde 23'ü diğer partilere, yüzde 13'ü de adaylara göre oy vereceğini belirtti. 
   
   Karasakal'ın koyunu, sonra çıkar oyunu 
   CHP, seçimler için "Temel Reis" çizgi filminden esinlenerek, "Deniz Kaptan'ın maceraları" adıyla hazırladığı çizgi filmlerin üçüncüsünü de tamamladı. "Karasakal'ın koyunu, sonra çıkar oyunu" ismini taşıyan filmin konusu, "Kamu Yönetimi Reformu" oldu. CHP lideri Baykal'ın "Deniz Kaptan", Başbakan Erdoğan'ın "Karasakal" karakteri ile resmedildiği çizgi filmde, Kamu Yönetimi Reformu, "karakoyun altından çıkan kurt"a benzetildi. 
   
   Büyükçekmece'ye metro sözü 
   ANAP'tan yeniden adaylığını koyan Büyükçekmece Belediye Başkanı Dr. Hasan Akgün, önümüzdeki 5 yıllık dönemde, öncelikli projelerinden birisinin metro olduğunu söyledi. Akgün, "İki aşamalı projenin 2004'te başlayacak birinci aşaması Ambarlı'ya kadar. İkinci aşama ise ilçe merkezine getirilmesi. Halkımız 2006'da metroya kavuşacak. Yat limanı projesine de başlanacak" dedi. 
   
   Feridun Çelik adaylıktan çekildi 
   Diyarbakır Büyükşehir Belediye Başkanı Feridun Çelik, DEHAP'ın aday belirlemede yanlı davrandığı gerekçesiyle 24 Şubat'ta başvurduğu bağımsız belediye başkan adaylığından çekildi. Bu arada seçimlere SHP çatısı altında gireceklerini açıklayan Özgür Parti ve DEHAP, YSK'ya yerel seçimlere katılmayacağını bildirdi. 
   
   Gül'den Aygün'e Kıbrıs sitemi 
   Dışişleri Bakanı Abdullah Gül'ün, Hilafetin kaldırılmasının yıldönümü ve KKTC Cumhurbaşkanı Rauf Denktaş'ın Kıbrıs konferansına ev sahipliği yapan Ankara Ticaret Odası Başkanı Sinan Aygün'ü bakanlığa çağırarak, Annan Planı karşıtlarının gövde gösterisine dönüşen konferansta hükümet aleyhine atılan sloganlar konusunda uyarıda bulunduğu ileri sürüldü. Görüşmenin ardından Aygün, "Bakanın davetiyle geldik" dedi. Görüşmeye katılan TOBB Başkanı Rıfat Hisarcıklıoğlu'nun da, Kıbrıs mitinginin ele alınıp alınmadığı sorusunu yalanlamayarak, "Birçok konuyu görüştük" demesi, Gül'ün toplantıda "sitemlerini ilettiği" şeklinde yorumlandı. 
   
   Ankara, 'Metropolit ataması'nı izliyor 
   Fener Rum Patriği Bartholomeos'un, üst düzey kararlar alan ve din adamlarından oluşan 12 kişilik Sen Sinod Meclisi'ne Türk vatandaşı olmayan 6 yabancıyı ataması tartışma yarattı. Dışişleri Bakanı Abdullah Gül, konunun incelendiğini bildirdi. Sinod'lar Meclisi'ne Lozan Anlaşması'nın kabul edildiği 1923'ten bu yana ilk kez Türk vatandaşı olmayan metropolitlerin atanması üzerine Dışişleri Bakanlığı çalışma başlattı. İstanbul Valiliği ve İçişleri Bakanlığı kanalıyla Dışişleri'ne gelmesi beklenen atama kararlarının henüz Ankara'ya ulaşmadığını belirtildi. 
   
   Özdemir'den AB'ye Yunanistan örneği 
   Alman Yeşiller Partisi Avrupa Parlamentosu AP adayı Cem Özdemir, Yunanistan'ın 1970'li yıllarda cunta rejiminden çıkıp AB ile müzakerelere başladığını, Türkiye'nin aday 10 ülkeyle birlikte müzakerelere başlaması gerektiğini söyledi. Özdemir, şöyle konuştu "Yunanistan'da AB sürecinde demokratikleşme başarıldı. Daha düne kadar komünist diktatörlüklerin sistemi belirlediği ve ekonomi bakımından Türkiye'den çok daha iyi konumda olmayan ülkelerle müzakerelerin başlıyor olması çelişkidir." 
   
   Koç'tan Erdoğan'a Kimlerin maşasısın 
   CHP, "Kökleri bereketsiz" diyen Başbakan Recep Tayyip Erdoğan'a yönelik eleştirilerin dozunu artırdı. Grup Başkan Vekili Haluk Koç, millet için utanç olan bir "emperyalist aferin" alabilmek için kalıptan kalıba, kimlikten kimliğe girdiğini öne sürdüğü Erdoğan'a "Bazen demokrat oluyorsun, bazen dayatıcı, bazen din bezirg nı, bazen sahte laik, kimsin Allah aşkına. Kimsin, nesin sen Kimlerin maşasısın Seni ipinde oynatan kimler " diye sordu. Koç, dün düzenlediği basın toplantısında Türkiye'de son günlerde bir ulusal yükseliş olduğunu, bir tepkinin kabardığını söyledi. Koç, Erdoğan ve AKP kadrolarını "siyaset zararlısı" olarak nitelendirdi. 
   
   
   
   
</TEXT>
</DOC>
