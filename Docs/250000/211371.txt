<DOC>
<DOCNO> 211371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/spo00.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SPOR PANORAMA 
</HEADLINE>
<TEXT>
   Olmadı Lucescu 
   Türk futboluna birşeyler verdiyse Lucescu, bunun karşılığını hem sağlam bir kariyer edinerek hem de maddi anlamda aldı. Ne yazık ki, son tavırlarıyla bu ülke insanına giderayak borçlandı 
      TAMER BAĞLAN 

   
   Bu ülkedeki bir sportif şampiyonanın içerisinde olmaktan utandığını açıklıyorsa Lucescu, Süper Lig'in ikinci yarısının ilk haftasındaki tüm oyunlar bir kenara bırakılarak, öncelikle bu irdelenmeli. 
   Romanya ve İtalya'da yakınından bile geçemediği, belki de hayal bile edemediği başarıları Türkiye'de yaşayan Lucescu'nun, artık istifa etmeyi ve bu ülkeyi terk etmeyi düşündüğünü söylemesi hem düşündürücü hem çok önemli. 
   Çünkü, Pazar akşamına kadar geçen üçbuçuk sezonluk sürede Galatasaray ve Beşiktaş'ın başında çıktığı 119 maçın 86'sında sahadan galibiyetle ayrılan biri söylüyor bunu. Aynı federasyon, aynı hakemler, aynı medya ve onun deyimiyle aynı eğitimsiz seyircilerle iki şampiyonluk yaşayan, yüzde 81'lik bir başarı ortalaması tutturan biri söylüyor... 
   Oysa, Türkiye serüveninde yalnızca teknik adamlığı değil, kişiliği ile de hep göklere çıkarıldı, örnek olarak gösterildi Rumen çalıştırıcı. "Atlar ve köpekler" benzetmesi yaptığında, Strum Graz maçında 2-2'lik skora etiğe aykırı biçimde yattığında, bu sezonun 12. haftasında Gençlerbirliği'ne attıkları fair play'e yakışmayan golü kaale almadığında bile mazur görüldü. Hemen her puan kaybı sonrası hakemlere veryansın edişi büyütülmedi, Rizespor maçının tekrarını oynadı diye Daum'u 'utanmaz' ilan etmesi bile eleştirilmedi... 
   Kimse kusura bakmasın Süper Lig'in ikinci yarısının ilk haftasında oynanan tüm oyunlar bir yana, Lucescu bir yana... Şampiyon oldukları geçen sezon ve lider bitirdikleri bu sezonun ilk yarısı boyunca oynadığı 51 maçın 39'unu kazanan, yalnızca birinde sahadan yenilgiyle ayrılan ve son 41 haftanın 38'inde liderlik koltuğunda oturan bir takımın hocası değil mi Lucescu Peki, pazar gününe kadar pek şikayetçi olmadığı bu şampiyona, nasıl oldu da birden bire tiksinilecek kadar kirlendi Süper Lig'in en sert, hatta en kasıtlı futbolcularından biri olarak gösterilen Zago'nun 45. lig maçında ilk kırmızı kartını görmesi, bu ani kirlenmeyle mi ilgili Takımı 11 puan farkla liderken, bu fark en kötü ihtimalle 8'e inecekken, yani ortada fol yok yumurta yokken, bir haftadır yöneticileriyle birlikte ortamı germesi, büyük bir taktik hata değil mi Yoksa, verdiği bu anlaşılmaz ve yakışıksız tepkiler futbolcularını, taraftarlarını hırslandıracağını düşündüğü 'tansiyonu yükseltme' hamlesinin geri tepmesi nedeniyle mi 
   Mircea Lucescu ayrılma konusunda ciddiyse eğer Türkiye'yi terketmeden önce, Samsunspor karşısındaki Beşiktaş'ın neden uzak ara lider bir ekip gibi değil de, küme düşmeme mücadelesi veren bir takım gibi davrandığının hesabını vermeli .. 
   
   HAFTANIN PORTRESİ 
   Zafer Biryol Konyaspor 
   Bir ordunun vurucu timi olarak, en iyi hücum silahları ile donanımlı olmasına rağmen, Süper Lig'in süper güçlerinin dikkatini çekme konusunda aynı başarıyı gösteremiyor. Ancak bunları düşünmek için vakit kaybetmiyor, ayaklarının pas tutmaması için gollerini sıralıyor. Geçen sezon Göztepe'de 8 kez ağları havalandıran Zafer Biryol, Konya'da patlama yaptı, 18 haftaya 12 gol, 4 asist sığdırdı. Yolladığı iki güdümlü füze ve silah arkadaşı Cenk'e yaptığı mühimmat desteği ile Trabzon kalesinin imha edilmesinde baş rolü oynadı. Ayaklarını bir balet rahatlığıyla kullanan, mütevazılığı elden bırakmayan Zafer hayran kitlesini katladı. 
   
   HAFTANIN KARMASI 
   Volkan Fenerbahçe 
   Ramazan Diyarbakır 
   Johnson Gaziantepspor 
   Hamza A.Sebatspor 
   İlyas Malatyaspor 
   Erman Özgür A.Sebatspor 
   Altan Konyaspor 
   Şenol Gençlerbirliği 
   Zafer Biryol Konyaspor 
   Faruk Namdar Ankaragücü 
   Umut Ankaragücü 
   
   HAFTANIN TAKIMI 
   KONYASPOR İlk yarıda verim alınmak için her yolu denenen bahçe, beklenen ürünü vermemişti, devre arası nadas gibi geldi, daha ilk maçta çiçekler yeşerdi. Kontratak futbolunun başarılı temsilcisi, beğeni toplayan mücadelesiyle Avni Aker'de Karadeniz fırtınasını da bastırdı, vitrinin en göz alıcı köşesinde yerini aldı. 
   
   HAFTANIN HOCASI 
   Tevfik LAV Konyaspor Ankaragücü ile yollarını ayırmasında, saha içi dengelerinden çok, tribünlerin doldurduğu kulak uğultusunun payı vardı, kısa süreli Süper Lig hasretinden sonra Konya'da demirledi. Trabzon karşısındaki taktire değer oyun ve net skor, onun futbolcularına yeteneklerini doğru kullanması konusundaki öğretilerinin eseriydi. 
   
   HAFTANIN HAKEMİ 
   Cem PAPİLA Beşiktaş - Samsun Genç hakemin yönetimi derslikti, hakem seminerleri için bulunmaz örnekler verdi. Cesareti, özgüveni alkışlanacak nitelikteydi, çıkardığı kırmızı kartlar, biri dışında yerindeydi. Ahmet Yıldırım'daki talihsizlik gülün dikeniydi. Tepkiler daha önce benzer davranışlara farklı yaptırımlar uygulandığı içindi. 
   
   GOL KRALLIĞI Futbolcu Takım Maç Gol Van Hooijdonk Fenerbahçe 18 15 Serkan Aykut Samsunspor 14 14 Zafer Biryol Konyaspor 18 12 Tuncay Şanlı Fenerbahçe 16 11 
   
   GOL PASI Futbolcu Takım Maç Gol Pası A.Yordanov İstanbulspor 16 10 Ali Tandoğan Gençlerbirliği 16 8 Necati Ateş Adanaspor 16 7 Filip Deams Gençlerbirliği 16 7 Miika Aleksi Denizlispor 18 7 M.Yozgatlı İstanbulspor 18 7 
   
   ALTIN ELDİVEN Futbolcu Takım Maç Gol Fevzi Tuncay Malatyaspor 13 13 Botonjic Damir G.Birliği 12 13 İke Shorunmu Samsunspor 12 14 Oscar Cordoba Beşiktaş 14 15 Recep Biler Fenerbahçe 12 15 M.Petkoviç Trabzonspor 12 15 
   
   KART CEZALILARI 
   Kırmızı kart Zago, Ahmet Yıldırım, İbrahim, Pancu, İlhan Mansız Beşiktaş , Hasan Üçüncü Trabzonspor 
   Sarı kart Cem Can İstanbulspor 
   
   HAFTANIN SONUÇLARI 
   Diyarbakırspor - Galatasaray 0 - 0 
   Denizlispor - Akçabaat Sebat 1 - 2 
   Erman Özgür Dk. 72 , Muzaffer Dk. 84 , Ömer Rıza Dk. 90 1 
   İstanbulspor - Fenerbahçe 0 - 1 
   Luciano Dk.13 
   Trabzonspor - Konyaspor 0 - 3 
   Z.Biryol Dk.25 ve 62 , Cenk Dk.65 
   Gaziantepspor - Bursaspor 3 - 2 
   Mustafa Dk.35 , Johnson Dk.45 , Tamer Dk.50 , Hasan Özer Dk.64 , Onur Dk.80 
   Ankaragücü - Çaykur Rizespor 4 - 1 
   Umut Dk.14 , Faruk Namdar Dk.44, 48 ve 78 , Okan Dk.79 
   Elazığ - Gençlerbirliği 1 - 1 
   Mustafa Özkan Dk.21 , Yunus Dk.75 
   Malatyaspor - Adanaspor 2 - 0 
   İlyas Dk.31 , Mehmet Dk.62 
   
   HAFTANIN MAÇLARI 
   TÜRKİYE KUPASI Çarşamba Bursa-Konya, İstanbulspor-Ankaragücü, V.Manisa-Denizli, Gençlerbirliği-Malatya, Diyarbakır-Trabzon, G.Antep-Beşiktaş, G.Saray-Ç.Rize, Perşembe Samsun-Fenerbahçe, SÜPER LİG Cumartesi G.Saray-G.Antep, Pazar Ç.Rize-Denizli, Bursa-Beşiktaş, G.Birliği-Diyarbakır, Konya-Elazığ, A.Sebat-Malatya, Samsun-Ankaragücü, Adana-İstanbul, Fenerbahçe-Trabzon 
   
   ALKIŞ ALANLAR 
   Aykut değil yakut 
   İnönü Stadı'nda gerilim dorukta... Tribünlerdeki bazı gruplar terbiye sınırlarını zorlayarak, soğuk havayı ısıtmak için tepkisel ve küfürsel tezahüratlarla rakiplere göndermelerde bulunuyor. Beşiktaş, futboluyla seyirciyi rahatlatmak yerine ne acı ki onlara ayak uydurmayı tercih ediyor, eksik kalınca da çatacak yer arıyor. Bu noktada Samsun kaptanı Serkan Aykut devreye giriyor, hırsını bir türlü dizginleyemeyen rakiplerinin önünde yangına körükle gidilmesini önlüyor, arkadaşlarının ölçüyü kaçırmasına mani oluyor. Eski gol kralı, yaraların daha da büyümemesi için gösterdiği çabayla bu alanda da tacı hak ediyor. 
   
   KARA TAHTA 
   İbrahim hepimizi üzdü 
   Yaşamda yerleşik bir kural var, nedendir bilinmez, dikkate almak pek kimsenin aklına gelmez. Futbolcu da, bundan nasiplenmez. Öfke ile kalkanın zararla oturacağı düşünülmez. İbrahim, sürat yarışına girdiği Cesar'ı karga tulumba yere indiriyor, kendisini saha dışında buluyor. Öfkesinin önüne geçmesi beklenirken lafa delikanlılıktan giriyor, siniri yüzüne yansımış, ağzından kabadayılık jargonundan hatırladığımız sözler dökülüyor. İbrahim Üzülmez'in arkadaşlarının taktığı "Deli İbrahim" lakabından az da olsa etkilendiğini düşünüyoruz, çünkü böyle bir davranışı milli oyuncuya hiç mi hiç yakıştıramıyoruz. 
   
   HAFTANIN SÖZÜ 
   Titreyerek maçı bitirdik. 
   Christoph Daum 
   
   
</TEXT>
</DOC>
