<DOC>
<DOCNO> 237314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas01.html </URL>
<DATE> 2004/05/04/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Reebok, insan hakları ödüllerinin sahiplerini açıkladı... 
</HEADLINE>
<TEXT>

     Burak Coşkun AA 
Dünyaca ünlü spor malzemesi üreticisi Reebok'ın geleneksel genç insan hakları eylemcileri ödüllerini bu yıl kazananlar açıklandı. 
     Reebok'ın 1988'den bu yana dağıttığı, 30 yaş ve altı insan hakları eylemcilerine verilen ödülleri bu yıl, Nijerya, Afganistan, Brezilya ve ABD'den insan hakları savunucuları aldı. 
     Genç insan hakları eylemcilerinin çalışmaları ve başarılarına doğrudan destek sağlamak ve bunları dünya kamuoyunun dikkatine getirmeyi amaçlayan programda kazananlar, yarın New York'ta yapılacak törenle ödüllerini alacak. 
     Lincoln Center'da yapılacak ödül törenine, aralarında Vernon Jordan, Caroline Kennedy, Jessica Lange, Lucy Liu ve Nellie McKay'in bulunduğu çok sayıda diplomat, insan hakları eylemcisi ve ünlü katılacak. 
     Bu yıl ödül kazananlardan 25 yaşındaki Nijeryalı Yinka Jeged-Ekpe, 19 yaşından bu yana HIV taşıyıcısı ve ülkesinin en önemli AIDS eylemcisi. Genç kadın, HIV ve AIDS ile yaşamak zorunda kalanlara toplumun ilgi göstermesini sağlıyor, bunların hakları için avukatlar buluyor ve özellikle HIV taşıyan kadınların özel gereksinimlerine odaklanıyor. 
     Reebok'ın ödülünü kazananlardan biri de New Yorklu 29 yaşındaki avukat Vanita Gupta. Gupta son olarak yürüttüğü ırkçılıkla mücadele kampanyası sayesinde Texas'ta bir uyuşturucu operasyonu sonucu suçsuz yere cezaevine atılan 35 siyah Amerikalının serbest bırakılmasını sağladı. 
     Ödül kazananlardan 30 yaşındaki Joenia Batista de Carvalho da Brezilya'nın yerli halktan ilk kadın avukatı. Wapixana kabilesinin üyesi avukat, atalarının sahip olduğu topraklardaki yerli hakları için mücadelesinin yanı sıra insan hakları kurbanlarını savunuyor, halkına avukatlık ve eğitim hizmeti veriyor. 
     Reebok insan hakları ödülünü kazanan bir başka isim 28 yaşındaki Ahmed Nadir Nadiri de Afganistan'da üç baskıcı rejim tarafından hapsedilmiş ve fiziksel saldırıya maruz kalmış bir insan hakları eylemcisi olarak tanınıyor. Nadiri, şu anda Afgan Bağımsız İnsan Hakları Komisyonu'nun kurucu üyesi olarak, ülkesinin insan hakları kültürünü inşa etmeye çalışıyor. 
     
</TEXT>
</DOC>
