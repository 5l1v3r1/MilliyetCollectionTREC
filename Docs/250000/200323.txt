<DOC>
<DOCNO> 200323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/yasam/yas01.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinop'ta DYP'lileri araba biçti 7 ölü 
</HEADLINE>
<TEXT>

   Samsun'dan Sinop'a gelen DYP lideri Ağar'ı bekleyen partililerin arasına Azrail gibi dalan araç 7 can birden aldı, 5 kişi yaralandı 
      DAVUT AKTAŞ, KENAN TÜRKSEVEN Sinop DHA 
   
   DYP Genel Genel Başkanı Mehmet Ağar'ı Samsun'dan Sinop'a gelişi sırasında karşılamak isteyen partililerin oluşturduğu konvoya otomobil girdi. Kazada ilk belirlemelere göre 7 kişi öldü, 5 kişi de yaralandı. 
   Güzelceçay mevkiine gelerek Ağar'ı karşılamak isteyen yaklaşık 300 DYP'li, dün saat 14.00 sıralarında araçlarının dışında beklemeye başladı. Bu sırada Şişecam Fabrikası Üretim Müdürü Reşat Nar Özdamar'ın kullandığı otomobil, Ağar'ı bekleyen kalabalığın arasına girdi. İnsanları biçen otomobil, ardından da park halindeki boş üç araca çarpıp durabildi. 
   
   Cenaze törenleri bugün 
   Ölü ve yaralıların asfalta savrulduğu kazada, eski DYP Sinop Milletvekili Kadir Bozkurt, Sinop DYP İl Başkanı Ayhan Ayyıldız, DYP Ayancık İlçe Başkanı Nizamettin Ünal, Suat Selçuk, Onur Birer, Turan Akgün, Bilgin Akça hayatlarını kaybetti. 
   Cemil Örnek, Özkan Arıcan, Hüseyin Sağıroğlu, Recai Çilingir ile çarpan otomobilde bulunan Koray Avcı yaralandı. Özdamar da gözaltına alındı. 
   Kaza yerine faciadan 10 dakika sonra gelen ve kısa bir inceleme sonrası Sinop'a geçen Ağar, hastanede yaralıları ziyaret etti. 
   DYP lideri Ağar, "Beklenmedik kazadan dolayı büyük üzüntü içindeyiz. Sinoplu hemşerilerimizle yarayı sarmaya çalışıyoruz" dedi.Ağar, geceyi Sinop'ta geçireceğini ve bugün düzenlenecek cenaze törenlerine katılacağını bildirdi. 
   Kaza nedeniyle, ANAP'tan DYP'ye geçen Sinop Belediye Başkanı Hamza İnce için düzenlenecek tören de iptal edildi. 
   
   
</TEXT>
</DOC>
