<DOC>
<DOCNO> 222105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/ekonomi/eko04.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü TL yastık altını bozdurdu 
</HEADLINE>
<TEXT>

   Türk Lirası'nın değerlenmesi, kaynağı kayıtdışı, yastık altı ve Irak olarak tahmin edilen 5.2 milyar doların mali sisteme girmesini sağladı 
   TARIK YILMAZ 
   
   Türk Lirası'nın güçlenmesi, dövizin cazibesini yitirmesi, sistem dışından 5.2 milyar doların kayıtlı sisteme girmesini sağladı. Merkez Bankası'nın MB ödemeler dengesi verileri içinde sistem dışından giriş ya da çıkışları ifade eden 'net hata noksan' kalemi 2003 yılında 5 milyar 221 milyon dolar fazla verdi. 
   MB verilerine göre, ocak ve şubat aylarında sırasıyla 1 milyar 83 milyon dolar ve 1 milyar 15 milyon dolar sistem dışına kaçtı. Bu aylardan sonra sistem dışından tekrar döviz girişleri yaşandı. Mayısta 1 milyar 424 milyon, haziranda da 1 milyar 147 milyon dolar giriş oldu. Ancak aralıkta kaynağı tespit edilmeyen kaynak girişi 1 milyar 956 milyon doları buldu.Böylece toplam 5 milyar 221 milyon dolarlık giriş oldu. 
   Ekonomistler bunun yastık altından, kayıtdışından ve savaş sonrası Irak'tan sisteme giren para ile açıklarken aralıktaki 2 milyar dolarlık rakamın "Anlaşılması ve yorumlanması zor ve çok büyük bir rakam" olduğuna işaret ettiler. Rakamın dikkatle izlenmesi gerektiğinin altını çizen ekonomistlere göre bu kalemi kısa vadeli sermaye hareketi olarak algılamak gerekiyor. 
   
   Sadece aralıkta 2 milyar dolar sisteme girdi 2003 Sisteme giren çıkan döviz Ocak -1.083 Şubat -1.015 Mart 384 Nisan 624 Mayıs 1.424 Haziran 1.147 Temmuz 393 Ağustos 304 Eylül 734 Ekim 195 Kasım 158 Aralık 1.956 Toplam 5.221 
   
</TEXT>
</DOC>
