<DOC>
<DOCNO> 243641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur18.html </URL>
<DATE> 2004/05/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Alman turist sokakta öldü 
</HEADLINE>
<TEXT>

     Beşiktaş'ta sokakta kalp krizi geçiren Alman turist, yaklaşık yarım saat ilkyardım uygulanmasına karşın hayatını kaybetti. 
     Beşiktaş Çarşısı girişinde eşiyle dolaşırken kalp krizi geçiren Günther Zimmerman'a, çevrede bulunan vatandaşlar tarafından müdahale edilmek istendi. 
     Zimmerman'a, Yıldız Teknik Üniversitesi İnşaat Fakültesi Jeodezi ve Fotogrametri bölümü öğrencisi Özgür Sengü ve bir genç kız tarafından suni teneffüs ve kalp masajı uygulandı. 
     Bu arada çağrılan ambulans ise trafik sıkışıklığı nedeniyle yaklaşık yarım saat sonra olay yerine gelebildi. 
     Ambulansa konularak Alman Hastanesi'ne sevk edilen Günther Zimmerman, yapılan müdahalelere rağmen kurtarılamadı. 
     Bu arada, Alman turiste suni teneffüs yapan öğrenci Özgür Sengü, A.A muhabirinin soruları üzerine, üniversitenin dağcılık kulübü üyesi olduğu için ilkyardım eğitimi aldığını ve olayı görünce yardımcı olmak istediğini söyledi. 
     Zimmerman'a müdahale ettiğinde henüz yaşadığını anlatan Sengü, ''İlk anda nabzı atıyordu, ancak sonra nabzı kaybettik'' dedi. 
     
</TEXT>
</DOC>
