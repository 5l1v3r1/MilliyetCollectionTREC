<DOC>
<DOCNO> 236125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun13.html </URL>
<DATE> 2004/04/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Prodi'den AB liderlerine Türkiye eleştirisi... 
</HEADLINE>
<TEXT>

     Avrupa Komisyonu Başkanı Romano Prodi, AB liderlerinin Türkiye konusundaki tutumlarını eleştirerek, "Türkiye'de farklı mesajlar veriyorlar, Brüksel'de farklı konuşuyorlar" dedi. Prodi, "Türk yetkililerle bir araya geldiklerinde Türkiye AB'ye üye olacak diyorlar. Brüksel'e geldikleri zaman bana, aman Türkiye konusunda acele etmeyin, yavas gidin telkininde bulunuyorlar" diye konuştu. 
     Brüksel'den yayın yapan Abhaber sitesine göre, Prodi, Fransız LCI kanalına yaptığı değerlendirmede Türkiye konusunda da önemli açıklamalarda bulundu. AB'nin tarihsel genişleme sürecinde 10 yeni ülkenin ardından Bulgaristan ve Romanya'nın 2007 yılında kriterleri karşılamaları durumunda üye olacaklarını kaydeden Prodi, daha sonra Hırvatistan'ın AB üyeliğinin gündeme geleceğini, bunun ardından da Türkiye'nin üyeliğinin ele alınacağını söyledi. 
     
     TÜRKİYE TARTIŞMASI GERİDE KALDI 

     Türkiye'nin AB üyeliğine adaylığı konusunda kararın 1999 yılında Helsinki Zirvesi'nde alındığını anımsatan Prodi, bugün Türkiye'nin adaylığının doğru ya da yanlış olduğunu tartışmak için çok geç olduğunu vurguladı. AB Komisyonu'nun, Türkiye'nin müzakerelere başlayıp başlayamayacağı konusunda ekim ayında bir rapor yayınlayacağını kaydeden Prodi, "Eğer Türkiye Kopenhag kriterlerini yerine getirirse müzakereler başlayacaktır, eğer yerine getirmemişse müzakereler başlatılmayacaktır" diye konuştu. 
     Romano Prodi, AB'nin Türkiye'ye karşı iki yüzlü davranıp davranmadığının sorulması üzerine "Ben bunu bilemem" dedi ancak AB liderlerini eleştirmekten de çekinmedi. AB Komisyonu Başkanı , "Türk yetkililerle bir araya geldiklerinde Türkiye AB'ye üye olacak diyorlar. Brüksel'e geldikleri zaman bana, aman Türkiye konusunda acele etmeyin, yavas gidin telkininde bulunuyorlar" diye konuştu. 
     Bu arada, Prodi, Fransa'da Türkiye'nin üyeliği konusunda yapılan tartışmalara ise girmek istemediğini söyledi. 

     
</TEXT>
</DOC>
