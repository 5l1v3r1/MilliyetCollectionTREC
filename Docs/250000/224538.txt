<DOC>
<DOCNO> 224538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo01.html </URL>
<DATE> 2004/03/22/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Olay, kavga, ölüm Lazio-Roma derbisi yarım kaldı... 
</HEADLINE>
<TEXT>

     Başkent Roma'nın iki takımı SS Lazio ile AS Roma arasındaki derbi maç, tamamlanamadan sona erdirildi. 
     Maç öncesinde Olimpiyat Stadı girişinde taraftarlar arasında çıkan kavganın güvenlik güçleri tarafından önlenmesi sırasında, küçük bir erkek çocuğunun polis aracı altında kalarak can verdiğine ilişkinin söylentinin yayılması, maçın hakem tarafından iptal edilmesini de beraberinde getirdi. Maçın büyük bir olasılıkla ileriki bir tarihte yeniden oynanması yönünde karar alınması bekleniyor. 
     İtalya Futbol Ligi'nin Serie A 26. hafta karşılaşmalarının son maçı olaylı başladı. Dün gece TSİ 21.30'da başlayan karşılaşma öncesinde, stad dışında taraftarlar ve polis arasında arbede yaşandı. Polis olayları önleyebilmek için göz yaşartıcı bomba kullanmak zorunda kaldı. Karşılaşmanın başlamasıyla birlikte stadyumda kulaktan kulağa bir söylenti yayılmaya başladı. 
     Söylentiye göre, olaylar sırasında küçük bir çocuk polis aracının altında ezilerek hayatını kaybetmişti. İlk yarının golsüz beraberlikle sonuçlandığı karşılaşmanın devre arasında söylenti, her iki takımın oyuncularına da ulaştı. 
     İkinci yarıya oyuncular bu moral bozucu haberle tereddütlü bir şekilde başladılar. O sırada her iki takımın tribünlerdeki taraftarları ise maçın durdurulmasını isteyen sloganlar atmaya başladılar. Oyunun ikinci yarısının ilk dakikalarında durmasının ardından, uzun bir bekleyiş yaşandı. 
     Stadyumda yapılan anonsla, Roma Emniyet Müdürlüğü'nün yaptığı açıklama doğrultusunda, bir çocuğun ezilerek öldüğüne ilişkin söylentinin asılsız olduğu duyuruldu. Ancak anonsa rağmen stadyumdaki gerilim azalmadı. Hakem Rosetti, uzun istişareler sonrasında güvenlik gerekçesiyle maçın tamamlanmadan sona erdirilmesini uygun gördüğünü açıkladı. 
     Hakemin bu kararı sonrasında, taraftarların tribünleri boşaltması için tüm kapılar açıldı. Stadyumdan çıkan taraftarlar ile güvenlik güçleri arasında arbede yaşanması da dikkati çekti. Roma Emniyet Müdürlüğü, olaylar sırasında yaralananların sadece polislerden ibaret olduğunu ileri sürdü. 
     Ev sahibi SS Lazio'nun Başkanı Ugo Longo, asılsız bir söylenti olduğu ileri sürülen bir olay nedeniyle maçın tamamlanmadan sona erdirilmesine bir anlam veremediğini belirterek, şunları söyledi 
     ''Yaşananlara bir anlam verebilmek zor. Bilgilendirme konusunda bir aksaklık yaşanmış olmalı. Ne olup bittiğini kimse anlayamadı. Böyle bir şeye ilk kez tanık oluyorum. Yayılan söylenti madem asılsızmış, maçın neden iptal edildiğini şahsen ben anlamadım.'' AS Roma Başkanı Franco Sensi ise maçın iptal kararının ardından taraftarları sakin bir şekilde eve dönmeye çağırarak, ''Maçın tamamlanamamış olmasından dolayı üzgünüz. Taraftarlarımızın da oyuncularımızın da yanındayız. En güzel düşünce, hepsini burada yeniden göreceğimizden emin olduğumuzu bilmek'' dedi. 
     
     ROMA VALİSİ SERRA SORUŞTURMA AÇILMASINI İSTEDİ 

     Kulüpler Birliği Başkanı Adriano Galliani, Hakem Rossini'nin maçı iptal kararını almadan önce, kendisiyle telefonla da istişare ettiğini belirtti. 
     Galliani, ''O ortamda oynanamazdı. Maçı tamamlamadan sona erdirmenin uygun olacağını düşündüm. Hakem Rossini'nin karar öncesinde telefonla konuştuğu kişi bendim'' dedi. 
     Roma Valisi Achille Serra, bir çocuğun ezilerek can verdiğine ilişkin asılsız bir söylenti neticesinde maçın tamamlanamadan sona ermesinin ardından, olayla ilgili soruşturma açtıracağını söyledi. Vali Serra, olaylara ilişkin değerlendirmesini şu sözlerle özetledi 
     ''Uygun olan yapıldı. Bu sayede belki de bir trajedi önlenmiş oldu. Ancak Cumhuriyet Savcılığı'ndan bir çocuğun hayatını kaybettiğine ilişkin o asılsız söylentiyi kimlerin çıkardığının tespit edilmesi için bir soruşturma açılmasını isteyeceğim. Asılsız bir söylenti yüzünden bir trajedi yaşanabilirdi.'' 

     
</TEXT>
</DOC>
