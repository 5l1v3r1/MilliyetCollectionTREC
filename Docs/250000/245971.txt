<DOC>
<DOCNO> 245971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko23.html </URL>
<DATE> 2004/06/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İşadamının vefa borcu... Köyüne fabrika yaptırıyor... 
</HEADLINE>
<TEXT>

     Silifkeli işadamı Nuri Göktaş, yıllar önce ayrıldığı köyüne, 500 kişiye istihdam olanağı sağlayacak tekstil fabrikası yaptırıyor. 
     İstanbul'da faaliyet gösteren Nam Giyim Tekstil firması Yönetim Kurulu Başkanı Nuri Göktaş, yazılı açıklamasında, 250 hanelik Mersin'in Silifke ilçesine bağlı Hırmanlı köyüne tekstil fabrikası kurmak için bir süre önce başlattığı inşaat çalışmalarını sürdürdüğünü bildirdi. 
     Yapımına 6 ay önce başlanan ve 6 bin metrekare alan üzerine kurulacak olan tekstil fabrikasının önümüzdeki yılın sonlarına doğru tamamlanmasının hedeflendiğini belirten Göktaş, fabrikada 500 kişi istihdam edeceğini ve çalışanların büyük bölümünün de köy halkından olacağını kaydetti. 
     Fabrikada kadın giyimi ağırlıklı üretim yapılacağını ifade eden Göktaş, iç piyasanın yanı sıra Cezayir, Filistin, Libya, Etopya ve Nijerya gibi ülkelere de ürünleri pazarlayacaklarını belirtti. 
     Fabrikanın yöre ekonomisine de canlılık kazandıracağına inandığını vurgulayan Göktaş, şöyle devam etti 
     ''1974 yılında köyümden kopup İstanbul'a gittim. İstanbul'da, giyim sektöründe çeşitli yerlerde çalıştım, yöneticilik yaptım. Ardından kendi şirketimi kurdum. Yıllar önce koptuğum köyüme, yıllar sonra bir tekstil fabrikası açmak için geldim. Böyle bir yatırımın bölgeye fayda getireceğini düşünüyorum. Fabrikayı buraya yapmamdaki neden ise doğup büyüdüğüm köyü çok sevmemdir. Burası doğası ve deniziyle çok güzel bir yer. Burada kendimi huzurlu hissediyorum.'' 
     
</TEXT>
</DOC>
