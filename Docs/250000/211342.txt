<DOC>
<DOCNO> 211342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/ekonomi/eko06.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Solcu Lula, Hindistan'ı ticari devrime çağırdı 
</HEADLINE>
<TEXT>

   Brezilya Devlet Başkanı Lula da Silva, Hindistan'la serbest ticaret anlaşmasının 'dünya ticaretinde devrim yapacağını' iddia etti 
   EKONOMİ SERVİSİ 
   
   IMF'ye karşı olan tutumu ve sert çıkışları ile tanınan Brezilya Başkanı Luiz Inacio Lula da Silva, Hindistan'a güçlerini birleştirerek dünyanın şu andaki ticaret coğrafyasını değiştirecek bir öneri götürdü. 
   Latin Amerika'nın en büyük ülkesi Brezilya'da, oyların yüzde 62'sini toplayarak Ekim 2002'de Başkan olan sosyalist İşçi Partisi lideri Lula'nın bu ilk marjinal hamlesi değil. Lula daha önce de fakirlikle mücadele eden ülkesindeki dijital uçurumu kapamak için Linux'a geçerek Microsoft'u alarma geçirmiş, kemer sıkma politikaları, istihdam ve sosyal destek sağlama gibi birçok ilginç projeyi de uygulamaya koymuştu. 
   
   Dünya ticareti değişecek 
   Lula, Hindistan'a yaptığı dört günlük resmi gezide, Hindistan ve Brezilya arasındaki benzerlikleri anlattı ve Hindistan yetkililerine güçlerini birleştirirlerse dünyanın ticaret yapısında devrim yapabileceklerini belirtti. Ardından Hindistan, Brezilya ve Mercusor bölgesi arasında bir anlaşma imzalandı. Dört yıldır ekonomik ilişkilerin ivmesinin sürekli arttığı iki ülkenin ticareti, 2002'de rekor kırarak 1.2 milyar dolara kadar yükselmişti. 
   Lula, "Bence Hindistan ve Brezilya ortak olarak güçlü bir siyasi yapı oluşturarak dünya ticaretinin daha iyi hale gelmesini sağlayabilir" dedi. Lula bu birliktelikle dünyanın en fakir insanlarının ihtiyaçlarının ortaya çıkacağını da söyledi. Hindistan Başbakanı Atal Behari Vajpayee ile imzalanan anlaşmaya, Brezilya dışında Mercosur ülkeleri Arjantin, Uruguay ve Paraguay da dahil. Yetkililer anlaşmayla serbest ticaret parametrelerinin belirlendiğini söyledi. 
   
   
</TEXT>
</DOC>
