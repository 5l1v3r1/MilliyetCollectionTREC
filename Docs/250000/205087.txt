<DOC>
<DOCNO> 205087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun19.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ve ABD İran'a yardımlarını sürdürüyor 
</HEADLINE>
<TEXT>

     İngiltere'nin, İran'ın Bem kentinde meydana gelen deprem felaketinde evsiz kalanlar için bölgeye bugün 500 çadır göndereceği bildirildi. 
     Uluslararası Kalkınma Bakanı Hilary Benn, BBC radyosuna yaptığı açıklamada, geceleri dondurucu soğukla karşı karşıya kalanlar için barınak sağlamanın acil ve çok önemli olduğunu belirterek, Londra'nın Bem halkına elinden gelen yardımı yapmaya kararlı olduğunu söyledi. 
     Çadırların bugün gönderileceğini kaydeden Benn, İngiltere'nin, deprem bölgesine yardım malzemesinin aktarılmasında yardımcı olmak amacıyla iki uçak sağlayacağını belirtti. 
     Benn, enkaz altından canlı çıkarma umudunun azaldığını ve arama kurtarma çalışmalarının sona ermek üzere olduğunu belirterek, artık çadır, gıda, su ve tıbbi yardım malzemesi ihtiyacının karşılanması gibi insani yardım aşamasında bulunulduğunu kaydetti. 
     
     ABD'DEN YARDIM 
     Bu arada, ABD'nin de İran'a yardımlarını sürdüreceği bildirildi. 
     Amerikan ordusundan yapılan yazılı açıklamada, Pazar günü yerel saatle 03.00'te Kerman eyaletine ulaşan ve kurtarma görevlileriyle ekipman taşıyan ilk yardım uçağının ardından başka yardım uçaklarının da bölgeye gönderileceği belirtildi. 
     Amerikalı Albay Bret Klassen'in imzasını taşıyan açıklamada, ihtiyaçların karşılanması için tespitlerde bulunulacağı ve kargo uçaklarının iniş kapasitelerinin araştırılacağı belirtildi. Albay Klassen, ''Bu, İran ile diyalog başlatılması bakımından büyük bir fırsat, ancak ne yazık ki bu fırsat böylesi dramatik koşullarda doğuyor'' dedi. 
     Bununla birlikte, ABD Dışişleri Bakanlığı sözcüsü, İran'a yönelik Amerikan yardımının herhangi bir siyasi yönü bulunmadığını ve yapılan yardımın hayati addedilen meselelerde İran'a karşı benimsenen tavırda bir değişikliğe yol açmayacağını söyledi. 
     Kerman eyaletine dün ulaşan ilk yardım uçağı, başkent Tahran'da 1979 yılında ABD Büyükelçiliği'ndeki rehin alma eylemini takiben iki ülke arasında diplomatik ilişkilerin kesilmesinden bu yana İran topraklarına inen ilk Amerikan uçağı olmuştu. 
     
</TEXT>
</DOC>
