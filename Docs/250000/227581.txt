<DOC>
<DOCNO> 227581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko16.html </URL>
<DATE> 2004/04/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Sebze fiyatları yükseliyor... 
</HEADLINE>
<TEXT>

     Kaliteli ürünün pazara az gelmesi nedeniyle sebze fiyatları yükselmeye devam ediyor. Sivri biberin fiyatı 6 milyon liraya çıkarken, patlıcan 3 milyon, taze fasulye 4 milyon, domates 1 milyon 400 bin liradan satıldı. 
     Antalya Büyükşehir Belediyesi Toptancı Hali Şube Müdürlüğü'nden alınan bilgiye göre, Toptancı Hal'e yeteri kadar kaliteli ürün gelmemesi ve ihracat nedeniyle, sebze fiyatları geçtiğimiz haftaya göre arttı. 
     Toptancı Hal Şube Müdürlüğü yetkilileri, domates fiyatlarının mevsime göre normal olduğunu belirterek, 10-15 gün sonra havaların ısınmasıyla birlikte fiyatların ucuzlayabileceğini belirttiler. 
     Antalya Toptancı Hali'nde sivri biber 5 milyon 800 bin, dolmalık biber 4 milyon, muhacir cinsi biber 4.5 milyon, Kaliforniya cinsi biber 6 milyon, Kapya biberi 3 milyon, Macar biberi de 3.5 milyon liradan işlem gördü. 
     Brokoli 3 milyon, cam sera domatesi 1 milyon 200 bin, arılı domates 1 milyon 400 bin liradan alıcı bulurken, taze fasulye 4 milyon liradan satıldı. 
     Karnabahar 1 milyon 400 bin, Brüksel lahanası 1.5 milyon, marul Aysberk 2 milyon liradan müşteri bulurken kıvırcık marul 600 bin, patlıcan 3 milyon liradan işlem gördü. Badem salatalık 1 milyon 300 bin, silor salatalık 5 milyon liradan satıldı. 
     İthal kuru sarımsak 4 milyon, yerli kuru sarımsak 3 milyon, kuru soğan 1 milyon 300 bin, taze yeşil soğan 1 milyon 600 bin liradan işlem gördü. 
     Çileğin kilosu 3 milyon 600 bin, badem ise çağla 2 milyon liradan alıcı buldu. 
     
</TEXT>
</DOC>
