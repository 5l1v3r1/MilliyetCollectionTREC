<DOC>
<DOCNO> 249902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun27.html </URL>
<DATE> 2004/06/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ve beklenen kitap yayınlandı... Clinton, neler yazdı 
</HEADLINE>
<TEXT>

     Eski ABD Başkanı Bill Clinton, 1998 yılında El Kaide'yi çökertmek için Afganistan'a özel kuvvet göndermek istediğini, ancak bu fikrinin orduda heyecan uyandırmadığını belirtti. 
     Clinton, bugün yayımlanan ''Hayatım'' isimli anı kitabında, 2000 yılında Pakistan ve Bangladeş gezileri arifesinde El Kaide'nin kendisine yönelik suikast planladığı konusunda Amerikan Merkezi Haberalma Teşkilatı'nca CİA toplanan istihbarata rağmen bu gezileri yaptığını anlattı. 
     Kitabında, halefi George Bush'u, Usame bin Ladin'in örgütünün tehdidi konusunda uyardığını anlatan Clinton, Bush'a, Bin Ladin'i etkisizleştirmeyi başaramamaktan ötürü duyduğu ''büyük hayal kırıklığını'' da ifade ettiğini bildirdi. 
     Clinton kitabında, Ocak 1993'de göreve geldikten sonra kafasının Bin Ladin'le dolu olduğunu, 1998'de ABD'nin Tanzanya ve Kenya Büyükelçiliklerine düzenlenen saldırıların ardından ''kendisini Ladin'i yakalamaya veya öldürmeye ve El Kaide'yi de yok etmeye adadığını'' kaydetti. 
     Eski başkan, kitabında, Amerikan kuvvetlerinin 11 Eylül saldırılarından sonra aramaya başladıkları Bin Ladin'i yakalamak için, Afganistan'a en az iki kere asker göndermeyi istediğini belirtiyor. 
     Clinton, Afrika'daki büyükelçiliklerine saldırılan ABD'nin, o dönem El Kaide'nin eğitim kamplarını ve Sudan'daki bir kimya fabrikasını bombalamasını yeterli bulmayarak, örgüte verilecek karşılığın daha büyük boyutta olmasını istediğini vurguladı. 
     Bill Clinton, dönemin Genelkurmay Başkanı General Hugh Shelton'dan ve terörle mücadele sorumlusu Richard Clarke'tan, ''Afganistan'a komando birliği göndermek için seçenek sunmaları yolunda talepte bulunduğunu, ancak ordu yetkililerinin, 1993'te ABD kuvvetlerinin Somali'de 18 kayıp verdiği gerekçesiyle bunu yapmak istemediklerini'' de ifade etti. 
     Eski Başkan kitabında, CİA'ya, Bin Ladin'e ve adamlarına karşı ''ölümcül bir güç kullanma ve terörist örgüt sorumlularını ortadan kaldıracak operasyonlar yapma'' yetkisi tanıdığını da yazdı. 
     
</TEXT>
</DOC>
