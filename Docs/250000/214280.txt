<DOC>
<DOCNO> 214280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko24.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Irak'taki tartışma sürecine katılmamız lazım 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Irak Koalisyon Geçici Yönetimi CPA Başkanı, sivil yönetici Büyükelçi Paul Bremer'in ''Irak'ın toprak bütünlüğünün korunması konusunda ABD'nin çok net bir politikası olduğunu'' ifade ettiğini bildirdi. 
     Hisarcıklıoğlu, Bremer'in ayrıca ''Irak'ta etnik ve dini temele dayanan bir federatif yapı kurulamayacağının'' altığını çizdiğini söyledi. 
     TOBB Başkanı Hisarcıklıoğlu, 8 Şubat Pazar günü yaklaşık 20 kişilik bir heyetle gittiği Irak'ta yaptığı temaslarla ilgili bir basın toplantısı düzenledi. 
     Toplantıda, TOBB Müteahhitlik Sektör Kurulu, Türkiye Müteahhitler Başkanı Nihat Özdemir, TOBB- DEİK Türk Irak İş Konseyi Başkanı Ercüment Aksoy, Irak Koordinatörü Büyükelçi Ahmet Ökçün, Dış Ticaret Müsteşarlığı Anlaşmalar Genel Müdürü Tevfik Mengü de hazır bulundu. 
     Hisarcıklıoğlu, Irak'a Koalisyon Geçici Yönetimi'nin Amerikalı yöneticisi Paul Bremer'in daveti üzerine gittiklerini ifade ederek, kaldıkları süre içerisinde Paul Bremer ve yardımcısı Büyükelçi Richard Jones, Özel Sektör Geliştirme Müdürü Thomas Foley, Irak Müteahhitler Konfederasyonu Başkanı Esad El Hudary, Irak Sanayiciler Birliği Başkanı Kayıs El Kafaci, Irak Geçici Yönetim Konseyi Dönem Başkanı Muhsin Abdülhamid, Irak Program Yönetim Direktörü Tom Gibb, Irak Program Yönetim Direktör Yardımcısı Rob McKee ile de görüştüklerini bildirdi. 
     1991'deki savaş öncesinde Irak'ın Türkiye'nin ikinci büyük ticari ortağı olduğunu, petrol karşılığı gıda programının başladığı yılların ikinci yarısına kadar ticari ilişkilerin tamamen durduğunu ifade eden Hisarcıklıoğlu, geçen yıl gerçekleşen savaş sonrası ticari ilişkilerde yeniden iyileşme başladığını söyledi. 
     TOBB Başkanı, 2003 yılı içinde Irak'la ticaretin 980 milyon dolar civarında gerçekleştiğini, bu yılki ticaret hedefinin ise 1.5 milyar dolar olduğunu da kaydetti. 
     Irak'a yaptıkları ziyaretle Irak'ın yeniden yapılanma sürecinde Türk iş dünyasının varlığını ve niteliklerini CPA ve Irak Geçici Yönetimi düzeyinde göstermek istediklerini vurgulayan Hisarcıklıoğlu, Amerikalılar ve Iraklılar'ın bugün halen önümüzdeki dönemde ne yapmaları gerektiğini tartıştıklarını hatırlattı. 
     Irak'ın geleceği ve bu çerçevede bölgenin gelecekteki yapısının bugünlerde şekilleneceğini ifade eden Hisarcıklıoğlu, ''Henüz tartışma devam ediyor, bu tartışma sürecine Türkiye olarak bütün ağırlığımızı koyarak katılmamız lazım. Şimdiden Irak'ın ve bölgenin geleceğine ilişkin kendi projelerimizi ortaya koymamızı sağlayacak bir mekanizmayı oluşturmaya başlamamız lazım. İşte bunun için Irak'a gittik'' dedi. Irak'ın yeniden yapılanması sürecinde orta vadeli bir yaklaşıma ihtiyaç bulunduğunu anlatan Hisarcıklıoğlu, kısa vadede ABD tarafından açılan ihalelerin de önemli olduğunu, Türk iş dünyasının bu alanda aktif olması gerektiğini, bunu da Bağdat'ta özellikle vurguladıklarını bildirdi. 
     Yine kısa vadede bakıldığında ticaretin önündeki güvenlik sorunlarının giderilmesinin de aynı dereceede önemli oludğunu anlatan Hisarcıklıoğlu, Irak'ın dünya ekonomisine entegrasyonunda tek doğal köprünün Türkiye olduğunu ve Türk iş dünyası olarak da bunu rahatlıkla yapabileckelerini söyledi. 
     
     İLETİLEN MESAJLAR 
     TOBB Başkanı Rifat Hisarcıklıoğlu, Irak'ta yaptığı görüşmelerde ilettiği mesajlarla ilgili bilgi verdi. 
     Temasları sırasında kısa vadede çözülmesi gereken ticari problemler ve bunlara ilişkin çözüm önerilerini de dile getiren Hisarcıklıoğlu, Irak'ın kuzeyindeki İbrahim El Halil Sınır Kapısı'ndaki haraç uygulamasının sona erdirilmesini istediklerini, düzenlemenin Suudi Arabistan'ın As-Ar, Ürdün'ün Tribil ve Kuveyt'in Safwan sınır kapıları ile uyumlaştırılmasını talep ettiklerini söyledi. 
     Hisarcıklıoğlu, Habur Sınır Kapısı'nda modernizasyon çalışmaları sürerken diğer taraftan Ovaköy'de yapılması öngörülen sınır kapısının süratle inşasına başlanmasını istediklerini, bunun için gerekli olacak kaynağın Irak'tan karayolu ile Türkiye'ye verilecek ham petrol ile karşılanmasının mümkün olacağını söyleyerek, bunu yapmaya talip olduklarını belirtti. 
     Türkiye'den Irak'a mal sevkiyatında Türk kamyonlarının güvenlik nedeniyle Dohuk ve Musul'un güneyine geçemediğini, bu durumun Irak halkına mal arzını zorlaştırdığını ve maliyetleri artırdığını ifade ettiklerini belirten Hisarcıklıoğlu, Musul, Baiji, Beled Bağdat ve Kerkük'te güvenliği sağlanmış TIR parklarının oluşturulmasını ve ilk aşamada Bağdat yakınlarında güvenli mal depolama merkezinin Türk firmaları tarafından kurulmasının ticaretin artırılmasına katkı sağlayacağını anlattıklarını bildirdi. 
     Hisarcıklıoğlu, Irak'ta ABD tarafından yapılan ihalelerden en az birinin Türk firmalarına verilmesinin sembolik olarak çok önemli olacağının altını çizdiklerini, ayrıca Irak'ta özel sektörün geliştirilmesi sürecine katkı sağlamak üzere bir oda geliştirme projesi önerdiklerini de kaydetti. 
     
     ''NELER ALDIK '' 
     TOBB Başkanı Hisarcıklıoğlu, Irak'ta görüştüğü yetkililere ilettikleri talepler karşısında aldıkları yanıtlara ilişkin de bilgiler verdi. 
     Irak Koalisyonu geçici Yönetimi Bşakanı Paul Bremer'in ''Irak'ın toprak bütünlüğünün korunması hususunda ABD'nin çok net bir politikasının olduğunu'' ifade ettiğini vurgulayan Hisarcıklıoğlu, Bremer'in ayrıca ''Irak'ta etnik ve dini temele dayanan bir federatif yapı kurulamayacağının'' altını çizdiğini bildirdi. 
     Hisarcıklıoğlu, yine Bremer'in ''Irak halkına bölgede Türkiye'nin çok önemli bir ülke olduğunu ve Türkiye ile Irak arasındaki ilişkilerin geliştirilmesinin Irak için de çok önemli olduğu hususunu sürekli olarak Iraklılar'a anlattığını'' ifade ettiğini kaydetti. 
     Irak'a yapılan ticaretin ve Irak'ta yapılmak istenen yatırımların önündeki engeller ve sorunlar konusunda Irak yönetimine en üst düzeyde bilgiler verdiklerini, çözüm önerileri ve projelerini sunduklarını da anlatan Hisarcıklıoğlu, 13-14 Mart 2004 tarihinde Iraklı müteahhitler ve nakliyeciler ile Türk müteahhitler ve nakliyecilerin Irak'ta biraraya gelmesinin kararlaştırıldığını söyledi. 
     Nisan ayı ortasında ihalelerdeki ana yüklenicilerin belli olmasının ardından Irak'ta ana yüklenicciler ile müteahhitler ve inşaat malzemesi tedarikçilerini biraraya getirecek bir toplantı gerçekleştirileceğini belirten TOBB Başkanı, bu toplantıya Türk taşeron ve tedarikçilerinin de davet edileceğini bildirdi. 
     TOBB Başkanı Hisarcıklıoğlu, daha sonra gazeticilerin sorularını da yanıtladı. 
     
</TEXT>
</DOC>
