<DOC>
<DOCNO> 217417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun52.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Sağlık Örgütü "Dünyada 5 milyon kişi diş çürümesi... 
</HEADLINE>
<TEXT>

     Dünya Sağlık Örgütü DSÖ , dünyada 5 milyar kişinin diş çürümesinden şikayet ettiğini bildirdi. 
     DSÖ'nün ağız sağlığı için başlattığı kampanyayı tanıtan 38 sayfalık raporda, ''6.3 milyarlık dünya nüfusunun yaklaşık yüzde 80'inin, ağız bakımının daha uzun ve iyi bir yaşam için gerekli olduğunu anlayamadıkları için diş çürümesinden şikayet ettiği'' belirtildi. 
     Örgütün Dünya Ağız Sağlığı Programı koordinatörü Dr. Poul Erik, ağız sağlığının bozuk olmasının genel sağlık ve yaşam kalitesi üzerinde büyük etkileri olduğunu söyledi. 
     Raporda, sanayileşmiş ve gelişmekte olan ülkelerde diş çürümesinin ve dişeti hastalıklarının da, en az ağız ve gırtlak kanserleri kadar önemli rahatsızlıklar olduğu, yetersiz beslenmeye yol açan diş kaybının ise başka hastalıklara yol açtığı kaydedildi. 
     DSÖ'nün Bulaşıcı Olmayan Hastalıklar ve Akıl Sağlığı Bölümü Genel Müdür Yardımcısı Dr. Catherine Le Gales-Camus, yaşlılığın doğal bir sonucu olarak görülen diş kaybının aslında önlenebilir olduğunu söyledi. 
     Le Gales-Camus, dünyada okul çağındaki çocukların yüzde 60-90'ı ile yetişkinlerin büyük çoğunluğunun diş çürümesinden şikayet ettiğini belirtti. 
     Yapılan çalışmalarda, sigara içmek, tütün çiğnemek, sert kabuklu yemiş yemek, dişleri yeterince fırçalamamak ve diş ipi kullanmamak, kalsiyum ve diğer mikrobesinleri vücutta çok az miktarda bulunmalarına rağmen organizma için mutlak gerekli mineral ve vitamin gibi maddeler az almak ve alkol tüketmenin ağız sağlığı açısından risk oluşturduğu belirtiliyor. 
     
</TEXT>
</DOC>
