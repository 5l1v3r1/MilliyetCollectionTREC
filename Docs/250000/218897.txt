<DOC>
<DOCNO> 218897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun02.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de skandal Yabancı evlatlıklar kobay olarak kullanılıyor... 
</HEADLINE>
<TEXT>

     New York'un Manhattan kesiminde yaşayan bazı Amerikalı ailelerin evlat edindikleri bir kısmı yabancı ülke kökenli öksüz ve yetim çocukların, AİDS ilaçlarının denenmesi amacıyla kobay olarak kullanıldıkları ileri sürüldü. 
     New York Post gazetesinde yer alan haberde, kobay olarak kullanılan çocukların büyük bölümünü zenci bebeklerin oluşturduğu ve bunlara yüksek dozda ''AİDS kokteyli'' adı verilen ilaçlardan verildiği iddia edildi. 
     Kobay olarak kullanılan çocukların sayısının 50'yi aştığı ve çocukların çoğunluğunun New York'taki ''Manhattan Incarnation Children's Center'' adlı merkezden alındıkları belirtilen haberde, New York eyalet sağlık makamlarının, tehlikeli olabilecek bu ilaçların küçük çocuklar üzerinde kullanımıyla ilgili soruşturma başlattığı kaydedildi. 
     Çocuklardan bazılarının daha 3 aylık oldukları belirtilirken, yetkililer bu çocukların durumunu açıklamaktan kaçındılar. 
     Çocuklar üzerinde kullanılan AİDS kokteylinin, ilaç üreticisi firmalar tarafından sağlandığı belirtiliyor. 
     Gazeteye göre, çocuklar üzerinde kullanıldığı belirtilen ilaçların ciddi yan etkileri olduğu uzmanlar tarafından ifade edildi. 
     
</TEXT>
</DOC>
