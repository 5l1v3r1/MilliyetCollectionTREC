<DOC>
<DOCNO> 229871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun27.html </URL>
<DATE> 2004/04/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Felluce'de operasyon tekrar başlıyor... 
</HEADLINE>
<TEXT>

     Irak'ta, Amerikalı teknisyenlerin öldürülmesinden sonra şiddetli çatışmalara sahne olan Felluce kentindeki askeri operasyonlar, ''askıya alındı'' açıklamasından 1.5 saat sonra tekrar başlıyor. 
     Amerikalı Yarbay Brennan Byrne, operasyonlara devam edilmesi yönünde talimat aldıklarını söyledi. 
     Byrne, operasyonlara bu kadar kısa süre ara verilmesinin sebebini bilmediğini ve taraflar arasında bir görüşme olduğuna inanmadığını kaydetti. 
     Koalisyon kuvvetlerinin tek taraflı ateşkes kararı olarak algılanan operasyonları askıya alma kararının, tarafların bir araya gelmelerine olanak sağlaması bekleniyordu. 
     Irak'taki Amerikalı sivil yönetici Paul Bremer, erken saatlerde yaptığı açıklamada, koalisyon kuvvetlerinin Felluce'deki operasyonlarının bugün öğle saatleri itibariyle askıya alındığını söylemişti. 
     Operasyonların, Geçici Yönetim Konseyi üyeleri ve bölge liderleri ile koalisyon karşıtı liderler arasında bir görüşme ayarlayabilmek ve insani yardımın ulaştırılmasına kolaylık sağlayabilmek için askıya alındığı belirtilmişti. 
     ABD'nin, başkent Bağdat'ın batısında, ''Sünni Üçgeni' olarak adlandırılan bölgede yer alan Felluce kentindeki direnişi kırmak için başlattığı operasyonda, pazartesi gününden bu yana 300 kadar Iraklının öldüğü bildiriliyor. 
     
</TEXT>
</DOC>
