<DOC>
<DOCNO> 247861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur12.html </URL>
<DATE> 2004/06/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Alanya Belediyesi'nden 'turisti rahatsız etmeye' 250 milyon lira ceza .. 
</HEADLINE>
<TEXT>

     Antalya'nın Alanya İlçesi'nde, denizi kirleten tekneye 750 milyon lira, turisti rahatsız eden esnafa 250 milyon lira ceza uygulanacak. 
     Alanya Belediye Meclisi, Zabıta Tembihnamesi'nde, çeşitli uygulamalarla ilgili yeni düzenlemeler yaptı. 
     Buna göre, çığırtkanlık yapanlara birinci uygulamada 500 milyon lira para ve 7 gün ticaretten men, ikinci uygulamada 1 milyar lira para ve 15 gün ticaretten men, üçüncü uygulamada ise 2 milyar lira para ve 1 ay ticaretten men cezası verilecek. Dördüncü uygulamada ise bu kişilerin ruhsatları iptal edilecek. 
     Yoldan geçen veya işyerindeki müşterilere hakaret eden, rahatsız edici sözler söyleyen esnafa 250 milyon lira ceza verilecek. 
     İşyeri dışına promosyon ve reklam amaçlı herhangi bir levha, tabela ve karton konulması da yasaklandı. Buna uymayanlar, birinci uygulamada yazılı olarak uyarılacak. Bu kişilere, ikinci uygulamada 250 milyon lira, üçüncü uygulamada ise 500 milyon lira ceza verilecek. 
     Denizi kirleten tekne, yat ve benzeri deniz taşıtlarına ise 750 milyon lira ceza verilecek. 
     Kiralık araç işleten esnafa da bazı düzenlemeler getirildi. Buna göre, işyerinin minimum 80 metrekare olması, işyerinde yanıcı ve patlayıcı madde bulundurulmaması, kiralık araç işletmecileri ve galericilerin işletmenin önüne araç park etmemeleri, işyerinin önünde araç temizlememeleri gerekiyor. Bu kurallara uymayanlara, 750 milyon lira ceza uygulanacak. 
     Pitbull, rottweiler, doberman cinsi köpeklerin sağlıksız ve tasmasız dolaştırılması ve işyerlerinde bulundurulması da yasaklandı. Bu kurala uymayanlara 115 milyon lira ceza verilmesi kararlaştırıldı. 
     
</TEXT>
</DOC>
