<DOC>
<DOCNO> 248802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur16.html </URL>
<DATE> 2004/06/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Aralarında Hadi Özcan'ın da bulunduğu 16 kişi DGM'ye sevkedildi 
</HEADLINE>
<TEXT>

     İzmit'te 1 kişinin ölümü, 1 kişinin de yaralanmasıyla sonuçlanan silahlı çatışma sonrasında gözaltına alınan, kamuoyunda ''Kocaeli Çetesi lideri'' olarak bilinen Hadi Özcan ile 15 arkadaşı DGM'ye sevk edildi. 19 kişi de çete suçlamasıyla aranıyor. 
     AA muhabirinin edindiği bilgiye göre, Kocaeli Fuarı'nda geçen Cumartesi günü meydana gelen olayın ardından, cinayet zanlısı Mustafa Büyüksökmen'le görüştüğü gerekçesiyle gözaltına alınan Hadi Özcan ile Burak Güllü, Serkan D, Sedat E, Metin B, Kamil K, Murat Mutlu A, Basri K, Sedat Ç, Mahmut Ş, Mustafa Ş, Murat F, Halil S, Mehmet K, Eyüp S. ile Nuri Ç, Kocaeli Emniyet Müdürlüğü'nde yapılan sorgulamaların ardından DGM'ye sevk edildi. 
     Ev, işyeri ve otomobillerinde yapılan aramalarda, 6 tabanca, 2 pompalı av tüfeği, 2 havalı tüfek, 8 şarjör, 126 adet değişik çap ve markalarda fişek, 1 çelik yelek, 5 avcı bıçağı, 3 dürbün, bir çek yaprağı ile 6 boş senet bulunan sanıklar, ''şiddet, korku ve infial yaratarak çek-senet tahsilatı yapmak, haksız menfaat temin etmek ve çıkar amaçlı silahlı suç örgütü kurmakla'' suçlanıyor. 
     Özcan'ın, Kocaeli Fuarı'nda bar sahibi Oğuz Öztürk'ün öldüğü, Dursun Şakar'ın da yaralandığı olayla ilgisi olmadığını iddia ettiği, çatıma anında olay yerinde bulunan sanıklardan Burak Güllü'nün cinayeti üstlendiği öğrenildi. 
     Bu arada, suç örgütüyle ilişkisi olduğu gerekçesiyle 19 kişinin de arandığı bildirildi. 
     
     OLAY 
     Kocaeli Fuarı'nda geçen Cumartesi gecesi meydana gelen olayda, başka bir barda eğlenen bar sahibi Oğuz Öztürk 27 ile Burak Güllü 29 ve yanındaki bir kişi arasında çıkan tartışma sonrasında taraflar birbirlerine ateş etmiş, Oğuz Öztürk olay yerinde ölmüş, arkadaşı Dursun Şakar da yaralanmıştı. 
     Olay sonrasında kaçmayıp elinde silahla bekleyen Burak Güllü cinayeti üstlenmiş, ancak elindeki silahın, eniştesi Mustafa Büyüksökmen'e ait olduğu belirlenmişti. Görgü tanıkları da Güllü'nün yanındaki kişinin Büyüksökmen olduğunu ve bu kişinin ateş ettiğini öne sürmüştü. 
     
     SENDİKA MÜCADELESİNE MÜDAHALE 
     Bu arada, polisin 2002 yılından bu yana takip ettiği Hadi Özcan'ın, kente bazı sendikalar arasında yaşanan yetki mücadelesine müdahale ettiği de belirlendi. 
     Sendikalardan birinin bağlı olduğu konfederasyonun üst düzey yöneticilerinin Özcan ile görüştükten sonra sendikalar arasında uzlaşma sağlandığı öne sürülüyor. 
     
</TEXT>
</DOC>
