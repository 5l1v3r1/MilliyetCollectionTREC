<DOC>
<DOCNO> 202624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/siyaset/siy02.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zırhımı kaldırın' 
</HEADLINE>
<TEXT>

   Dokunulmazlığının kaldırılması için TBMM'ye başvuran CHP'li Öktem, AKP'lilerin yargıdan kaçtığını öne sürdü 
      
   CHP İzmir Milletvekili Enver Öktem, dokunulmazlık zırhından arınmak için TBMM Başkanlığı'na başvurdu. Milletvekillerinin dokunulmazlık nedeniyle haksız ithamlara uğrayarak yıpratıldığını belirten Öktem, yolsuzlukla mücadelenin de ancak dokunulmazlık zırhından arınılması halinde anlam kazanacağını savundu. 
   Öktem, iktidar mensubu bazı milletvekillerinin yargıya güvensizliği gerekçe göstererek dokunulmazlık zırhına bürünmek istemelerinin "özrü kabahatinden büyük" sözünü doğruladığını belirtti. Öktem, bu tavrın hem Meclis'in hem bağımsız yargının hem de yürütmenin saygınlığını zedelediğini vurgulayarak, dokunulmazlığının kaldırılmasını istedi. 
   
   
   
   
</TEXT>
</DOC>
