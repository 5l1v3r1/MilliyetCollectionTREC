<DOC>
<DOCNO> 226677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonyas01.html </URL>
<DATE> 2004/03/29/ </DATE>
<TIME> 06.05 </TIME>
<AUTHOR>  </AUTHOR>
<HEADLINE>
Dünyanın en uzun uçak yolculuğu 
</HEADLINE>
<TEXT>

     Ticari hatlar içinde dünyanın en uzun uçak yolculuğunun Los Angeles-Singapur seferi olduğu belirtildi. 
     Singapur Havayolları her gün kesintisiz 18.5 saat süren bu yolculuk sırasında dünyanın en büyük okyanusunu aşıyor, 10 zaman diliminden geçiyor ve toplam 14 bin kilometre katediyor. 
     Singapur Havayolları uçuş süresini kısaltmak amacıyla haziran ayından itibaren uçuşlarını kuzey kutbu üzerinden gerçekleştirmeye hazırlanıyor. Bu yol aslında mesafe olarak daha uzun olmakla birlikte zaman dilimi olarak yolculara 6 saat kazandıracağı şirket yetkililerince ifade edildi. 
     
     AİRBUS KULLANIYOR 
     Singapur havayollarının seferlerinde Airbus uçakları kullandığı belirtildi. Uçağı üreten Airbus şirketinin başkan yardımcısı John Leahy ise ''yeni Airbus'lerin daha hafif maddeden yapıldıklarını ve yeni bir kanat tasarımına sahip olduklarını'' ifade etti. Leahy, ''uçakların, yakıt tasarrufu sağlayan hafif ve daha güçlü 4 Rolls-Royce motorla donatıldıklarını'' da sözlerine ekledi. Motorların içindeki pervanelerin titanyumdan yapıldıkları belirtiliyor. 
     Uzun yolculuklarda Airbus ile rekabet eden Boeing firması başkan yardımcısı Randy Baseler ise ''yakında piyasaya çıkacak olan Boeing-777'ler ile dünyadaki tüm kentlerin direkt uçuşlarla birbirlerine bağlanacağını'' kaydetti ve örnek olarak ''Sydney ile New York arasında doğrudan uçuş yapılabileceğini'' söyledi. 
     
     YOLCULAR NE YAPIYOR 
     Yolcuların yolculuk sırasında uyuyabileceklerini, TV seyredebileceklerini ya da oyun oynayabileceklerini kaydeden yetkililer, ''yolcuların 50 film arasından beğendiklerini seçebileceklerini'' belirttiler. 
     Buna ek olarak yakında bu uçaklarda hızlı internet bağlantısı bulunacağı, normalde 300 olan koltuk sayısının, uzun yolculuklarda 181'e indirilerek yolcuların ''Business Class'ta'' uzanarak yatmalarına olanak sağlanacağı verilen bilgiler arasında. Ancak bu uçuşlarda bilet fiyatlarının yüzde 10 daha pahalı olacağı bildirildi. 
     
</TEXT>
</DOC>
