<DOC>
<DOCNO> 220981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko17.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TGSD Hükümet asgari ücret konusunda sözünü tutmadı 
</HEADLINE>
<TEXT>

     Hükümeti asgari ücret zammının bir bölümünü karşılamak sözünü tutmamakla eleştiren Türkiye Giyim Sanayicileri Derneği TGSD Başkanı Umut Oran, sektörde "büyük bir işsizlik depreminin" gelmekte olduğu uyarısında bulundu. 
     Hükümet, ekonomik programın destekçisi IMF'nin de tepkisini çeken bir kararla yılbaşından itibaren asgari ücreti yüzde 34.8 artırmış ve bu artışın 14.8 puanlık bölümünün hazine tarafından karşılanacağı sözünü vermişti. 
     Tekstil sektöründe faaliyet gösteren birlik ve dernek temsilcilerinin ortak toplantısında konuşan Başkan Oran, şirketlerin bu ayın başında SSK primlerini yatırdıkları sırada bu sözün yalnızca "mesai yapmayan" işçiler için uygulandığını öğrendiklerini söyledi. 
     "Bu nedenle işletmeler işçi çıkartmalara başlamak üzere" uyarısında bulunan Oran, "korkunç derecede işsizlik depremine sürükleniyoruz ve bu durum da sosyal patlamalara yol açar" dedi. 
     Toplantıda sektör adına hazırlanan deklarasyonu okuyan İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu da, 28 Ocak'ta yürürlüğe giren yasa uyarınca asgari ücret artışında söz verilen bölümün işletmelere ödenmesi gerektiği halde, işçi başına 46 milyon lira olan ödemelerin fazla mesai yapan kişiler için yapılmadığına dikkat çekti. 
     Orakçıoğlu, "bu noktada bir yol ayrımındayız. bu kimseyi kurtarmayacak muğlak uygulamalar durumu daha da belirsizliğe götürecek" dedi. 
     Orakçıoğlu, ihracatta görülen artışın temel olarak pariteden kaynaklandığını ve gerçekte artış olmadığını söylerken, Oran da son aylarda ihracatta düşüşlerin yaşanmaya başladığını ve uluslararası pazarlarda Çin tehlikesi arttıkça bu düşüşlerin artarak süreceğini söyledi. 
     
</TEXT>
</DOC>
