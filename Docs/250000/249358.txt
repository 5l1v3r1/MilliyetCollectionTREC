<DOC>
<DOCNO> 249358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/siyaset/axsiy01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, AB'yle imtihanı veremedi 
</HEADLINE>
<TEXT>


İçişleri'nin 'Gösteriler izinsiz kameraya alınmayacak' genelgesi delindi. Polis, DEHAP'ın Diyarbakır'daki basın açıklamasını izinsiz çekti... 

ANKARA Milliyet, ŞEYHMUS ÇAKAN DHA 


Ankara Emniyet Müdürlüğü, İçişleri Bakanlığı'nın AB'ye uyum kapsamında hazırladığı ve sivil toplum örgütlerinin genel kurullarıyla, toplantı ve gösteri yürüyüşlerinde "izin alınmaksızın kamera kaydı yapılmasını" yasaklayan genelgesi çerçevesinde ilk uygulamayı dün gerçekleştirdi. Ankara polisi "istek üzerine" çekim yaparken, Diyarbakır polisi DEHAP Gençlik Kolları'nın basın açıklamasını "izinsiz" olarak kameraya aldı. 
Yılmaz Eren'in başkanlığında bir grup ÖDP'li, Sıhhıye Abdi İpekçi Parkı'nda "NATO'ya ve emperyalizme karşı halk şenliği" adıyla miting düzenledi. 
Şenlikte görevlendirilen hükümet komiserleri Ümit Atabay ile Nihat Öztürk'ün başvurusu üzerine valilik, Ankara Emniyeti'nden kayıt için personel görevlendirmesini istedi. Emniyet de isteğe uyarak 4 kameramanı ses ve görüntü kaydı yapması için görevlendirdi. 

Sloganlar not edildi 
Ankara'daki uygulamanın aksine Diyarbakır'da polis izinsiz şekilde çekim yaptı. Diyarbakır'da DEHAP Gençlik Kolları'nın yaptığı basın açıklamasını 4 polis kamerası takip etti. Belediye Konukevi önünde toplanan 100 kadar DEHAP'lının aralarına giren sivil polisler, atılan sloganları tek tek not aldı. Basın açıklamasını okuyan DEHAP Gençlik Kolları yöneticisi Sıddık Eren, "Kürtlerin yurttaşlık haklarının anayasal güvence altına alınması ve Abdullah Öcalan üzerindeki tecridin kaldırılarak, çözüm muhatabı olarak görülmesi gerekir" dedi. 


</TEXT>
</DOC>
