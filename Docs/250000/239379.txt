<DOC>
<DOCNO> 239379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy09.html </URL>
<DATE> 2004/05/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İ.Ü Rektörü Pro. Alemdaroğlu'ndan YÖK tasarısına tepki 
</HEADLINE>
<TEXT>

     İstanbul Üniversitesi İÜ Rektörü Kemal Alemdaroğlu, ''Üniversiteye giriş sistemini değiştirmek ve imam hatip mezunlarının rahatça girmesini sağlamak, bir süre sonra üniversitede çağdaş laik uygulamaları sonlandırmayı hedefleyen bir gidiştir'' dedi İÜ Cerrahpaşa Tıp Fakültesi Oditoryumu'nda, Hemşirelik Haftası nedeniyle düzenlenen törende konuşan Prof. Dr. Alemdaroğlu, YÖK Yasa Tasarısı'nı eleştirdi. 
     Tasarının, ''ulusal ekonomiyi'' ve ''AB''yi etkileyecek şekilde tüm sorunların önünde en ağırlıklı konu olarak kendisini gösterdiğini anlatan Alemdaroğlu, ilk maddenin ''YÖK'ü tasfiye'' maddesi olduğunu savundu. 
     YÖK'ün, üniversitelerin üzerinde, onları yönlendiren, bir anlamda yöneten ve denetleyen özerk, tüzel bir kişilik olduğunu dile getiren Alemdaroğlu, kuruluş yıllarındaki bazı olumsuzluklar nedeniyle kurumun tepki gördüğünü dile getirdi. 
     Tepkiler doğrultusunda YÖK'te, 32 kez değişiklik yapıldığını ve bir anlamda ''eşgüdüm kurulu haline geldiğini'' vurgulayan Alemdaroğlu, buna rağmen siyasi partilerin ''yerine ne koyacaklarını belirtmeden her seçim öncesi kurulu kaldırma vaadinde bulunduklarını'' kaydetti. 
     Alemdaroğlu, şöyle devam etti 
     ''Üniversiteler arası belli düzenlemeyi kimin sağlayacağı meçhulse yerine mutlaka birşeyin konulması gerekir. Eğer YÖK'ü kaldıracağını belirtenler, siyasi güç yerine Milli Eğitim Bakanlığı'nı koyacaksa, üniversitelerin özerkliği tamamen ortadan kaldırılacaksa, bunu 21. yüzyılda hiçbirimizin kabul etmesi mümkün değildir. 
     YÖK'ün davranışlarını beğenirsiniz, beğenmezsiniz, eleştirebiliriz de ancak bir anlamda Milli Eğitim Bakanlığı'na bağlı bir kuruluş haline getirmeyi hiçbirimiz kabul edemeyiz.'' Tasarının ''YÖK'ü kaldırmıyormuş da, oluşum yapısını değiştiriyormuş'' gibi göründüğünü dile getiren Alemdaroğlu, ''Ancak bu yapı değişikliği YÖK'ü siyasi erkin güdümü içerisine bırakıyor'' dedi. 
     Cumhurbaşkanı'nın, YÖK Başkanı'nı atama yetkisinin de tasarıyla ortadan kalktığına dikkat çeken Alemdaroğlu, bu şekilde kurul başkanının üniversiteler üzerinde yönlendirme dahi olsa hiçbir etkisinin olamayacağını söyledi. 
     
     MESLEK LİSELERİ İLE İLGİLİ MADDE 
     Tasarının meslek liseleriyle ilgili maddesine dikkat çeken Alemdaroğlu, şunları söyledi 
     ''Üniversiteye giriş sistemini değiştirmek ve üniversiteye imam hatip mezunlarının rahatça girmesini sağlamak, bir süre sonra üniversitede çağdaş laik uygulamaları sonlandırmayı hedefleyen bir gidiştir. Bu çok tehlikeli bir gidiştir. Bu aynı zamanda Anayasa'nın 174. maddesinde koruma altına alınan Devrim Yasaları'nı delmektir. 3 Mart 1924'te çıkarılmış olan Öğrenim Birliği Yasası'nı yok saymaktır. 
     Öğrenim Birliği Yasası, imam ve benzeri konumda görev yapacakların yetiştirilmesi için imam hatip liselerinin, bu okul mezunlarından akademik alanda ilerlemek isteyenlere fırsat tanımak için İlahiyat Fakülteleri'nin kurulmasını emretmektedir. 
     Çok açık bir dille İmam Hatip Lisesi'nin sonrasının İlahiyat Fakültesi olacağı belirtilmiş olan Öğrenim Birliği Yasası'nı değiştirmeye hiç kimsenin hakkı yoktur. Anayasa'yı delme girişimleri 367 artı 4'le de sağlanamaz, 367 artı 4, artı 175'le de hiç sağlanamaz. 
     Parlamentoda görevli tüm siyasi partilerin Öğrenim Birliği Yasası'nı, yani Anayasa'nın koruması altındaki devrim yasalarını delme girişimlerini şiddetle kınadığımızı ve asla buna üniversiteler, çağdaş kurumlar olarak fırsat vermeyeceğimizi belirtmek isterim.'' 
     
     ''TARTIŞMANIN UZAMASI FAYDA SAĞLAMAYACAK'' 
     Tartışmanın daha fazla uzamasının ülkeye hiçbir fayda sağlamayacağını belirten Alemdaroğlu, Başbakan'dan tasarıyı hızla geri çekmesini istedi. Konuyla ilgili çok açık tavırlarını her ortamda gösterdiklerini anlatan Alemdaroğlu, ''Ama sokaklara çıkıp, sokaklarda gösteri yaparcasına herhangi bir eyleme bugün için gerek görmüyoruz'' dedi. 
     İÜ'nün 550 yıllık bir üniversite olduğunu hatırlatan Alemdaroğlu, ''Bu ayrıcalıkla yöneticiler açık olarak düşüncelerini her ortamda dile getirirler, asla gerginlik yaratmazlar, asla toplumu germe girişimlerinde bulunmazlar'' diye konuştu. 
     
</TEXT>
</DOC>
