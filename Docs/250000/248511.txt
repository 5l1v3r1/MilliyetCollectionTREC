<DOC>
<DOCNO> 248511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur28.html </URL>
<DATE> 2004/06/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Uzaylı maskeleri ile NATO Zirvesi protestosu 40 gözaltı 
</HEADLINE>
<TEXT>

     Uzaylı maskeleri takarak Beyoğlu'nda NATO Zirvesi karşıtı gösteri yapan yaklaşık 40 kişi, polis tarafından gözaltına alındı. 
     Nostaljik tramvayı kullanarak uzaylı maskeleriyle Galatasaray Lisesi önüne gelen ve kendilerini ''Anarşistanbul'' olarak tanımlayan grup, ''NATO katillerin, İstanbul bizim'' şeklinde slogan attılar. 
     Grup adına burada yapılan açıklamada, eylemin sadece NATO'ya değil, NATO'ya hayır demeyenlere karşı da yapıldığını belirtildi. 
     ''Katillerin İstanbul toplantısına ses çıkarmayanların insanlığından şüphe duyuyoruz'' denilen açıklamada, ''Eğlenin, eğlenin. Katil NATO'nun kafasına bomba yağdırdığı her Afgan çocuk, kahkahanıza kahkaha atıyordur mutlaka. Biz maske taktık, ama NATO'ya karşı çıkmayanların uzaylı olduklarından şüphe ediyoruz'' denildi. 
     Uzaylı maskesi takan göstericilerden biri, Bush maskesi takan arkadaşını göstererek, ''Bizden korkmayın bu adamdan korkun'' dedi. 
     Güvenlik kuvvetleri, yapılan açıklamanın ardından göstericilerden maskelerini çıkartarak dağılmalarını istedi. 
     Güvenlik güçlerinin ''2 dakika veriyoruz maskelerini çıkarın'' uyarısında bulunduğu göstericilerden biri, ''5 dakika veriyoruz polis dağılsın'' karşılığını verdi. 
     Bunun üzerine gruba müdahale eden polis, yaklaşık 40 kişiyi gözaltına alarak emniyete götürdü. 
     -DİĞER GÖSTERİLER- Bu arada, Hilton Oteli önünde toplanan bir grup da, otelin bahçesine kaktüs çiçeği dikti. 
     Grup adına yapılan açıklamada, ''Dünya efendilerinin kalacağı otelin önüne doğa ve insan nefretini temsilen kaktüs çiçeği dikildiği'' belirtildi. 
     Öte yandan AKM önünde toplanan başka bir grup da, NATO Zirvesi'nin İstanbul'da toplanmasını gitar ve saz eşliğinde şarkılar söyleyerek protesto ettiler. 
     Söz konusu gruplar, daha sonra olaysız olarak dağıldı. 
     
</TEXT>
</DOC>
