<DOC>
<DOCNO> 209110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo15.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada dev derbi Fenerbahçe-Galatasaray 
</HEADLINE>
<TEXT>

     Türkiye Basketbol Ligi'nin ikinci yarısının ilk haftasında, derbi heyecanı da yaşanacak. 
     Ezeli rakipler Fenerbahçe ile Galatasaray, yarın Haldun Alagaş Spor Salonu'nda, saat 16.30'da karşı karşıya gelecek. Yardımcı hakemlerin Emin Moğulkoç ve Erşan Kartal olduğu maçın baş hakemliğini İsmail Özgün yapacak. 
     İki takım arasında ilk yarıda yapılan karşılaşmayı Galatasaray, 66-64 kazanmıştı. 
     
     FENERBAHÇE İYİ BAŞLANGIÇ YAPMAK İSTİYOR 
     Ligin ilk yarısının son 4 maçını kaybeden Fenerbahçe, ezeli rakibi Galatasaray'ı yenerek, ikinci yarıya iyi bir başlangıç yapmak istiyor. 
     Antrenör Murat Özgül, ligin ilk yarısında inişli çıkışlı bir grafik çizdiklerini ifade ederek, ''Galatasaray'ı yenerek, 2. yarıya keyifli ve iyi başlamak istiyoruz. Bundan sonra oynayacağımız her maç, Play-off durumumuzu etkileyecek. İkinci yarıda istikrarlı olmayı hedefliyoruz'' dedi. 
     Yeni transfer Dickel'ın takımı pozitif etkileyeceğini anlatan Özgül, ''Taraftarımızın uzun yıllar sonra ilk defa bir yabancı oyuncuya bu kadar ilgi duyması önemli. Dickel, takımı da harekete geçirecektir. Derbi maçlar her zaman farklı olur. 3 büyük takımın arasındaki maçlarda, önceden tahmin yapmak zordur. Oyuncuları motive etmeye gerek yok, zaten onlar ekstra motive oluyorlar'' diye konuştu. 
     
     GALATASARAY SIKINTILI 
     Ligin ilk yarısını 7. sırada tamamlayan Galatasaray ise Fenerbahçe derbisi öncesinde kadro sıkıntısı çekiyor. 
     Derbi maçta tek yabancıyla mücadele edecek olan sarı-kırmızılı takımda, ayrıca rahatsızlığı bulunan Tufan'ın bu hafta idman yapamadığı, sakat olan Cenk ve Gürol'un da yarın forma giyemeyeceği bildirildi. 
     Teknik Menajer Cihansever Yeşildağ, Fenerbahçe karşısında yabancı oyuncu olarak sadece Washington ile oynayacak olmalarının dezavantaj olduğunu belirterek, ''Ayrıca, sakatlıklar yüzünden kadro sıkıntısı yaşıyoruz. Ancak derbi maçın havası farklı olur. Sonucu önceden bilemezsiniz'' dedi. 
     Oyuncuların, Fenerbahçe maçlarına farklı bir motivasyonla çıktıklarını kaydeden Yeşildağ, derbi maçta kazanmak için mücadele edeceklerini söyledi. 
     
</TEXT>
</DOC>
