<DOC>
<DOCNO> 243512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun37.html </URL>
<DATE> 2004/05/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Irak'ta yeni Başbakan İyad Allavi 
</HEADLINE>
<TEXT>

     Irak Geçici Yönetim Konseyi GYK üyesi Mahmut Osman, konseyin İyad Allavi'yi başbakan seçtiğini söyledi. 
     Osman, 30 Haziran'da yönetimi devralacak hükümetin başkanı olarak Şii Allavi'nin adaylığını konseyin oybirliğiyle onayladığını bildirdi. 
     Konsey üyesi Selame El Hafaci'nin bir yardımcısı, Allavi'nin konseyin seçimi olduğunu belirtti. 
     
     BRAHİMİ DE ONAYLADI 

     BM'nin Irak özel temsilcisi Lakhdar Brahimi'nin, Geçici Yönetim Konseyi'nin geçici hükümetin başkanı olarak İyad Allavi'yi seçmesini onayladığı belirtildi. 
     Allavi'nin yardımcılarından Hani İdris, Brahimi'nin ve Irak'taki ABD öncülüğündeki işgal yönetiminin bu seçimi onayladığını söyledi. 
     Brahimi, 30 Haziran'da yönetime geçecek devlet başkanı ve bakanların seçimine yardımcı oluyor. 
     Geçici hükümet, devlet başkanı, 2 başkan yardımcısı, başbakan ve 26 bakandan oluşacak. 
     
     ABD HENÜZ BİR ANLAŞMA OLMADI 

     Amerikalı yetkililer, Irak'ın yeni başbakanının kim olacağı konusunda henüz bir anlaşma olmadığını kaydetti. 
     Irak Geçici Yönetim Konseyi GYK üyesi İyad Allavi'nin başbakan olarak belirlendiğinin açıklanmasından sonra, Irak'taki koalisyon yönetimi, Allavi'nin başbakanlığa seçildiğini doğrulamadı. 
     Koalisyonun sözcüsü Dan Senor, konseyin bir aday tavsiye ettiğini ve geçici hükümetin atanmasının BM'nin Irak özel temsilcisi Lakhdar Brahimi'ye bağlı olduğu söyledi. 
     ABD Dışişleri Bakanı Colin Powell da konuyla ilgili Brahimi'den açıklama beklediğini kaydetti. 
     Bir Amerikalı yetkili ise Allavi'nin Brahimi'nin tercihi olup olmadığı yönündeki soruya karşılık, ''Brahimi'nin tercihi olup olmadığı mesele değil. Mesele bu işi kimin yapabileceği ve onun herkesin onaylayabileceği biri olması. Henüz o noktaya gelmedik'' dedi. 
     Brahimi'nin sözcüsü Ahmed Fevzi ise yeni hükümeti seçmek için Brahimi'nin çeşitli Iraklı gruplarla görüştüğünü ve temsilcinin Allavi'nin seçilmesine saygı gösterdiğini belirtti. 
     
     ALLAVİ KİMDİR 

     Zengin bir laik Şii ve son günlerde ABD'nin gözünden düşen Ahmet Çelebi'nin akrabası olan Allavi, Baas Partisi'nin üyelerindendi. 
     1970'lerde Saddam Hüseyin'e karşı muhalefete geçen Allavi, sürgüne gitti. Allavi, 1990'da Amerikan Merkezi Haberalma Teşkilatı CIA ve İngiliz istihbaratının desteklediği Irak Ulusal Mutabakatı adlı partiyi kurdu. 
     Siyasi olarak Washington ve Londra ile iyi bağlantıları bulunduğu düşünülen Allavi'nin, Suudi Arabistan ve Kuveyt'le de yakın ilişkide olduğu söyleniyor. 
     
</TEXT>
</DOC>
