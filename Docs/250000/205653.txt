<DOC>
<DOCNO> 205653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/spor/aspo.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlı baskın 
</HEADLINE>
<TEXT>


Yeni yılı Sao Paulo'da kutlamaya hazırlanan Galatasaraylı oyuncu dehşet dolu anlar yaşadı. Kafasına silah dayanan Conceiçao, kasasındaki 25 bin Euro ile karısının mücevherlerini vererek kurtulmayı başardı 


Ölümden döndüler 
GALATASARAY'IN sezon başında İspanya'nın ünlü takımı Real Madrid'den transfer ederek renklerine bağladığı Brezilyalı yıldız Flavio Conceiçao'nun, yeni yıl tatilini geçirmek için gittiği ülkesinde, evinin silahlı soyguncular tarafından basıldığı ve ünlü futbolcunun eşi ve çocuklarıyla birlikte rehin alındığı öğrenildi. 1.5 saat boyunca kafasına silah dayanan yıldız oyuncunun, bütün parasını ve değerli mücevherlerini vererek kurtulduğu bildirildi. 

Didik didik aradılar 
ÖNCEKİ gece gerçekleşen olayda, eşi ve çocukları ile birlikte yeni yıla Sao Paulo'daki evinde neşe içinde girmeye hazırlanan Conceiçao'nun, kimliği belirsiz kişiler tarafından evine zorla girildiği ve ünlü futbolcu ile eşinin yere yatırılarak rehin alındıkları, bu arada küçük yaşlardaki çocuklarının da büyük korku yaşadıkları ifade edildi. 1.5 saat süren soygun sırasında, yüzlerini maskelerle kapatan silahlı soyguncular evi didik didik aradı. 

İspanya'ya dönüyor 
CONCEIÇAO'NUN kasasından çıkardığı 25 bin Euro nakit para ve karısına ait değerli mücevherleri vererek kendisinin ve ailesinin canlarını kurtardığı öğrenildi. Olayın şokunu üzerinden bir süre atamayan Conceiçao'nun hemen polise haber verdiği ve menajerini arayarak yardım istediği bildirilirken, yıldız oyuncunun karısını ve çocuklarını alarak Brezilya'yı terketmek istediği ve İspanya'ya dönüş hazırlığı yaptığı kaydedildi. 

Yönetim seferber oldu 
BREZİLYA'NIN zengin futbolcuları arasında sayılan ve geçtiğimiz yıllarda Dünya'nın en ünlü kulübü olarak gösterilen Real Madrid takımının formasını da giyen Flavio Conceiçao, eşi ile yaşadığı sorunlar ve eşinin Türkiye'ye gelmek istememesi nedeniyle İstanbul'da yalnız yaşıyordu. Brezilyalı yıldızın bu şok gelişme yüzünden psikolojisinin bozulduğu, olayı öğrenen Galatasaraylı yöneticilerin Conceiçao'ya yardım için seferber oldukları bildirildi. 


</TEXT>
</DOC>
