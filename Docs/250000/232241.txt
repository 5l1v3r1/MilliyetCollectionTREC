<DOC>
<DOCNO> 232241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun14.html </URL>
<DATE> 2004/04/17/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Felluce'deki seçkin Irak birlikleri kenti terk etmek istiyor... 
</HEADLINE>
<TEXT>

     Irak'ın Felluce kentine Amerikan kuvvetleriyle beraber konuşlandırılan seçkin Irak birliklerinde askerlerin büyük bölümünün, ABD stratejisini beğenmedikleri için kentten çekilmeye hazır oldukları bildirildi. 
     Seçkin birliğin üyelerinden Emir Hüseyin, 13 gündür Amerikan deniz piyadelerinin kuşatması altında bulunan Felluce'nin güneyinde devriye gezmekle yükümlü 240 kişilik taburlarından 180 askerin bölgeyi terk etmek istediğini söyledi. 
     ''240 kişiden 180'i gitmek istiyor. Kendilerini iyi hissetmiyorlar. Camileri vuramıyoruz, evleri havaya uçuramıyoruz'' diyen Hüseyin, ''Aramızdan bazıları korkuyor. Kendimizi havan saldırılarından koruyamıyoruz. İhtiyacımız olan silahları alamadık. Teröristler bizden daha iyi silahlanmış durumda'' ifadesini kullandı. 
     Amerikalı yetkililer, Irak'ta koalisyon karşıtı şiddet olaylarının artmasına rağmen, egemenliğin Iraklılara devredilmesine kararlı olduklarını açıklamışlardı. 
     Irak güvenlik kuvvetlerine duyulan güven, bu güçlerin Felluce'de Şii lider Mukteda Sadr'ın kuvvetleriyle çarpışmaları sırasında etkisiz kalması nedeniyle sarsılmıştı. 
     Felluce'de 5 Nisan'dan bu yana tırmanan olaylarda yerel kaynaklara göre 600'den fazla Iraklı hayatını kaybetti. 
     
</TEXT>
</DOC>
