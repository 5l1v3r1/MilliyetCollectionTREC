<DOC>
<DOCNO> 203704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko09.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da haftaya bakış... 
</HEADLINE>
<TEXT>

     Borsa yatırımcıları, Hazine'nin bugün gerçekleştireceği dolar cinsinden iskontolu devlet tahvili ihalesinin sonuçları ile Merkez Bankası'nın kotasyon indirimine ilişkin gelişmelere odaklandı. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, İMKB Ulusal 100 Endeksi'nin geçen hafta 18,206.10 puanlık rekor seviyeden kapandığını anımsattı. 
     Özellikle IMF ile 6. gözden geçirme çalışmalarının sonuçlanması ve ardından gelen olumlu açıklamalarla piyasanın yukarı yönlü hareketini sürdürdüğünü kaydeden Demiral, ''Özelikle kotasyon indirimine dair beklenti devam ediyor ve bu da alımları destekliyor'' dedi. 
     Cuma günkü yükselişin hacimle desteklenmesinin yanı sıra siyasi ve ekonomik olarak olumsuz algılanabilecek herhangi bir gelişmenin yaşanmamasının, yükselişin devam etme olasılığını güçlendirdiğini anlatan Demirel, şunları söyledi 
     ''Kısa süreli realizasyonlar yaşansa da endeksin orta vadeli yönünü yukarı olarak görüyoruz. Döviz talebinin sınırlı seviyede kalması da piyasa açısından orta vadeli iyimserliği artırıyor. 
     Yılbaşından sonra özelleştirme ile ilgili gelebilecek açıklamalarla, Kıbrıs'ta yaşanabilecek siyasi gelişmeler piyasanın seyrini etkileyebilir. Ayrıca, bu hafta yapılacak Hazine ihalesi, endeksin yönüne tesir edebilir. 
     Teknik olarak bakıldığında endekste 18,400 ve 19,200 puan direnç, 18,050 ve 17,800 puan ise destek seviyelerini oluşturuyor.'' Hazine bugün, 547 gün vadeli ABD Doları cinsinden iskontolu devlet tahvili ihalesi düzenleyecek. İhraç tarihi 23 Aralık 2003 olan tahvillerin geri ödemesi, 22 Haziran 2005'te yapılacak. 
     
</TEXT>
</DOC>
