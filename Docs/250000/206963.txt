<DOC>
<DOCNO> 206963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/yazar/gureli.html </URL>
<DATE> 2004/01/07/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Gazetecilik modelleri üzerine 
</HEADLINE>
<TEXT>

   
   Gazete okuduğunuza göre, sizi de ilgilendirmeli "Gazetecilikten bana ne Sizin iç işiniz" demezsiniz. 
   Hürriyet'in Genel Yayın Yönetmeni Ertuğrul Özkök'ün "Yeni gazetecilik modelleri" üzerine yazdığı yazıda Abdi İpekçi'yi ve Uğur Mumcu'yu sunuş biçimi tartışma yarattı. Konuya biz de değinme gereği duyuyoruz. 
   Özkök, diyor ki Bugün için genç gazetecilerin rol modelleri hala iki şahsiyet üzerine kurulu. Bunlar rahmetli Abdi İpekçi ve Uğur Mumcu. ... Hala İpekçi'nin yaptığı gazeteyi özlemek, nostaljik patinajdan başka bir anlam taşımaz. İki gazeteciyi aşmaya çalışmamak, tartışılmaz bir tabu haline getirmek en fazla onlara zarar verir." 
   Bizce, "genç gazetecilerin rol modelleri hala bu iki şahsiyet üzerine kurulu" değil. Salt gazeteci olan o iki "şahsiyet"in gazetecilik anlayışından çok farklı "rol modelleri"nde gazetecilik yapılıyor. Bugün bu, eşyanın tabiatına uygun bir gerçek olarak kabulleniliyor. Tartışılması ayrı bir konu ve tartışılıyor da. 
   İpekçi ve Mumcu'nun tartışılmaz bir tabu olduğunu söyleyen yok. Onlar, doğru dürüst gazetecilik yapan başarılı iki gazeteciydi. Elbet daha başkaları da vardı, bugün de var. Eğer ille "tabu" diyeceksek, tabu gibi savunulanlar, gazeteciliğin evrensel temel ilkeleridir. Bunların özü de haber namusuna, kişilik haklarına ve halka saygıya dayanır üst tarafı bunların türevleridir. 
   Yok eğer "tabu"dan kasıt, değişime ve yeniliğe karşıt "tutuculuk" ise, Abdi İpekçi, basında önemli değişimleri gerçekleştiren, sayısız yenilikler getiren bir gazeteciydi. Ayrıntıları, bugün Hürriyet'in Yazı İşleri Müdürü olan Tufan Türenç'in rahmetli Erhan Akyıldız'la birlikte yazdığı "Gazeteci" kitabında Milliyet Yayınları, 1986 bulabilirsiniz. 
   Özkök, "İpekçi'nin yaptığı gazeteyi özlemek"ten söz ediyor. Oysa gazeteyi özleyen yok. Basına yenilikler getiren İpekçi de bugün 20 yıl önceki gazeteyi yapmazdı. Özlenen gazete değil, gazetecilik. 
   Bugün "medya"da yaşanan yozlaşmadan, tıkanıklıktan duyulan rahatsızlığın etkisiyle Özkök "yeni rol modelleri" arayışında olabilir. Nitekim, düzgün patronların da ne kadar kaldıysa , medyanın bugünkü durumundan yakındığını biliyoruz. 
   Yeni arayışa çıkarken Özkök'ün İpekçi ve Mumcu'yu örneklemesi bizce talihsiz bir yanlışlık olmuştur. 
   
   Bir şiir    Tadımlık dizelerimiz, Mazhar Alphan'ın Velsel Çolak'a ithaf ettiği Gemileri Sedef Düğme şiirinden 
   "Nasıl anlatayım daha başka Yaprakları ipek şal Gemileri sedef düğme Ben ona bağlanırım o bana Kösteklidir aşkları Kurduyla kuşuyla börtüsüyle böceğiyle" 
   
      
   
   
</TEXT>
</DOC>
