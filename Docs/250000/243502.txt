<DOC>
<DOCNO> 243502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun27.html </URL>
<DATE> 2004/05/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Beyaz Saray'ın yanı başında çeteler cirit atıyor... 
</HEADLINE>
<TEXT>

     Amerikan yönetiminin kalbinin attığı Beyaz Saray civarında şiddet kol geziyor. Başkentin doğusunda, Beyaz Saray'a birkaç dakika mesafedeki yoksul mahallelerinde haydut çeteleri cirit atıyor. 
     Bölgede çetelerin iç hesaplaşmaları son aylarda artmış bulunuyor. Latin Amerika kökenli 18 yaşındaki bir delikanlı, rakip çeteye mensup 16 yaşındaki gencin parmaklarını kesti. Bundan bir hafta sonra 17 yaşında bir delikanlı rakip çete tarafından öldürüldü. 
     Herndon karakolundan çavuş Jerry Keys, bölgedeki şiddetten kaygı duyduklarını itiraf etti ve ''Bu, Washington bölgesi için büyük sorun aslında. Durum kaygı verici'' dedi. 
     Güvenlik güçlerine göre, Beyaz Saray'ı çevreleyen mahallelerdeki haydut çetelerinin yaklaşık 3 bin üyesi bulunuyor. Bunların yüzde 43'ü İspanyol kökenli, yüzde 35'i siyah Afrikalı-Amerikalı. Beyazlar ve Asyalılar azınlığı oluşturuyor. 
     Çavuş Keys, ''Çete üyelerinin bazıları 14-15 yaşında. Bazı çeteler, sadece İspanyol ya da sadece siyahlardan oluşuyor. Karma çetelerin sayısı da çok az'' dedi. 
     Çete üyeleri dövmeleri, bandanaları ya da değişik renk gömlekleriyle birbirlerinden ayrılıyor. Mara Salvatrucha adı verilen çete, bölgede en faal olanı. Salvador'daki iç savaştan kaçanların Los Angeles'ta kurduğu çetenin, Washington'da 1500 kadar üyesi var. Bu çetenin en büyük rakibi SSL'in 400 kadar üyesi bulunuyor. 
     Geçen ekimde Beyaz Saray yakınlarındaki ana caddede silahlar konuştu. Rakip çetelerin birbirine girdiği kavgada bir genç öldü, bir otobüs şoförü yaralandı. 
     Polisin yanı sıra bazı dernekler de kentte huzuru sağlamaya çalışıyor. Örneğin, Adam Morgan gençlik merkezi adlı kuruluş, gençleri topluma kazandırmaya çalışıyor. 
     Cafcaflı gece kulüpleriyle yıkık dökük evlerin harmanlandığı mahallede faaliyet gösteren derneğin yöneticilerinden Michael Leon, çete üyesi gençleri topluma kazandırmaya çalıştıklarını belirtiyor. 
     
</TEXT>
</DOC>
