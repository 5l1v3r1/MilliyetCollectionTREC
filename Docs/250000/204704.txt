<DOC>
<DOCNO> 204704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/guncel/gun03.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ağlıyor 
</HEADLINE>
<TEXT>

   İran'da dün sabah meydana gelen 6.3 büyüklüğündeki depremde kerpiç evlerden kurulu tarihi Bem kentinin yüzde 70'i yıkıldı, 20 bin kişi öldü. Enkazlar ceset dolu... 
      DIŞ HABERLER SERVİSİ 
   
   İran'ın güneydoğusundaki Kirman eyaletindeki Bem kentinde dün sabaha karşı meydana gelen 6.3 büyüklüğündeki depremde 20 binden fazla kişi ölürken, 50 bin kişi de yaralandı. 90 bin nüfuslu Bem kentinin yüzde 70'i depremle yerle bir oldu. Reuters ajansı, hükümet yetkililerine dayanarak, enkazdan 20 binden fazla kişinin cesedinin çıktığını, yaralıların da 50 bini bulduğunu duyurdu. Rusya'nın İtar - Tass ajansıysa, İran'daki kaynaklarına dayanarak, "depremde en az 40 bin kişinin öldüğünü" öne sürdü. 3 günlük yas ilan eden Tahran, yardım çağrısında bulundu. 
   
   ABD 6.7 şiddetinde 
   Amerikan Jeolojik Araştırma Merkezi'nin büyüklüğünü 6.7 diye açıkladığı deprem, yerel saatle 05.28'de meydana geldi. Tarihi İpek Yolu üzerindeki kentin sakinlerini uykuda yakalayan depremin yıkıcılığı, yapıların kerpiç olması yüzünden büyük oldu. Binlerce kişinin enkaz altında kaldığı depremin ardından 5.3 büyüklüğünde bir de artçı sarsıntı meydana geldi. 
   Telefon, su ve elektrik şebekelerinin devre dışı kaldığı Bem'deki iki hastanenin yıkılması, ayakta duran hastanelerin de dolu olması yüzünden, binlerce yaralı ambulanslar ve otobüslerle komşu kentlerindeki hastanelere sevk edildi. 
   
   Sezer'den başsağlığı 
   Cumhurbaşkanı Sezer, İran Cumhurbaşkanı Muhammed Hatemi'yi telefonla arayarak başsağlığı dileğinde bulundu. Sezer, ayrıca Türkiye'nin her türlü yardıma hazır olduğunu da bildirdi. ABD Başkanı Bush'un Sözcüsü Scott McClellan da "İran'a İnsani yardım öneriyoruz" dedi. 
   
   AKUT ekibi bölgede 
   Türkiye, depremin ardından uluslararası yardım çağrısında bulunan İran için seferber oldu. AKUT dün beş kişilik ekiple ve bir kurtarma köpeğiyle birlikte Tahran'a giderken, Sağlık Bakanlığı da İran'a 14 hekim, 12 sağlık memuru, 3 çevre sağlığı teknisyeni ve 1 tıbbi teknologdan oluşan 30 kişilik sağlık personeli ile acil müdahalede kullanılacak malzeme ve ekipman gönderdi. 51'i İstanbul'dan olmak üzere 66 kişilik arama-kurtarma ekibinin gönderildiği İran'a, 6 ton ilaç ve bulaşıcı hastalıklar için dezenfektan ve klor maddesi sevk edildi. Kızılay da çadır, battaniye, gıda, jeneratör, mutfak setleri ve diğer yardım malzemelerinden oluşan 6 TIR'ı bölgeye gönderdiğini bildirdi. 
   
   
   
</TEXT>
</DOC>
