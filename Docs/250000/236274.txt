<DOC>
<DOCNO> 236274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur18.html </URL>
<DATE> 2004/04/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kanalizasyon çalışmasında göçük 3 yaralı 
</HEADLINE>
<TEXT>

     Diyarbakır'ın Bağlar Beldesi'nde sürdürülen kanalizasyon hattı yenileme çalışmasında meydana gelen göçükte 3 işçi yaralandı. 
     Alınan bilgiye göre, Şeyhşamil Mahallesi Nuriye-Çelebi Eser İlköğretim Okulu önünde, Diyarbakır İçme Suyu ve Kanalizasyon İşletmesi'nce DİSKİ yürütülen kanalizasyon hattı yenileme çalışmasında göçük meydana geldi. 
     Gece süren yağışların etkisiyle yaşanan göçükte, 3 metre derinlikteki çukurda çalışmakta olan işçiler Hasip Ortaç, Hamdullah Dinler ve Nusret Çalış toprak altında kaldı. 
     Olay yerindeki diğer işçiler ve kurtarma ekiplerinin çabasıyla göçükten yaralı olarak kurtarılan işçiler Diyarbakır Devlet Hastanesi Acil Servisi'ne kaldırıldı. Yaralıların sağlık durumlarının iyi olduğu bildirildi. 
     Bağlar Belediye Başkanı Yurdusev Özsökmenler ile DİSKİ Genel Müdür Vekili Veysi Ayus olay yerine gelerek kurtarma çalışmasını izledi. 
     
</TEXT>
</DOC>
