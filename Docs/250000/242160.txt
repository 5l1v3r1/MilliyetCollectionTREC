<DOC>
<DOCNO> 242160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonspo07.html </URL>
<DATE> 2004/05/23/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Talimat değişmezse futbolda yabancı oyuncu sayısı 6 olacak... 
</HEADLINE>
<TEXT>

     Birinci Süper Lig kulüplerinin yöneticileri, kadrolarında yer alan yabancı oyuncu sayısının 8'e yükseltilmesini isterken, eğer talimatta herhangi bir değişiklik olmazsa yeni sezonda takımlarda 6'şar yabancı futbolcu görev yapabilecek. 
     Geride kalan sezon öncesi, ''Futbol Federasyonu Profesyonel Futbol ve Transfer Talimatı''nın 26. maddesinde yapılan ve 4 Haziran 2003 tarihli Resmi Gazete'de yayımlanarak yürürlüğe giren değişikliğe göre, 2004-2005 sezonunda kulüpler 6'şar yabancı uyruklu futbolcuyla sözleşme yapabilecek. Kulüpler, transfer ettikleri 6 yabancıya da sahada yer verebilecek. 
     Geçen sezon ise kulüpler 8 yabancı oyuncu transfer edebiliyor, bunların 5'ini sahada oynatabiliyor, 1 oyuncuyu ise sahadaki başka bir oyuncuyla değiştirebilmesi için yedek listesine yazabiliyordu. 
     Birinci Süper Lig yöneticilerinin istekleri doğrultusunda talimatta herhangi bir değişiklik olmazsa, 2005-2006 sezonunda da yabancı sayısı 5 ile sınırlı olacak. 
     
</TEXT>
</DOC>
