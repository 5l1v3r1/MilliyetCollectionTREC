<DOC>
<DOCNO> 232151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/ekonomi/eko03.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyim dünyası İstanbul'da buluşacak 
</HEADLINE>
<TEXT>

   Ağustosta TÜYAP'ta gerçekleştirilecek IF Uluslararası İstanbul Hazır Giyim Fuarı bu yıl Alman IGEDO'nun işbirliği ile yapılacak 
      EKONOMİ SERVİSİ 
   
   IF Uluslararası İstanbul Hazır Giyim Fuarı, bu yıl TÜYAP ile dünyanın önde gelen fuarcılık şirketi olan Alman IGEDO işbirliğiyle 19 - 21 Ağustos'ta gerçekleştirilecek. Hazır giyim fuarlarında 50 yıllık geçmişi olan IGEDO'nun bu alandaki birikimini Türkiye'ye taşıyacağı işbirliği, basın toplantısıyla açıklandı. 
   Türkiye İhracatçılar Meclisi TİM Başkanı Oğuz Satıcı, toplantıda yaptığı konuşmada, bu işbirliğinin değişim yönünde hareket etmek için büyük fırsat olduğunu vurguladı. Satıcı, "Pazarı paylaşarak büyütebiliriz. 'Küçük olsun benim olsun' yerine 'büyük olsun, hepimizin olsun' demeliyiz. Bu işbirliğini bütün sektörler olarak değerlendireceğiz. İstanbul'u dünyanın moda merkezi haline getirmek için çalışacağız" dedi. 
   
   'Çin'le rekabet etmeyiz' 
   İHKİB Başkanı Süleyman Orakçıoğlu da IF Fuarı'nın Türkiye'yi açık denizlere taşıyacak kanalı açacağını kaydetti. Orakçıoğlu, şunları söyledi "Türkiye Çin'e karşı nasıl rekabet edecek diye soruyorlar. Rekabet etmeyeceğiz. Biz üretim ve pazarlamada Çin'in yarattığı haksız rekabetin ulaşamayacağı bir alana geçiyoruz artık. Zaten Çin'in yöntemlerini kullanarak yapılan bir rekabete rekabet demek de mümkün değil." 
   TGSD Başkanı Umut Oran ise kaynak israfına neden olmamak açısından sektörün bu fuarda buluşmasını önerdi. 
   
   
</TEXT>
</DOC>
