<DOC>
<DOCNO> 205747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko10.html </URL>
<DATE> 2004/12/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Coşkun Şartlara uyan her yere Endüstri Bölgesi kurulabilecek 
</HEADLINE>
<TEXT>

     Sanayi ve Ticaret Bakanı Ali Coşkun, şartlara uyan her yere 'Endüstri Bölgesi' EB kurulabileceğini bildirdi. 
     Coşkun, ''öncelik verilecek hiç bir bölge veya kent söz konusu değil. EB yönetmeliğindeki şartlara uyan her il ve bölgede, Endüstri Bölgesi kurulması mümkün olabilecek'' dedi. 
     Bakan Coşkun, Endüstri Bölgeleri'nin kurulmasına imkan sağlayan yönetmelik konusunda A.A muhabirinin sorularını yanıtlarken, Endüstri Bölgeleri'ne sağlanacak arazilerin hazine adına kamulaştırılacağını, kamulaştırma ve altyapı inşaat giderlerinin bakanlık bütçesinden verileceğini, bunun için de gerekli ödeneğin geri dönüşünün olmayacağını kaydetti. Coşkun, şu bilgileri verdi 
     ''Örneğin Organize Sanayi Bölgelerinde OSB , yatırımcıya yönetim kurulu tarafından arsa satışı yapılırken, Endüstri Bölgeleri'nde sabit yatırım tutarının yüzde 0.5'i karşılığında, yatırımcıya irtifak hakkı tesis edilecektir. Böylece yabancı yatırımcılar, yerli firmalarla ortaklık kurmalarına gerek kalmadan EB'lerde doğrudan yatırım yapabileceklerdir. 
     OSB'lerden farklı olarak, yatırımcı öncelikle Sanayi ve Ticaret Bakanlığı'na başvuracak. EB'lerde yatırım yapmak isteyen yatırımcılar, faaliyet konularıyla ilgili Çevresel Etki Değerlendirmesi ÇED olumlu kararını en fazla 2.5 ay, ilgili kurumlarca başkaca hiçbir işleme gerek kalmaksızın gerekli izin, onay ve ruhsatlarını 15 gün içinde alabilecekler.'' Bakan Coşkun, böylece yatırıma başlamadan önce yürütülmesi gereken tüm yasal işlemlerin 3 ayda tamamlanmasının öngörüldüğünü, ayrıca herhangi bir özel amaçlı bölgede yer almayacak tesislerin, EB'lerde kurulmasının mümkün olacağını vurguladı. 
     
     ÖNCELİKLİ BÖLGE YOK 

     Coşkun, EB'lerin ekonomiye katkısını ise ''teknoloji transferi sağlamak, üretim ve istihdamı artırmak, yatırımları teşvik etmek, yabancı sermaye girişini artırmak ve Türk işçilerinin tasarruflarını Türkiye'de yatırıma yönlendirmek'' olarak açıkladı. 
     Sanayi ve Ticaret Bakanı Coşkun, bölgelerin ''istihdam oluşturulması, yabancı sermaye girişinin sağlanması'' ve bunlara bağlı diğer ekonomik girdileri sebebiyle yörelere ekonomik olarak katkı sağlamasının da beklendiğini kaydetti. 
     Bu arada Endüstri bölgelerinin öncelikli olarak Güneydoğu, Doğu Anadolu gibi bölgelerde kurulmasının söz konusu olmadığını hatırlatan Bakan, ''öncelik verilecek hiç bir bölge veya kent söz konusu değildir. EB yönetmeliğindeki şartlara uyan her il ve bölgede, endüstri bölgesi kurulması mümkün olabilecektir'' diye konuştu. 
     
     YÖNETMELİK 16 ARALIK'TA YAYIMLANMIŞTI 

     Yerli ve yabancı sermaye yatırımlarının 'uygun ortamda' artırılmasını sağlamaya dönük, ''Endüstri bölgeleri'' kurulmasına imkan sağlayan yönetmelik, 16 Aralık 2004 tarihli Resmi Gazete'de yayımlanmıştı. 
     Sanayi ve Ticaret Bakanlığı tarafından hazırlanan yönetmelik, endüstri bölgelerinin kurulması, yönetimi ve işletilmesine ilişkin usul ve esasları düzenliyor. 
     Yönetmelikle, Endüstri Bölgesi, Özel Endüstri Bölgesi ve İhtisas Endüstri Bölgeleri kurulabilecek. Organize Sanayi Bölgeleri OSB ise 'kısmen ya da tamamen' Endüstri Bölgesi ilan edilebilecek. 
     Bu arada yerli ve yabancı, gerçek ya da tüzel kişilerin gerçekleştirecekleri yatırımlarda, en az 75 trilyon Türk Lirası tutarında sabit yatırım yapılması şartı aranacak. 
     Endüstri Bölgesi kurulacak alanları belirlemek ve kanunla verilen diğer görevleri yapmak üzere, Endüstri Bölgeleri Koordinasyon Kurulu oluşturulması da kararlaştırılmıştı. 
     
</TEXT>
</DOC>
