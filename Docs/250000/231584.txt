<DOC>
<DOCNO> 231584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun12.html </URL>
<DATE> 2004/04/15/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'li işçiler can korkusuyla Irak'tan kaçıyor .. 
</HEADLINE>
<TEXT>

     Irak'ın yeniden yapılandırılmasında faaliyet gösteren Amerikan şirketlerinin çalışanları, şiddet olaylarının birçok bölgede patlak vermesinin ardından ülkeden kaçmaya başladı. 
     Washington Post gazetesinin haberine göre, son olaylardan sonra Irak'ın yeniden imarı projelerinde çalışan işçilerin pek çoğu haber bile vermeden işi bırakarak kaçtı. 
     Rusya, Fransa ve Güney Kore vatandaşları da, ülkelerinin talebi üzerine bu projelerdeki işlerini bırakarak komşu ülkelere geçmeye hazırlanıyor. 
     Gazetenin haberine göre, şimdilik işlerini sürdürme kararı verenler de Irak'ta çalışmanın giderek zorlaştığını, riskin çok büyük olduğunu belirtiyor. 
     Son iki haftadır Irak'taki Amerikan işçilerinin koalisyon güçlerinin Bağdat'taki merkezinin bulunduğu ''yeşil bölgeden'' ayrılmaları yasaklandı. 
     Irak'ın sağlık sisteminin rehabilitasyonu için çalışan Hemşireler-Doktorlar Örgütü'nün Müdürü Luma Musavi, ''Çalışamıyoruz. Dışarı çıkamıyoruz. Hapiste gibi yaşıyoruz'' dedi. 
     ABD Uluslararası Kalkınma Ajansı sözcüsü Portia Palmer ise, son şiddet ve kaçırma olaylarının yeniden imar projelerini durdurmadığını, sadece güvenli olmayan bölgelerde çalışılmadığını kaydetti. 
     Washington Post, belli bir sayı olmamakla birlikte onbinlerce işçinin, okulların yeniden inşası, elektrik santrallerinin tamiri, cezaevlerinin kurulması ve güvenlik işlerinde çalıştığını, yeniden imar projelerinde çalışan düzinelerce sivilin, geçen yıl öldürüldüğünü yazdı. Son kayıtlara göre Irak'ta aralarında işçilerin de bulunduğu 40 kişi kaçırıldı. 
     Gazete, sözleşmeli işçilerin daha çok para kazanmak ve milliyetçilik gibi gerekçelerle Irak'a geldiğini ancak karşılaştıkları tehlikelerin ardından kararlarını yeniden gözden geçirdiklerini de yazdı. 

     
</TEXT>
</DOC>
