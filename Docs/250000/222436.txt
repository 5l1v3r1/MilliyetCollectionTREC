<DOC>
<DOCNO> 222436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun59.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriyeli Kürtler Berlin'de yürüdüler... 
</HEADLINE>
<TEXT>

     Suriyeli Kürtler, hafta sonunda Suriye'deki bir maç sırasında meydana gelen kanlı olayları protesto etmek amacıyla başkent Berlin'de yürüyüş düzenledi. 
     Berlin polisi, tarihi Brandenburg kapısının önündeki Paris meydanında toplanan yaklaşık 120 göstericinin, İngiltere ve ABD büyükelçiliklerinin yakınından geçerek Suriye Büyükelçiliği'ne kadar yürüdüklerini ve burada Suriye'deki olayları protesto ettiklerini bildirdi. 
     Polis, gösteri yürüyüşü sırasında itişmelerin ve küçük kavgaların dışında önemli bir olay meydana gelmediğini kaydetti. 
     Bu arada, 20-30 kadar Kürt gösterici tarafından işgal edilen BM'nin Cenevre ofisindeki Suriye temsilciliğinde, durumun kontrol altına alındığı açıklandı. 
     İsviçre polisi, grubun, Büyükelçi Kamil Kemal ile yaptıkları görüşmenin ardından sakin bir şekilde ofisten ayrıldıklarını belirtti. 
     Ofiste çok küçük bir hasarın meydana geldiği kaydedildi. 
     
</TEXT>
</DOC>
