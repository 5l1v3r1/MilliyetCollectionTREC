<DOC>
<DOCNO> 240985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy29.html </URL>
<DATE> 2004/05/18/ </DATE>
<TIME> 22.41 </TIME>
<AUTHOR>  </AUTHOR>
<HEADLINE>
Emekli Orgeneral Kılınç, Ülke gündemini değerlendirdi 
</HEADLINE>
<TEXT>

     Eski MGK Genel Sekreteri Emekli Orgeneral Tuncer Kılınç, '' Her ne pahasına olursa olsun AB'ye üye olalım isteği, ulusal çıkarlarımızın korunmasında sıkıntılar yaratmaktadır'' dedi. 
     Kılınç, Akdeniz Üniversitesi Öğretim Üyeleri Derneği'nce üniversite konferans salonunda düzenlenen, ''19 Mayıs 1919'dan Günümüze Türkiye'' konulu panelde yaptığı konuşmada, Atatürk'ün çağdaşlaşmaya yönelmiş, laik bir devlet yapısına ve bilime dayalı bir hukuk sistemine sahip olmak kadar, bunlara dayalı bir eğitim sistemiyle aydın bireyler yetiştirilmesi gerektiğini düşündüğünü anlattı. 
     Türkiye'de aydınlanma ve bilinçlenme sürecinin 1960 yılına kadar devam ettiğini ifade eden Kılınç, sözlerini şöyle sürdürdü 
     ''Çok partili demokrasiye geçmek, sanki Anadolu Devrimi'ne bir karşı devrim fırsatı yaratmıştır. Sanki demokrasi bir hedef değil, karşı devrimin, yani çağdaşlaşmanın karşısında şeriat özlemlerini çağrıştıran, onu bir vasıta olarak kullanmak isteyenler için çağdışı gidişe bir ortam oluşturuyordu. Halkın aydınlanması birileri için tehlikeydi. Halk aydınlandıkça, dogmalardan kurtulacak. Devlet idaresinde dinin yer almasının mana ve mantıksızlığını kavrayacak, dinin siyasete alet edilmemesi gereğini kavrayacak, bu yolla oy toplamaya çalışanlara fırsat vermeyecekti. O halde öncelikle laik sistem hedef alınmalıydı. Böylece çağdaşlaşmanın, aydınlanmanın temel elemanları bir bir işlevsiz hale getirilebilirdi. Türkçe okunan ezan tekrar Arapçalaştırıldı. Halkevleri ve Köy Enstitüleri kapatıldı. İmam Hatip okulları yaygınlaştırıldı. Oysa İslam'da ruhban sınıfı yoktur. Tanrı ile kul arasında inanç duygularını sömürecek hiç bir şahıs ve müessese yoktur. Buna karşılık genç Cumhuriyet dönemi başlangıcında aydınlanmaya yardımcı olması maksadıyla eğitilmiş aydın personel yetiştirilmesi için imam hatip okulları açılmıştır. Ancak, bu maksat dışında, karşı devrime hizmet etmek amacıyla bu okullar yaygınlaştırıldı.'' İmam hatip liselerine, ihtiyacından fazla öğrenci alındığını, hanımlardan imam olmamasına rağmen kız öğrencilerin de bu okullarda okumasına imkan sağlandığını, bu okullardan mezun olup üniversiteye devam etme olanağı bulan bir çok gencin laikliğe karşı fikirlerle beslendiğinin görüldüğünü öne süren Kılınç, 1970'li yıllardan itibaren arabesk yaşam tarzının ön plana çıktığını, hanımların kara çarşaflara büründürülmeye başlandığını, türbanın bir siyasal simge olarak yaygınlaştığını, laiklik karşıtı fikirlerin açıktan açığa savunulur hale geldiğini söyledi. 
     
     AB'YE ÜYE OLMA İSTEĞİ 
     Cumhuriyetin, Atatürk ilke ve devrimlerinin 1950'li yıllardan bu yana hep tahribata ve değer kaybına uğradığını ve uğratıldığını ifade eden Kılınç, Atatürk'ün tek partili halkçı devlet anlayışının, bugünkü çok partili siyasal yaşamdan daha ileri düzeyde olduğu görüşünü savundu. 
     Ekonomik uygulamaları da eleştiren ve ABD yardımlarının ilişkilerde giderek ABD bağımlılığı haline dönüştüğü görüşünü dile getiren Kılınç, şöyle konuştu 
     ''Ekonomik ve teknolojik bakımdan el kapısına muhtaca döndük. Son yıllarda AB'ye girebilme konusundaki aşırı beklentilerimiz, bu hususta insanlarımızı şartlandırmamız, Her ne pahasına olursa olsun AB'ye üye olalım isteği ulusal çıkarlarımızın korunmasında sıkıntılar yaratmaktadır. AB ve onun üyesi Yunanistan, müzakere tarihi verecekler diye ulusal çıkarlarımıza uymayan isteklerle karşımıza çıkmaktadırlar. Siyasiler, bugün AB'den müzakere tarihi alabilmek için Kıbrıs'ta ve Ege'de de hak ve menfaatlerimizden taviz vermeye hazırlar.'' ABD'nin, Büyük Ortadoğu Projesi içinde, Türkiye'yi ''ılımlı İslam'' ya da ''demokratik İslam'a'' örnek gösterdiğine dikkati çeken Kılınç, konuşmasında şu görüşlere yer verdi 
     ''ABD, bu söylemiyle, Türkiye'yi Batı'dan koparıp Doğu'ya yönlendirmeye çalışıyor. Maalesef Türkiye, Arap denilen cennet ve cehennem arasına itiliyor. Doğudakiler, laiklik sistemimiz nedeniyle İslam'dan koptuğumuz, Batıdakiler de kültürlerine uymadığımız gerekçesiyle bizi dışlıyor. Ama batı, kültürün ötesinde, Osmanlı'yı ebediyen affetmek istemediği için bizi dışlıyor. Biz bunları bilerek, onlardan dost olacağını zannediyoruz. Halen Ekonomik yönden kalkındıracaklar diye bekliyoruz. Oysa onlar bizi parçalamak, değişik gruplara ayırmak ve Birinci Dünya Savaşı sonundaki hasta devleti istedikleri şekilde bölerek kursaklarında kalan kalıntıları yeniden yaşamak ve yaşatmak istiyorlar.'' 
     
     ''İÇİMİZDEKİ SATILMIŞLAR...'' 
     Batı dünyasının, Kemalizm'in, Türk demokrasisinin önünde bir engel olduğunu savunduğunu, Türk Silahlı Kuvvetleri'nin ulusal çıkarları koruyup kollamasına mani olmak üzere tedbirler alınmasını salık verdiğini iddia eden Kılınç, sözlerini şöyle tamamladı 
     ''İçimizdeki satılmışlar, İkinci Cumhuriyet arayışı içinde olanlar, Atatürk'ün deyimiyle gaflet ve dalalet içinde olanlar, bu istekleri alkışla karşılıyorlar. Bu hazin tabloya rağmen siyasilerimizin önceliği, imam hatip liselerine daha fazla öğrenci çekebilmek ve 28 Şubat'ın rövanşını alabilmek şeklinde ortaya çıkıyor. Giderek ulusal birlik ve bütünlüğümüz zayıflıyor. Aklımızı başımıza toplamanın, Atatürkçü düşünce sistemi ve ilkeleri içinde, yeniden ulusal bilinci oluşturmanın zamanının geçmekte olduğunu hatırlatıyorum. Atatürkçülük tüm ideolojilerin üzerinde bir aydınlanma ifadesidir. Tüm olumsuz koşullara rağmen genç nesillerin kendilerine emanet edilen değerleri yaşatacaklarına ve devrimcilik ilkesine sahip çıkacaklarına inanıyorum.'' Panelde, Atatürkçü Düşünce Derneği Genel Başkanı Ertuğrul Kazancı, Prof. Dr. Yetkin Çetin ve Yeniden Anadolu Rumeli Müdafa-i Hukuk Dergisi Yönetmeni Metin Aydoğdu da Atatürk ilke ve devrimleri konusunda görüşlerini aktardı. 
     Paneli, Garnizon Komutanı Tuğgeneral Bülent Matsar, subaylar ile CHP Antalya Milletvekili Giray Ercenk, eski Devlet Bakanı Tunca Toskay ve çok sayıda vatandaş izledi. 
     
</TEXT>
</DOC>
