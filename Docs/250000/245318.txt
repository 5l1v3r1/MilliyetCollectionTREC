<DOC>
<DOCNO> 245318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy07.html </URL>
<DATE> 2004/06/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Iğdır Belediye Başkanı "Iğdır nükleer tehlike altında" 
</HEADLINE>
<TEXT>

     Iğdır Belediye Başkanı Nurettin Aras, Iğdır'ın nükleer tehdit altında olduğunu öne sürdü. 
     Aras, yaptığı açıklamada, Iğdır'a 20 kilometre mesafedeki Ermenistan'da bulunan Metzamor Nükleer Enerji Santralı'nın Iğdır için tehlike oluşturduğunu söyledi. 
     AB'nin Erivan Temsilcisi Alex Louber'in bir süre önce yaptığı açıklamada, Ermenistan'daki nükleer enerji santralının yakıtının Rusya'dan uçakla getirildiğini bildirdiğini hatırlatan Aras, konunun uluslararası platformlarda gündeme getirilerek, sorunun çözülmesi gerektiğini ifade etti. 
     Dünyanın hiçbir yerinde nükleer yakıtın uçakla taşınmadığına dikkati çeken Aras, şöyle devam etti 
     ''Nükleer santrala yakıt taşıyan bir uçağın düşmesi, bölgedeki tüm insanların ölümüne neden olabilir. 250 bin nüfuslu Iğdır, nükleer tehdit altında. Bu sorunun kısa sürede giderilmesi gerekir. Metzamor'un kapatılması yönünde daha önce girişimlerde bulunmamıza rağmen, Ermenistan bu santralı kapatmamakta ısrar ediyor.'' 
     
</TEXT>
</DOC>
