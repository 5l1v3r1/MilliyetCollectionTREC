<DOC>
<DOCNO> 235850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun49.html </URL>
<DATE> 2004/04/29/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bush ve Cheney 11 Eylül'ün hesabını veriyor... 
</HEADLINE>
<TEXT>

     ABD Başkanı George Bush ve yardımcısı Dick Cheney, ABD kongresinin 11 Eylül olaylarında yönetimin ihmalini soruşturan komisyonuna kapalı kapılar ardında ifade verdi. 
     Komisyonun daha önce iki lideri ayrı ayrı oturuma davet etmesine karşılık, Beyaz Saray'ın ifade için Bush ve Cheney'nin bir arada olmasında ısrar etmesi dikkati çekti. 
     Daha önce Bush'un Ulusal Güvenlik Danışmanı Condoleezza Rice'ı kongrede dinleyen komisyon, bu kez Bush ve Cheney'nin ifadesini almak için Beyaz Saray'ın Oval Ofisi'nde toplandı. 
     Beyaz Saray, 11 Eylül 2001'deki terörist saldırıları araştırmak üzere bir komisyon kurulmasına başlangıçta itiraz etmişti. Komisyonda Rice'ın ifade vermesi gündeme geldiğinde de Beyaz Saray'dan itiraz sesleri gelmişti. Ancak, kamuoyu baskısı ve daha önce Bush'un terörizmle mücadele kadrosunda yer alan Richard Clarke'ın komisyon önünde verdiği ifadede Bush yönetiminin saldırılarda ihmaline işaret eden sözleri, Beyaz Saray'ın fikrini değiştirmesine neden olmuştu. 
     Bush ve Cheney'nin, neden terörizmi birinci öncelik yapmadıkları, özellikle Başkan'ın, 6 Ağustos 2001 tarihinde terörist Usame Bin Ladin'in hedeflerine ilişkin uyarıcı brifingi gerektiği gibi değerlendirip değerlendirmediği gibi konularda sorgulanması bekleniyor. Bush yönetimi, terörizmi birinci önceliği haline getirdiğini ve söz konusu brifingte saldırılara işaret eden bir uyarı bulunmadığını belirtiyor. 
     Bush ve Cheney'nin sorgulandığı oturumun notları, komisyon en son raporunu açıklayıncaya kadar belli olmayabileceği belirtiliyor. Komisyonun son raporunu bu yaz, Başkanlık seçiminden üç ay önce açıklaması öngörülüyor. 
     İki liderin, Irak konusunda da komisyon tarafından sorgulanması bekleniyor. Bush ve Cheney hakkında, 11 Eylül saldırılarından önce, Irak'a saldırmayı kafaya koydukları için, terörizm uyarılarını gözden kaçırdığı yönünde suçlamalar bulunuyor. 
     Beyaz Saray'ın talebi üzerine, komisyonla toplantı elektronik olarak kaydedilmeyecek. Komisyonun not tutan elemanları ve Beyaz Saray çalışanlarına, detaylı not almalarının söylendiği belirtildi. 
     Kongre komisyonu, daha önce ABD'nin eski Başkanı Bill Clinton ve Başkan Yardımcısı Al Gore'u sorgulamış ve bu sorgulamalar elektronik olarak kaydedilmişti. 
     
</TEXT>
</DOC>
