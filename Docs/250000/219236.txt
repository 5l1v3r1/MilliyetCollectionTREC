<DOC>
<DOCNO> 219236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko36.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Bankaların içi boşaltanlar için tüm yollar kaldırıldı... 
</HEADLINE>
<TEXT>

     Devlet Bakanı ve Başbakan Yardımcısı Abdllatif Şener, Bankalar Yasası'nda yapılan değişiklikle, bankaların içini boşaltan hakim ortakların ve diğer sorumluların yasal boşluklardan yararlanmalarının önündeki bütün yolların kaldırıldığına işaret ederek, ''Dolayısıyla şu andaki mevzuata göre, kim devlete ilave bir yük yüklerse bunun karşılığını görür'' dedi. 
     Şener, İstanbul Üniversitesi İktisat Kulübü tarafından düzenlenen ''Ekonomi Zirvesi 2004''ün açılışında yaptığı konuşmanın ardından gazetecilerin sorularını yanıtladı. 
     Abdüllatif Şener, bir gazetecinin Uzan operasyonunu anımsatarak, Uzan ailesine ilişkin yeni bir toplantının söz konusu olup olmayacağını sorması üzerine, 2001 ve 2002 yılındaki ekonomik krizler sonrasında Fon'a devredilen bonkaların kamuya önemli mali yükler yüklediğini, bunun faturasının da vatandaş tarafından ödendiğini kaydetti. 
     Milyarlarca dolarlık yükün Hazine'den karşılandığını ifade eden Şener, ancak bankaların Fon'a devredilmesi sırasında bu yüklerin kamunun sırtında kalmasına neden olanlar hakkında yaptırımların uygulanamış olduğunu bildirdi. 
     AK Parti Hükümeti olarak, TMSF'nin BDDK'dan ayrılması konusunda ve Bankalar Yasası'nda çok önemli değişiklik yapıldığını kaydeden Şener, şunları söyledi 
     ''TMSF'yi BDDK'dan ayırdık. TMSF ayrı bir kurul olarak oluştuğu andan itibaren de, gördüğünüz gibi çok hızlı şekilde alacakların tahsili işlemlerine başlamıştır. 
     İkinci yaptığımız değişiklik, Bankalar Kanunu'nda daha önceden bankaların içini boşaltan hakim ortaklar yasal boşluklardan yararlanmak suretiyle sıyrılıyorlardı ve ciddi bir şekilde de yaptırımlarla karşı karşıya kalmıyorlardı. Bunu dikkate alarak, Bankalar Kanunu'nda yaptığımız değişiklikle bankaların içini boşaltan hakim ortaklar ve diğer sorumluların yasal boşluklardan yararlanmalarının önündeki bütün yollar kaldırılmıştır. 
     Dolayısıyla şu andaki mevzuata göre kim devlete ilave bir yük yüklerse, bunun karşılığını görür. Yaptırımlarla karşılaşır ve Fon da devlete ait tüm alacakları etkin bir şekilde tahsil edebilme imkanına ulaşır.'' Bu iki yasal değişiklik çerçevesinde Fon'un, ciddi şekilde eski bankaların hakim ortaklarını da takip ettiğine işaret eden Şener, ''aynı şekilde, Fon'a devredilen daha önceki bankaların alacaklarının tahsilinde etkin bir plan üzerinde çalışmaktadır. Bu bağlamda, bazı Fon'a devredilen eski bankaların hakim ortakları da öyle zannediyorum ki Fon ile belli ödeme planı konusunda, borçlarını ödeme konusunda teklifler getiriyor olabilirler. Basında zaman zaman yer alan ifadeler bunu gösteriyor'' şeklinde konuştu. 
     
     BÜTÇEDEKİ AÇIK NASIL KARŞILANACAK 
     Abdüllatif Şener, 'bütçedeki 7 katrilyon liralık açıktan 6 katrilyon lirasının karşılanabileceği, kalan 1 katrilyon liranın nereden karşılanacağı' konusunda somut bir çalışma olup olmadığının sorulması üzerine de, SSK ve Bağ-Kur emeklilerine yapılan ücret artışları ve asgari ücrette yapılan artışlar sonrasında, faiz dışı fazlanın tutturulmasıyla ilgili ilave bir kaynağa ihtiyaç olduğunun belirtildiğini anımsattı. 
     Bu konunun öteden beri basında tartışıldığını, bunun nereden karşılanacağı konusunda başta DPT, Hazine Müsteşarlığı ve Maliye olmak üzere kamu kuruluşlarının birlikte alternatif çalışmalar yaptığını kaydeden Şener, şunları söyledi 
     ''Çalışmalarda alternatif birtakım imkanlar oluşturulmuştur. Verilecek siyasi karar çerçevesinde bütçe dengelerini, sıkı maliye politikasını uygulamaya devam edeceğiz. 'Hangi kalemde nasıl bir ek kaynak düşünüyorsunuz'a somut bir yanıt arıyorsanız, şu anda benim böyle somut bir cevabı ifade etmem mümkün değil. Çünkü konu bakanlar Kurulu'nda görüşülecek, tartışılacak ve ona göre karar verilecektir. Ama herhangi bir sorun yok, sadece hükümetin tercihi söz konusu.'' 
     
     KIBRIS 
     Şener, Kıbrıs müzakerelerinde gelinen nokta hakkında değerlendirmesinin sorulması üzerine, şöyle dedi 
     ''Sürecin bütününe baktığımızda olumlu görüyorum. En azından bir müzakere süreci başlatılmıştır. Bu sürecin başlamış olması önemlidir. Tarafların biraraya gelmesi önemlidir. Ama müzakereler içinde bazı farklı gelişmeler olabilir. Bunları ben takip etmedim. Görüşmeye katılan insanların yaptıkları açıklamalara göre, zaman zaman bazı konularda tartışmalar olduğu anlaşılıyor. Fakat süreç ve prosedür bellidir. Bu prosedür işlemektedir. Bu prosedür işlediği sürece herhangi bir sorun yoktur demektir.'' 
     
</TEXT>
</DOC>
