<DOC>
<DOCNO> 237428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun23.html </URL>
<DATE> 2004/05/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İşkence soruşturmaları nasıl yapıldı 
</HEADLINE>
<TEXT>

     Irak'ın başkenti Bağdat'ın yakınlarında bulunan Ebu Garib cezaevinde Amerikalı askerlerin Iraklı tutuklulara uyguladığı ve bütün dünyada tepkilere neden olan işkencelere ilişkin soruşturma süreci şöyle 
     - 13 Ocak 2004 800. Askeri Polis Tugayı'ndan bir asker, hapishanede olup bitenler hakkındaki bilgileri üstlerine iletti. 
     - 14 Ocak 2004 Koalisyon güçlerinin komutasını yürüten ordular arası komutanlık, konuyla ilgili soruşturma başlattı. 
     - 16 Ocak 2004 ABD'nin Merkez Kuvvetler Komutanlığı Centcom , ''Iraklı tutuklulara koalisyon kuvvetlerinin bir hapishanesinde işkence yapılmasıyla ilgili soruşturma başlatıldığını'' açıkladı. Pentagon sözcüsü de cezai soruşturma açıldığını kaydetti. 
     - 19 Ocak 2004 Irak'taki ABD birliklerinin başkomutanı General Ricardo Sanchez, konuyla ilgili ''derinleştirilmiş idari araştırma'' istedi. 
     - 24 Ocak 2004 Irak'taki Amerikan güçlerinin komutanı General John Abizaid, Irak'taki ABD kara kuvvetlerinin komutanı General David McKiernan'ı soruşturmayı yürütmekle görevlendirdi. 
     - 31 Ocak 2004 General Antonio Taguba, soruşturmanın başına getirildi ve soruşturma başladı. 
     - Şubat başı Kara kuvvetlerinin genel müfettişi, Irak'taki diğer cezaevlerinde ve Afganistan'daki hapishanelerde de soruşturma başlattı. 
     - 3 Mart 2004 General Taguba, McKiernan'a soruşturmanın ilk bulgularını sundu. Raporu gizliydi, ancak basına sızan bilgiye göre raporda, askeri istihbarat teşkilatlarının isteği üzerine, askeri polisin sorgulama prosedürünü değiştirmesi gerektiği belirtiliyordu. İstihbarat teşkilatlarından 2 subay ve sözleşmeli 2 sivil uyarıldı. 
     - 6 Nisan 2004 General McKiernan, General Taguba'nın raporundaki bazı tavsiyeleri onayladı. Askeri polisten 6 asker kınama cezası aldı. Bunlardan ikisi görevlerinden alındı. 
     - Nisan ABD Deniz Kuvvetleri genel müfettişi, Küba'daki Guantanamo ve Charleston deniz üslerinde bulunan hapishanelerdeki tutukluluk koşullarını incelemek için görevlendirildi. 
     - 23 Nisan Kara Kuvvetleri İstihbarat Teşkilatı Genel Komutan Yardımcısı General Fay, Irak ve Afganistan'daki istihbarat teşkilatlarının çalışmaları hakkında soruşturma başlattı. 
     - 28 Nisan CBS televizyon kanalı, işkence gören tutukluların fotoğraflarını 2 hafta gecikmeyle yayınladı. 
     
</TEXT>
</DOC>
