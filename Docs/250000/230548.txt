<DOC>
<DOCNO> 230548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/bila.html </URL>
<DATE> 2004/04/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD'nin çıkmazı 
</HEADLINE>
<TEXT>

   
   ABD, Irak'ta bir çıkmazın içinde. Savaşın bittiğini ilan ettiği 1 Mayıs 2003'ten bu yana geçen zaman içinde Irak'ta yeni bir düzen kuramadığı gibi, başta güvenlik olmak üzere birçok alanda köşeye sıkışmış görünüyor. 
   Yönetimi Iraklılara devredeceğini açıkladığı 30 Haziran 2004 tarihi yaklaştıkça Irak'ta direnişin gücü ve yaygınlığı da artmaya başladı. 
   Bu süre içinde belki en kritik ölçü olarak görünen, "Irak halkının desteğini alma, güvenini kazanma" konusunda bir ilerleme sağlayamamış olması, belirleyici önemde... 
   İşgalin başında Irak halkının Saddam yönetimine olan karşıtlığıyla ABD askerlerine gösterdiği sempatiden bugün eser yok. Aksine, halkı kazanma konusunda direnişçilerin başarılı olduğu gözleniyor. 
   Bugün Irak'ta kesimlerin konumuna baktığımızda ortaya şu tablo çıkıyor 
   İşgal sırasında ABD ile işbirliği yapan Kuzey Irak'taki Kürtler, bu desteklerini sürdürüyorlar, ancak, başlayan direnişten kendi gelecekleri için de ürkmeye başladıkları gözleniyor. 
   Başından beri ABD askerlerine direniş gösteren Sünni Araplar, Felluce'de görüldüğü gibi eylemlerini, ABD askerlerine dönük saldırılarını yoğunlaştırdılar, şehir gerillası yöntemleriyle bir yandan ABD askerlerine kayıp verdirirken bir yandan işbirlikçilerin gözünü korkutmayı, bir yandan da halk desteği sağlamayı amaçlıyorlar. Bu yolda zemin tuttukları açık. 
   Uzun süre direniş göstermeyen ve gelişmeleri izlemeyi yeğleyen Irak'taki çoğunluğu oluşturan Şiilerin bir kanadı da silahlı direniş ve eylemlere başladı. Sadr liderliğindeki Şiiler de Sünni Araplar gibi ABD askerlerine karşı silahlı eylemlere geçtiler. Sistani liderliğindeki Şiiler henüz silahlı eyleme geçmemekle birlikte, ABD'yi zorlayan gösteriler yapıp, mesajlar veriyorlar. 
   Uzmanlar ortaya çıkan kaosun Irak'ta bir iç savaşa dönüşme riskinin yüksek olduğuna işaret ediyorlar. ABD'nin 120 bin askerle 24 milyonluk ülkeyi kontrol altına almasının mümkün olmadığını vurguluyorlar. Dr. Nihat Ali Özcan'ın, Uluslararası İlişkiler Dergisi'nin Bahar 2004 sayısında yer alan "İşgal Sonrası Irak'ta Olanlar Sıradan Bir Güvenlik Sorunu mu " başlıklı incelemesi bu konuda önemli bilgi ve öngörüler içeriyor. 
   ABD'nin Irak işgal kararı ve sonrasındaki politikalarının yanlışlığı eski ABD yöneticileri tarafından da dile getirilmeye başladı. 
   ABD'nin Irak çıkmazından kurtulması kolay görünmüyor. İşgal öncesi BM'yi elinin tersiyle bir tarafa iten ABD'de de Irak'ta karşılaştığı direniş ve iç savaş riski karşısında, BM ve NATO'ya yönelme eğilimi gözleniyor. 
   ABD'nin "Irak mimarlığı" kağıt üstünde göründüğü gibi başarılı değil. 
   Iraklı direnişçilerin, "asimetrik savaş" olarak da nitelenen gerilla yöntemlerine dayalı eylemlerinin ABD'yi daha da zora sokacağı bizzat ABD'nin sivil yöneticisi Bremer tarafında da ifade edilmeye başladı. 
   ABD'nin, haziranda yönetimi kime, kimlere ve nasıl devredeceği sorusunun yanıtı açık değil. 
   Tabii, NATO'ya yönelmesi halinde Türkiye'nin nasıl tavır alacağı sorusu da yavaş yavaş gündeme girecektir... 
   ABD, Irak'a kolay girmiştir ama nasıl çıkacağı belli değildir. 
   Belli olan bir şey var ki, o da, girerken olduğu gibi çıkarken de Türkiye'yi etkileyecektir... 
   
      
   
   
</TEXT>
</DOC>
