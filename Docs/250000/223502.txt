<DOC>
<DOCNO> 223502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo02.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Hayal kırıklığıyla kupadan elendik 
</HEADLINE>
<TEXT>

     Fenerbahçe Teknik Direktörü Christoph Daum, Türkiye Kupası yarı final maçında Gençlerbirliği'ne 4-2 yenilerek, hayal kırıklığı içinde kupadan elendiklerini söyledi. 
     Maçtan sonra düzenlediği basın toplantısına, futbolcularını mücadelelerinden ötürü kutlayarak başlayan Daum, ''Maç içinde pes etmeden mücadeleyi sürdürdük. 2-1'den sonra gerekli şans yanımızda yoktu. Rakibimiz 2-0 öne geçince 2-2 yapıp oyunu lehimize çevirerek uzatmalarda kazanacağımız düşüncesindeydim. Ama golü bulamadık'' dedi. 
     Daum, şöyle devam etti 
     ''Bu tip önemli maçlarda ayrıntılar çok önemlidir. Biz ayrıntılarda hata yaptık. Genç bir takım olduğumuz için, bazı oyuncularda zaman zaman iniş-çıkış oluyor. Birinci ve ikinci golde bunu gördük. Sonuç olarak hayal kırıklığıyla kupadan elendik. Rakibimiz iyi bir oyun sergiledi.'' Gençlerbirliği'nin ligde geçen hafta yapması gereken Adanaspor maçının ertelenmesini anımsatarak, bu konuya esprili bir yaklaşım gösteren Daum, ''Artık sadece yapmamız gereken, lig şampiyonluğuna konsantre olmak. Dinlenmemiz lazım. Hem fiziksel, hem beyin olarak. Çünkü Futbol Federasyonu'nun bu hafta sonu yapacağımız maçı erteleyeceğini sanmıyorum'' diye konuştu. 
     Daum, bu konuyla ilgili bir başka soruya da, ''Ağlamak ya da sızlanmak istemiyorum. Yenilgimizin sebebinin bu olduğunu da söylemedim. Bunun oyun planıyla alakası yok. Bugünkü hataları hiçbir maçta yapmamamız gerekir'' yanıtını verdi. 
     Fenerbahçe'nin, bazı çevrelerce, henüz sonuca ulaşmadan hem lig şampiyonluğunu, hem de Türkiye Kupası'nı kazandığının ısrarla söylendiğini ifade eden Daum, ''Ama görüldü ki, sonuç böyle olmadı. Bu yenilgiden ders aldık ve ayaklarımız yere basmaya başladı. Bu durumun önümüzdeki lig maçları için takımıma konsantrasyon etkisi sağlayacağına inanıyorum'' dedi. 
     Daha önce birçok maçta yabancı oyuncu kontenjanı nedeniyle kadronun dışında bıraktığı Petkov'u, antrenmanlarda iyi olduğu için takıma aldığını anlatan Daum, Serhat'ın da tek devreyi çıkarabileceğini düşündüğünü, daha erken oyuna girmesi gerekeceğini ise hesaplamadığını kaydetti. 
     
     KEMAL VE MEHMET HASTANEYE KALDIRILDI 

     Gençlerbirliği maçında sakatlanan Fenerbahçeli futbolcular Kemal ve Mehmet, Özel Acıbadem Hastanesi'ne kaldırıldı. 
     Karşılaşmanın 20. dakikasında sakatlanan ve devre arasında hastaneye götürülen Mehmet'in, ayak bağlarında kopma olabileceği endişesi yaşanırken, maçın ardından soyunma odasından sedyeyle çıkarılarak saha içindeki ambulansla hastaneye götürülen Kemal'in de ayak bileğinde sakatlık olduğu bildirildi. 
     
     FENERBAHÇE SEYİRCİSİ TAŞKINLIK YAPTI 

     Maçın ardından saha içinde kalarak bir süre sevinç yaşayan Gençlerbirliği'nden bazı futbolcular, maraton üst tribünde yer alan taraftarların sahaya yabancı madde atması nedeniyle, bir süre soyunma odasına gidemedi. 
     Stadın ışıkları söndürülüp, üzerlerine polis kalkanları tutulan futbolcular soyunma odasına götürülürken, taraftarlar yabancı maddeler atmayı bu sırada da sürdürdü. Daha sonra bu tribünü boşaltmak için polis stat içinde taraftarlara müdahale etti. Bazı taraftarların tribünden sarkarak stat güvenliğinden yardım istediği görüldü. 
     -Fenerbahçe, 1982-83 sezonundan bu yana alamadığı Türkiye Kupası'na, kupa tarihinde 6. kez eşleştiği Gençlerbirliği'ne yarı finalde yenilerek veda etti. 
     -Bu sezon sadece ligin ilk maçında İstanbulspor'a kendi sahasında 3-0 yenilen Fenerbahçe, uzun bir aradan sonra sahasında bir resmi maçta yenilmiş oldu. 
     
     YANAL ''KUPAYI KAZANMAK İSTİYORUZ'' 

     Gençlerbirliği Teknik Direktörü Ersun Yanal, Fenerbahçe'yi, zaman zaman zevkli ve renkli geçen karşılaşmada yenerek finale yükseldiklerini belirterek, ''Ligde iyi durumda değiliz. Önümüzdeki yıl Avrupa kupalarında mücadele edebilmemiz için Türkiye Kupası'nı kazanmamız lazım'' dedi. 
     Maçın ilk yarısında ve ikinci yarının belli bölümlerinde oyunun kontrolünün kendilerinde olduğunu ifade eden Yanal, ''Skor bu dönemlerde daha farklı olabilirdi. Geriye gömüldüğümüz anlarda yüksek toplarla gelen Fenerbahçe, Tuncay ile golü bulunca da Ümit'in yerine forvet oyuncusu Veysel'i oyuna aldım. Sonuçta maçı kazanarak finale yükseldik. Finali de kazanıp Avrupa kupalarında Türkiye'yi temsil etmek ve bu sezonki gibi başarılı olmak istiyoruz'' diye konuştu. 
     Yanal, Fenerbahçe maçı öncesi lig maçlarının ertelenmesiyle ilgili bir soru üzerine şunları söyledi 
     ''Lig maçımızın ertelenmesini düşünmemiştik. Biz kupa maçının ertelenmesini istiyorduk. Ama Kulüpler Birliği toplantısında iki başkanın jesti oldu. Adanaspor Kulübü Başkanı Çağdaş Ergin'e, bize nefes aldırdığı için teşekkür ediyoruz. Böyle erteleme Türkiye'de ilk kez olmuyor. Avrupa kupalarında Türkiye'nin puanlara ihtiyacı var. Gençlerbirliği, UEFA Kupası'nda önemli bir sınava çıkacak. Herkesin bu maçta bizimle birlikte olmasını istiyoruz.'' Fenerbahçe seyircisinin maçtan sonraki tepkisiyle ilgili görüşleri sorulan Yanal, ''Burası Türkiye'nin en güzel ambiansı olan stadı. Yapanların eline, koluna sağlık. Futbol adına çok güzel sahneler vardı. İki takım da sahadan çıkarken alkışlanmalıydı. Fenerbahçe seyircisinin tepkisine anlam veremiyorum, üzülüyorum. Umarım bunlar tekrarlanmaz'' yanıtını verdi. 
     Bir gazetecinin, ''Galatasaray ile transfer görüşmesi yaptınız mı '' şeklindeki sorusunu ise Yanal, ''Gençlerbirliği ile sözleşmem sürüyor. Abdürrahim Albayrak ile sadece yemek yedik. Henüz ortada bir şey yok. Önce bir seçilsinler'' diye yanıtladı. 
     
</TEXT>
</DOC>
