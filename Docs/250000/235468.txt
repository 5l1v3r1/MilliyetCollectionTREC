<DOC>
<DOCNO> 235468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/spo06.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz en büyüksünüz 
</HEADLINE>
<TEXT>


Ersun Yanal, yeni öğrencilerini göklere çıkardı, dünyanın en iyi takımı olduklarını söyledi. Başarılı çalıştırıcı, "Üstün bir ekip olduğunuza inanın" diye konuştu 

BİLAL MEŞE 


İlk toplantı 
A Milli Takımımız'ın yeni Teknik Direktörü Ersun Yanal, futbolcularıyla ilk toplantısını İstanbul'da yaptı, Ay - Yıldızlı ekibimize moral ve güven aşıladı. Yaklaşık bir saat süren özel toplantıda Yanal, "Hepinizi tek tek yakından tanıyorum. Performanslarınızı biliyorum. Avustralya kampı süresince beni daha iyi tanıyacaksınız. Yeni bir ekip gibi görünsek de tecrübeli ağabeyleriniz sayesinde takım olma sürecini daha da kısaltacağız" dedi. 

Kuralları yok 
TÜRKİYE'NİN yeni bir başarı kazanmasının zamanının geldiğini belirten Ersun hoca, "Siz dünyanın en büyük takımısınız. Önümüzde Türk futbolcusunun gücünü yeniden dünyaya ispatlamak için bir fırsat var. Almanya'ya gidersek orada ev sahibi gibi olacağız" ifadesini kullandı. Yanal, şöyle devam etti "Üstün bir takım olduğunuza inanın. Yenemeyeceğiniz takım bulunmuyor. Bundan sonra kuralları hep birlikte koyacağız, çünkü kurallar hepimiz için geçerlidir." 

Hakemler de Makedonya'da 

FUTBOL Federasyonu Başkanı Haluk Ulusoy, dün Atatürk Havalimanı'nda, Makedonya ile Hırvatistan arasında özel maçta görev yapacak olan hakem İsmet Arzuman, yardımcıları Bahattin Duran, Serkan Ok ve 4. hakem Bülent Demirlek ile sohbet etti. Demirlek'in aynı zamanda Makedonya - Hırvatistan Ümit Milli maçını yöneteceği bildirildi. 

Gurbetçi ayıbı 

A Milli Takımın dün akşamki idmanına alınmayan 150 taraftar olay çıkardı, stadın kapılarını kırdı. Gerginliği araya giren menajer Can Çobanoğlu zorlukla önledi 

BELÇİKA Milli Takımı ile bugün özel bir maç yapacak olan A Milli Takımımız'ın dün Genk'te yaptığı idmana gelen gurbetçiler olay çıkardı. Ay - Yıldızlı ekibimizin çalışmasını izlemek üzere maçın oynanacağı Koningbouwdewijn Stadı'na gelen 150'ye yakın gurbetçi içeri girmelerine izin verilmeyince taşkınlık çıkardı. Güvenlik görevlilerini tartaklayan gurbetçiler daha sonra stat kapılarını kırarak içeri girdi. 
TARAFTARLARIN sahaya dolması üzerine Milli Takım Menajeri Can Çobanoğlu araya girdi. Ortamı zorlukla yumuşatan Çobanoğlu'nun izni ile gurbetçiler idmanı tribünlerden izledi. Antrenman öncesi yaşanan gerginliğe karşın, millilerin antrenmanı oldukça neşeli geçti. Ay-Yıldızlılar kondisyon çalışmasının ardından Belçika maçının taktiğini denedi. İdmana çıkan Hakan Şükür'ün bugünkü karşılaşmada oynayabileceği belirtildi. 

396. randevu 

MİLLİ Takımımız, Belçika karşısında bugün 396. maçına çıkıyor. 81 yıllık tarihinde 395 karşılaşma yapan Ay - Yıldızlılar, bunların 131'ini kazanırken, 174'ünü kaybetti, 90 maç da eşitlikle sonuçlandı. Millilerimiz bu maçlarda 486 gol atarken, kendi kalesinde 634 gol gördü. 

Belçika üstün 

BELÇİKA ile bugüne kadar 5 kez karşı karşıya gelen Milli Takımımız, bunların sadece birini kazandı. Kalan dört karşılaşmanın ikisi Belçika üstünlüğüyle biterken, diğer ikisi de beraberlikle sonuçlandı. Ay - Yıldızlı futbolcularımızın attığı 6 gole, Belçika 7 golle yanıt verdi. 


</TEXT>
</DOC>
