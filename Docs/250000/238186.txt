<DOC>
<DOCNO> 238186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo24.html </URL>
<DATE> 2004/05/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kerem Samsunspor'a imza attı, hedef Portekiz ve Almanya... 
</HEADLINE>
<TEXT>

     Samsunspor'da iç ve transfer çalışmaları sürerken, bazı futbolcuları izlemek için gittiği Portekiz ve Almanya'dan yeni dönen yardımcı antrenör Ertuğrul Sağlam'ın sunacağı rapor bekleniyor. 
     Transfer çalışmaları hakkında bilgi veren Kulüp Basın Sözcüsü Ercan İnce, iç ve dış transfer görüşmelerinin sürdüğünü söyledi. 
     Daha önce belirlenen bazı futbolcuları son kez izlemek için Futbol Şube Sorumlusu Suat Çalık ile Portekiz ve Almanya'ya giden yardımcı antrenör Ertuğrul Sağlam'ın Samsun'a yeni döndüğünü belirten İnce, halen Sağlam'ın Yönetim Kurulu'na sunacağı raporu beklediklerini kaydetti. 
     Daha önce iç transferde Şenol, Evren ve Müslim'le anlaşma sağlandığını bildiren İnce, diğer futbolcularla yapılan ön görüşmelerin ise olumlu geçtiğini söyledi. 
     Öte yandan, dün yapılan görüşmelerin ardından kaleci Kerem İnan'la anlaşma sağlandı. 
     Daha önce Galatasaray, Gençlerbirliği ve Çaykur Rizespor'da forma giyen kaleci Kerem'le 4 yıllık sözleşme imzalanırken, Elazığsporlu Effa Owona ile de bir görüşme yapıldığı ve bu futbolcu ile prensipte anlaşmaya varıldığı öğrenildi. 
     
</TEXT>
</DOC>
