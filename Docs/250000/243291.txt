<DOC>
<DOCNO> 243291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy07.html </URL>
<DATE> 2004/05/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erdoğan Bürokratik oligarşiyi yeneceğiz 
</HEADLINE>
<TEXT>

     Başbakan Recep Tayyip Erdoğan, bürokrasinin halka yardımcı olmanın yollarını araması gerektiğini ifade ederek, ''Bürokratik oligarşiyi yenmediğimiz sürece, bunu başarmadığımız sürece halka olan bu sıkıntı, zulüm devam edecektir'' dedi. 
     Başbakan Erdoğan, Başkent Öğretmenevi'nde düzenlenen Bağkur 13. Genel Kurulu'nda yaptığı konuşmada, ''istisnaların kaideleri bozmayacağını'' ifade ederek, bürokrasiyi eleştirdi. 
     Bağ-Kur sigortalılarını canından bezdiren ve kurum ile kurumun sahibi olan vatandaş arasında duvar ören bürokrasiyi yıkmak için büyük adımlar attıklarını dile getiren Erdoğan, şöyle konuştu 
     ''Bir şey daha söylemeliyim, bu işi tam başardık mı İnanın henüz daha başarmadık. Bürokratik oligarşiyi yenmediğimiz sürece, bunu başarmadığımız sürece halka olan bu sıkıntı, zulüm devam edecektir. İstisnalar kaideyi bozmaz, ama bürokrasi kendine çeki düzen vermelidir ve bürokrasi halkına yardımcı olmanın yollarını aramalıdır. Çünkü bu halk, bizim halkımız, bizim vatandaşımızdır. Bürokrat kardeşlerim de halkın içinden çıkmıştır. Bu halkın bireyidir. Öyleyse zorlaştırıcı değil, kolaylaştırıcı olmalıdır. Devletin kurumlarından halkı nefret ettirici olmamalıdır, tam aksine kurumlarını sevdiren olmalıdır.'' Erdoğan, önceki dönemlerde, esnafın, sanatkarın, dar gelirlinin aldığı kredide geriye dönüşteki kaybın yüzde 2-3 oranında olduğunu ifade ederek, ''Ama o büyük babalar var ya onlarınki batık olarak yüzde 65'lerdeydi. Hamdolsun böyle bir durumu yaşamıyoruz, yaşamamakta da kararlıyız'' dedi. 
     Erdoğan, kötü yönetimlerin, halkın ekmeğine uzanan ellerin izlerini yok etmekte kararlı olduklarını, ekonominin ''kimyasını bozan ellerin, halkın sofrasına uzanamayacağını'' söyledi. 
     Başbakan Erdoğan, Bağ-Kur'un 13. Genel Kurulu'na yaptığı konuşmada, Türkiye'nin, derin bir girdaptan çıkarak bugünlere geldiğini ifade ederek, ekonominin derin bir bunalıma girdiği, çalışanların ücretlerini alamadığı, zincirleme kazaların her gün toplumu yeni kriz beklentilerine soktuğu günlerin geride kaldığını kaydetti. 
     Erdoğan, ekonomik krizin toplumsal huzur ve barışı tehdit eder boyutlara tırmanırken Türkiye'nin doğru bir karar vererek güven ve istikrarı geri getirdiğini belirterek, şöyle konuştu 
     ''Halkın verdiği kararla kepenklerin açılmadığı, esnaf eylemlerinin başkentin göbeğinde kaygı verici boyutlara vardığı günler bitti. 3 Kasım seçimlerinden hemen sonra şu havayı yaymak istediler Hükümetin yapabileceği bir şey yok. Türkiye'nin kaynakları tükenmiştir. İşte o atmosferde hükümetimizi kurmuş, Acil Eylem Planımızı açıklamıştık. Ekonomi politikalarını sosyal politikalarla birlikte ele alacağımızı söyledik. İlk icraatlarımızdan biri, Bağ-Kur ve SSK emeklilerinin maaşlarına el atmak oldu. 
     Bağ-Kur ve SSK emeklileri için yaptığımız zammı açıkladığımızda 'kaynak nerede ' çığlıkları yükselmeye başladı, Bu soruyu soranların kaygısı daha büyük bir kriz beklentisiydi. İşte o gün söylediğimiz bir gerçeği bugün gönül rahatlığıyla tekrarlamak istiyorum. 'Kaynak nerede ' diyenlere, 'kaynak Türkiye' demiştik. Bununla ne demek istediğimiz geçen zaman içinde görüldü.'' 
     
     ''EKONOMİ SADECE RAKAMLARDAN İBARET DEĞİL'' 

     Erdoğan, ekonomiyi sadece rakamlardan ibaret görmediklerini belirterek, sosyal dinamikleri, toplumsal barışı ve huzuru hayati derecede önemsediklerini söyledi. Popülizme asla prim vermeden halkın kaynaklarını halka hizmet için değerlendirdiklerini anlatan Erdoğan, halkın hukukunu, alın terini sömürenleri adaletin önüne çıkardıklarını kaydetti. 
     ''Devletin kaynaklarının millete ait olduğunu, milletin devlete sahip çıkarak adalet düzenini koruması gerektiğini her fırsatta söylüyorum'' diye konuşan Erdoğan, güven unsuruna herkesin omuz vermesi gerektiğini ifade etti. 
     Yolsuzluğu yok etmek ve adaleti tesis etmenin, toplumsal vicdanın sürekli uyanık olmasına bağlı olduğunu vurgulayan Erdoğan, ''Toplumsal vicdanın temsilcisi bizzat toplumdur, sizlersiniz. İnanıyorum ki sonuna kadar kendi hukukunuza, toplumun hukukuna sahip çıkacaksınız. Zira kendi hukukunuza sahip çıkmanız, ülkenin bütününe, toplumsal barışa ve huzura sahip çıkmak anlamına geliyor'' dedi. 
     Kurumlara bu bilinçle sahip çıkılması durumunda devlet ile vatandaş bütünleşmesinin sağlanacağını, devlet ile vatandaş arasındaki mesafenin bütünleşmeye dönüşeceğini ifade eden Erdoğan, vatandaşın devleti sahiplenmesinin, kurumların hizmete odaklanması ve hizmetin seri olmasıyla mümkün olduğunu kaydetti. 
     Erdoğan, konuşmasını şöyle sürdürdü 
     ''Bağ-Kur, 1972 yılında, hiçbir sosyal güvencesi bulunmayan esnaf ve sanatkarlarla, diğer bağımsız çalışanlara sosyal güvenlik sağlamak üzere kurulmuştur. Türkiye Cumhuriyeti'nin temel niteliklerinden biri, 'sosyal devlet' olmasıdır. Sosyal devlet olmanın gereği de budur. Yani çok gecikmeli olsa da devletin sosyal sorumluluğu doğrultusunda doğru bir adım atılmış, çok yararlı bir iş yapılmıştır. Ancak, aradan geçen 32 yıldan sonra, Bağ-Kur'un bugün içinde bulunduğu duruma baktığımızda, kuruluş amacını tam olarak gerçekleştirebildiğini maalesef söyleyemeyiz. 
     Bugün 16 milyon vatandaşımız Bağ-Kur kapsamındadır. Bu vatandaşlarımızdan bir bölümü Bağ-Kur'a bütün primlerini ödemiş, maaş almayı ve sağlık hizmetlerinden yararlanmayı hak kazanmış durumdadır. Ancak önemli bir bölümünün sağlık hizmetlerinden yararlanmakla birlikte henüz prim ödemeleri bitmemiş durumdadır. Açıkça ortada olan durum şudur Bağ-Kur'un gelirleri giderlerini karşılayamamaktadır. Hatta gelir-gider arasındaki fark her geçen yıl artmakta, dolayısıyla Hazine'den Bağ-Kur'a aktarılması gereken kaynak, her geçen yıl katlanarak artmaktadır. Beni yanlış anlamayacağınızdan emin olduğum için bütün samimiyetimle açık söylüyorum. Bunu önlemenin veya hiç olmazsa azaltmanın yolu, Bağ-Kur primlerinin zamanında ve düzenli bir şekilde yapılmasıdır. Öncelikle bu konunun altını çizmek zorundayım.'' Başbakan Erdoğan, ülkenin ekonomik ve sosyal sorunların ağırlaştığı bir süreçten geçtiğinin açık olduğunu belirterek, ''Bu sorunları çözebilmek için can havliyle çalıştığımızı, sarsılan dengeleri yerli yerine oturtmak için bütün alanlarda çaba sarf ettiğimizi görüyorsunuz. Nitekim, herkes Bağ-Kur'lulara verdiğimiz zamdan sonra 'kaynak nerede ' derken Bağ-Kur emeklilerini temsil eden kuruluşlar bize teşekkür plaketleri vermişti. O günleri unutmadık, unutmayacağız'' diye konuştu. 
     
     ''KARANLIKTA KALMASIN...'' 

     Erdoğan, şunları kaydetti 
     ''Meseleleri açık yüreklilikle, birbirimizin gözünün içine baka baka konuşacağız. Açık yürekli olacağız ki, hiçbir gerçek karanlıkta kalmasın. 
     Nasıl bir emanet devraldığımızı biliyorsunuz. Halka ait emanetin yanlış ellerde nasıl hoyratça kullanıldığı, ekonominin kimyasının nasıl ve kimler eliyle bozulduğunu sizler iyi biliyorsunuz. O kadar büyük tahribatın ne kadar zamanda telafi edileceğini de yine bilirsiniz. 2001'de yaşanan ekonomik krizin işsizliği ve beraberinde yoksulluğu derinleştiren bir etki doğurduğu da bilinen bir husustur. Bize göre ülke güvenliği ve toplumsal asayiş ne denli önemli ise bireyin, ailenin ve toplumun sosyo-ekonomik ve psiko-sosyal dengesi ve sağlığı da o kadar önemlidir. 
     Ailenin günlük ihtiyaçlarını dahi karşılamakta güçlük çekmesi, toplumun en temel direnç noktası olan aile kurumunun tehdit altında olduğunun en açık işaretidir. Ailelerin güç kaybetmesi, özellikle ailelerin güçsüz bireyleri olan kadın, çocuk ve yaşlıları olumsuz yönde etkilemektedir. İşte biz, bütün bu yükü omuzlarımızda hissediyoruz. 
     Sorunların büyüklüğü gözümüzü yıldırmıyor. Türkiye'nin güçlü gelişme dinamiklerinin, potansiyelinin ve büyüme iradesinin yüksek bir ülke olduğundan şüphe duymuyoruz. Siyasal ve ekonomik sendromlara karşılık varolan toplumsal direnç, sorunların aşılması konusundaki sarsılmaz bir iradenin varlığı, Türkiye'nin büyük gücünün açık göstergesidir. Yapacağımız iş, umutsuzluğa, karamsarlığa prim vermeden Türkiye'nin potansiyelini toplumun refahı ve mutluluğu için harekete geçirmektir. Bugün her alanda o hareketlenme yaşanıyor. 
     
     ''YOK ETMEKTE KARARLIYIZ'' 

     Kötü yönetimlerin, halkın ekmeğine uzanan ellerin izlerini yok etmekte kararlıyız. Bunu çok açık net sizlere somut örneğini vereyim. Fırsat bulursanız, devlet bankaları bugüne kadar hangi kurumlara nasıl kredi veriyordu, şimdi ise hangi kurumlara kredi veriyor veya kredileri kesti... 
     Artık batık kredi var mı, geri tahsil yapılıyor mu yapılmıyor mu Bunu incelediğiniz zaman başarının artık nasıl yükseldiğini de görme fırsatı yakalarsınız. Bundan önce böyle değildi. Bundan önce, esnafın, sanatkarın, dar gelirlinin aldığı kredide geriye dönüşteki kaybı yüzde 2-3'lerdeydi. Ama o büyük babalar var ya onlarınki batık olarak yüzde 65'lerdeydi. Hamdolsun böyle bir durumu yaşamıyoruz, yaşamamakta da kararlıyız. 
     Bir defa ekonominin kimyasını bozan eller halkın sofrasına uzanamayacak. Hükümetimizin böylesi bir sorumluluk anlayışı ile ülke ve toplum sorunlarına eğilmekte olduğundan hiç kuşku duyulmamalıdır.'' 
     
     SOSYAL DEVLET 

     Erdoğan, Anayasa'nın temel hükümlerinden biri olan ''sosyal devlet'' ilkesinin, devletin sosyal devlet karakterini teyit ettiğini ve teminat altına aldığını vurguladı. 
     Bağ-Kur'un, bu ilkeyi hayata geçirme yönünde en önemli araçlardan biri olduğunu kaydeden Erdoğan, sosyal güvenlik şemsiyelerinden biri olan Bağ-Kur'un daha da geliştirerek yaşatılması gerektiğini vurguladı. Bu kurumların, sosyal dokunun korunmasında en önemli kurumlar olduklarına dikkati çeken Erdoğan, ''Bunun bilincinde olan hükümetimiz, 4956 sayılı kanunu çıkararak, Bağ-Kur'un hukuki varlığındaki boşluğu ortadan kaldırmıştır'' dedi. 
     Bağ-Kur emekli maaşlarına 2003 yılında seyyanen 100 milyon lira zam yaptıklarını, 2004 yılında da ilk altı ay yüzde 10 ve ikinci altı ay için de yüzde 10 olmak üzere 21'e yakın zam yaptıklarını ifade eden Erdoğan, SSK emeklileriyle birlikte Bağ-Kur emeklilerine verilen artışın bütçeye getirdiği yükün 3 katrilyon lira olduğunu bildirdi. 
     Başbakan Erdoğan, şöyle konuştu 
     ''Bazıları, bizim bu yükü kaldıramayacağımızı, yürütülmekte olan ekonomik programın ve bütçe dengelerinin bozulacağını iddia ettiler. Ama gördüğünüz gibi bunların hiçbirisi olmadı. Keşke imkanlarımız elverse de Bağ-Kur emeklilerimize daha çok maaş verebilsek. Biliyoruz ki, emeklilerimize verdiğimiz maaş, hiçbir şekilde ekonomiden çıkıp atıl hale gelmiyor. Çocuklarının okul masrafı olarak, bakkala-manava biriken borçların ödenmesi olarak, hemen yeniden ekonomik sisteme giriyor. Bunun ötesinde ne oluyor 30 yıl, 40 yıl çalışmış bu ülkeye alın terini dökmüş yaşlılarımız 'Allah devletimizden razı olsun' diyor. 
     Bize düşen devlet hizmetlerinde vatandaşın rızasını, kabulünü, teşekkürünü sağlamaktır. Bunu sağladığımız müddetçe kendimizi mutlu ve bahtiyar kabul ederiz. İnşallah birikmiş bu sorunları kökten çözeceğiz. Türkiye'nin zengin imkanlarını halkımıza kazandırmak en büyük idealimiz. 
     Hükümeti devraldığımızda Bağ-Kur'un Sağlık Bakanlığı hastanelerine KİT hastanelerine, eczanelere toplam 743.5 trilyon lira borcu vardı. Bu borç dolayısıyla Bağ-Kur'lu vatandaşlarımız sıkıntılar çekmekteydi. 
     Gerek primlerden gerekse hazineden yapılan ödemelerle bu borçlar tamamen ödenmiştir. Hem eczacı esnafımız rahatlamış hem de Bağ-Kur'lu vatandaşlarımız daha düzgün hizmet almaya başlamıştır.'' 
     
     SOSYAL GÜVENLİK ŞEMSİYESİ 

     Erdoğan, bütün vatandaşları sosyal güvenlik şemsiyesi altında tutabilmek için sağlık alanındaki reformlarda büyük adımlar attıklarını ve hizmette eşitliği sağladıklarını söyledi. 
     Bağ-Kur sigortalılarını ''canından bezdiren'' ve kurum ile kurumun sahibi olan vatandaş arasında duvar ören bürokrasiyi yıkmak için büyük adımlar atıklarını kaydeden Erdoğan, ATM'lerin ve bankaların önündeki maaş kuyruklarına önemli ölçüde son verdiklerini belirtti. 
     Sağlık hizmetlerinden yararlanabilme şartını, 8 ay çalışma zorunluluğundan 4 aya indirdiklerini ifade eden Erdoğan, ''Biz, bu heyecan ve şevkle, ülkemizin imkan ve potansiyelini en iyi şekilde değerlendirip, yine ülkemizin ve insanımızın hizmetine sunmaya devam edeceğiz'' dedi. 
     Erdoğan, Bağ-Kur'un 13. Genel Kurulu'nun hayırlı olması dileğinde bulundu. 
     Başbakan Erdoğan, konuşmasının ardından toplantıdan ayrılırken, bir gazetecinin yasadışı İslami Cemiyet ve Cemaatleri Birliği'nin İCCB yöneticisi Metin Kaplan'ın Alman makamlarının tutuklama kararına rağmen bulamadıklarını ifade etmesi üzerine, ''onu Alman makamlarına soracaksınız'' karşılığını verdi. 
     
</TEXT>
</DOC>
