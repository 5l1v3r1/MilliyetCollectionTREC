<DOC>
<DOCNO> 244683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun24.html </URL>
<DATE> 2004/06/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İspanya Savunma Bakanı, Irak madalyasını reddetti 
</HEADLINE>
<TEXT>

     İspanya Savunma Bakanı Jose Bono, İspanyol askerlerinin Irak'tan geri çekilmesiyle bağlantılı olarak bakanlar kurulunun kararıyla kendisine verilen ''Büyük Haç'' adlı askeri üstün hizmet madalyasını, çıkan polemiklerden dolayı reddettiğini açıkladı. 
     Bakanlar Kurulu, geçen cuma günkü toplantısında, İspanyol askerlerinin Irak'tan geri çekilme işleminin başarıyla tamamlanması vesilesiyle, Kara Kuvvetleri Komutanı Ricardo Martinez İsidoro ile Irak'ta görev yapan tugay komutanları Enrique de Ayala, Marin Munoz ve Jose Munoz'a ''Büyük Haç'' madalyası verilmesi kararını alırken, başbakanlığın onayıyla Savunma Bakanı Bono'ya da aynı madalyanın verilmesinin karara bağlandığı bildirilmişti. 
     Kararın resmi gazetede yayımlanmasına karşın, özellikle ana muhalefet partisi Halk Partisi'nin PP eleştirilerine maruz kalan Bono, 5 gün sonra madalyayı kabul etmeyeceğini açıklamak zorunda kaldı. 
     PP lideri Mariano Rajoy, ''Eğer Bono biraz utanma duygusuna sahipse o madalyayı takmayı reddeder. Çünkü kendi kendine madalya vermek edepli bir davranış değil'' derken, parlamentodaki birçok parti de Irak'tan İspanyol askerlerinin geri çekilmesinin Bono sayesinde değil, halkın arzusuyla gerçekleştiğini savunarak, bakanın madalyayı kabul etmemesini istediler. 
     Bono'nun madalyayı reddettiğini açıklamasının ardından görüşü sorulan Başbakan Jose Luis Rodriguez Zapatero, ''Savunma Bakanı, Irak'tan askerlerin geri çekilmesinde çok etkili olduğunu gösterdi. Bu madalyayı geri çevirmesi onun ne kadar hassas biri olduğunu gösteriyor'' dedi. 
     
</TEXT>
</DOC>
