<DOC>
<DOCNO> 226116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko08.html </URL>
<DATE> 2004/03/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiliz bir öğretmen Türkiye'deki meslektaşından 7 kat fazla maaş alıyor 
</HEADLINE>
<TEXT>

     Türkiye Kamu-Sen AR-GE Merkezi tarafından yapılan araştırmaya göre, İngiltere'de görev yapan bir hemşire ve polis memuru Türkiye'deki meslektaşlarından yaklaşık 6 kat, öğretmen ise 7 kat daha fazla maaş alıyor. 
     Kamu-Sen'den yapılan yazılı açıklamada, mesleklere göre maaşları sterlin bazında kıyaslayan araştırmaya göre, Türkiye'deki bir hemşire 228 sterlin, İngiltere'de ise 1475 sterlin maaş alıyor. Türkiye'de bir polis memuru 327 sterlin, İngiltere'de aynı görevi yapanlar ise 1835 sterlin maaşla çalışıyor. Öğretmen maaşı açısından kıyaslama yapıldığında ise aradaki fark daha da açılıyor. Türkiye'de 280 sterlin olan öğretmen maaşı, İngiltere'de bunun yaklaşık 7 katı olan 1920 sterline ulaşıyor. 
     Kamu-Sen araştırmasında aynı model ve özelliklere sahip televizyon, buzdolabı, fırın, çamaşır makinesi, elektrik süpürgesi, yatak odası takımı ve koltuk takımı almak için Türkiye ve İngiltere'de memurların çalışmaları gereken gün sayısıyla ilgili bir değerlendirme de yapıldı. 
     Belirtilen ev eşyalarını almak için Türkiye'de görev yapan bir hemşirenin 420 gün, İngiltere'de ise 51 gün çalışması gerekiyor. Asgari ücretliler açısından yapılan kıyaslamaya göre ise aradaki fark daha da belirginleşiyor. Araştırma sonuçlarına göre, Türkiye'deki bir asgari ücretlinin belirtilen ev eşyalarını almak için iki yıl çalışması gerekirken, İngiltere'de bu süre 99 güne düşüyor. 
     
</TEXT>
</DOC>
