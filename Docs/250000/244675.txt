<DOC>
<DOCNO> 244675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun16.html </URL>
<DATE> 2004/06/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İtiraf ediyorum Annemi öldürdüm... 
</HEADLINE>
<TEXT>

     Brüksel'de, 23 yıl önce annesini öldüren bir Belçikalı ''vicdan azabı'' çektiği gerekçesiyle suçunu itiraf ederek polise teslim oldu. 
     Alain S. 44 isimli Belçikalı, yaşadığı mahallenin polis komiserliğine başvurarak, 1981 yılında 40 yaşında olan annesi ile tartıştığını ve ona vurduğunu, yere düşen kadının öldüğünü zannettiğini, olaya intihar süsü vermek için onu tavana astığını, ancak kadının o zaman çırpınarak öldüğünü fark ettiğini anlattı. 
     Belçikalı katil, o dönemde askerlik yaptığını, olaydan sonra kışlasına döndüğünü, kendisine annesinin intihar ettiğinin bildirildiğini belirtti. 
     Polise verdiği ifadede 23 yıldır vicdan azabı çektiğini ve her gece annesinin hayaletini gördüğünü anlatan Belçikalı, daha fazla dayanamayacağını söyleyerek teslim olmak istediğini açıkladı. 
     Savcılık, 1981'de intihar olarak kayıtlara geçen olayın dosyasını tekrar açarken, cinayet suçlarının 20 yılda zaman aşımına uğradığı gerekçesiyle katil Belçikalının serbest bırakılmasını emretti. 
     Polis, Alain S.'nin salıverildiğini açıkladı. 
     
</TEXT>
</DOC>
