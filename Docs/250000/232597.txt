<DOC>
<DOCNO> 232597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur03.html </URL>
<DATE> 2004/04/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
35 SSK hastanesine görüntüleme merkezi oluşturulacak... 
</HEADLINE>
<TEXT>

     SSK'nın gelecek ay yapacağı ihaleyle, 35 SSK hastanesi bünyesinde en yeni sistemlerin yer alacağı tıbbi görüntüleme merkezi oluşturulacak. 
     Edinilen bilgiye göre, halen hastaları anlaşmalı özel görüntüleme merkezlerine sevk eden SSK, gelecek ay özel sektör tarafından 35 SSK hastanesi bünyesinde görüntüleme merkezleri oluşturulması için ihaleye çıkacak. 
     İhalenin teknik şartnamesi, oluşturulacak görüntüleme merkezlerinde en yeni görüntüleme sistemlerinin kullanılmasını zorunlu tutacak şekilde oluşturuldu. 
     SSK'nın İstanbul, Ankara, Kastamonu, Uşak, İzmit, Gaziantep, Diyarbakır, Adana, Kahramanmaraş, İskenderun, Bursa, Eskişehir, Konya, Mersin, Tarsus, Zonguldak, Samsun, Balıkesir, Afyon, Antalya, Aydın, İzmir, Manisa, Denizli, Kayseri, Erzurum ve Malatya'daki çeşitli hastaneleri bünyesinde oluşturulacak görüntüleme merkezleri, 24 saat hizmet verecek. 
     SSK, hastalara en fazla 2 gün sonrası için gün verilecek görüntüleme merkezlerinden, her hasta başına sonuç satın alacak. 
     Görüntüleme merkezlerinde bilgisayarlı tomografi, manyetik rezonans kapalı sistem, manyetik rezonans açık sistem, ultrasonografi, renkli doppler ultrasonografi, kemik dansitometre, dijital röntgen ve mamografi cihazları bulunacak. 
     Toplam 35 görüntüleme merkezinin, ihaleye çıkılmaksızın SSK tarafından oluşturulmasının maliyetinin yaklaşık 100 milyon dolar olduğu ifade ediliyor. 
     Anlaşmalı özel görüntüleme merkezlerine geçen yıl 35 trilyon liranın üzerinde ödeme yapan SSK'nın, hastane bünyelerindeki görüntüleme merkezleri ile ciddi tasarruf sağlayacağı belirtiliyor. 
     
     ''HEM TASARRUF, HEM GÜVEN'' 

     SSK Sağlık İşleri Genel Müdürü Servet Rüştü Karahan, AA muhabirine yaptığı açıklamada, görüntüleme merkezleri sayesinde hem tasarruf sağlayacaklarını hem de daha iyi hizmet alan vatandaşların kuruma daha çok güveneceklerini söyledi. 
     Şu anda hastaları anlaşmalı özel görüntüleme merkezlerine sevk ettiklerini anımsatan Karahan, şunları kaydetti 
     ''Hasta bize geliyor, belki trafik kazası geçirmiş, durumu ağır, onu ambulansla dışarıdaki görüntüleme merkezine sevk ediyoruz. Oradaki işlemin ardından tekrar ambulansla hastaneye geliyor. Bu süreç, hasta için de yakınları için de bizim için de zor oluyor. Oysa bu görüntüleme merkezleri hastanelerin bahçelerinde ya da bünyelerinde yer alacağı için, hastaları uzak yerlere sevk etmek zorunda kalmayacağız.'' Karahan, SSK'nın özel görüntüleme merkezleri ile olan anlaşmalarının sona erdirilmediğini, gerektiğinde buralardan da hizmet alınacağını bildirdi. 
     
     SONUÇLARIN DEPOLANACAĞI MERKEZ 

     Karahan ayrıca, SSK Ankara Eğitim Hastanesi Etlik Polikliniği bünyesinde, görüntüleme merkezlerinde çıkan sonuçların bilgisayar ağı ile depolanacağı bir merkez oluşturulacağını belirterek, bu merkezde bütün ünitelerde çekilen sonuçların anında görülebileceğini açıkladı. 
     Karahan, ''Bu şekilde İstanbul Okmeydanı, İzmir Tepecik ya da Kahramanmaraş'taki SSK hastanelerinde çekilen görüntülerin raporunu yazabileceğiz. Diyelim ki Sivas'taki hastanenin gece radyologu yok, buradaki merkezden onun raporunu yazıp gönderebileceğiz'' dedi. 
     
</TEXT>
</DOC>
