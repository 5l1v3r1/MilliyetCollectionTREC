<DOC>
<DOCNO> 243105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas23.html </URL>
<DATE> 2004/05/26/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Süper nineler erkekleri 5'e katladı 
</HEADLINE>
<TEXT>

     Bilim adamları, dünyada yüz yaşını dolduran kadın sayısının erkeklerin 5 katı olduğunu açıkladı. 
     İsveç'in başkenti Stockholm'de yapılan ''Yaşlılarla İlgili Araştırma Kongresi''nde, 100 yaşını dolduran 200 Danimarkalıyla ilgili bir araştırmasını sunan doktor Karen Andersen-Ranberg, gelecekte 100 yaşını geçen insan sayısının hızla artacağını kaydetti. 
     Danimarkalı doktor, dünyada her bir milyon insandan 100 yaşına ulaşanların sayısının 150 olduğunu belirtti. 
     Karen Andersen-Ranberg tarafından yapılan araştırmaya göre, 100 yaşını geçen kadınların sayısı erkeklerin 5 katı. Danimarkalı doktora göre, bu oran önceki yıllarda 2 kat olarak biliniyordu. 
     
     İYİMSER DÜŞÜN ÇOK YAŞA 

     100 yaşına kadar yaşamanın ipuçlarını da veren Karen Andersen-Ranberg, sıralamayı kadın olmak, fiziksel ve psikolojik olarak sağlıklı olmak ve eğitimli olmak olarak açıkladı. Ancak Danimarkalı doktorun bu konudaki en dikkat çekici ipucuysa ''100 yaşını doldurmak istemiyorsan, bu yaşa gelemiyorsun'' şeklindeki sözleri oldu. 
     ABD'de 100 yaşını doldurmuş 12 bin kişiyle yapılan bir başka çalışmada da, araştırmacılar uzun yaşamanın sırlarını incelediler. 
     Bilim adamları, uzun ömür için yaşama iyimser bakmanın ilk şart olduğunu kaydettiler. 
     
</TEXT>
</DOC>
