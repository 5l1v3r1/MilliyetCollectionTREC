<DOC>
<DOCNO> 246332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonyas08.html </URL>
<DATE> 2004/06/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Halle Berry, sapığından kurtuldu... Sırada eski koca var... 
</HEADLINE>
<TEXT>

     Oscarlı güzel yıldız Halle Berry, aylardır kendisini rahatsız eden sapıktan nihayet kurtuldu. Mahkeme, güzel yıldızın şikayetçi olduğu eski denizci Greg Broussard'ın, Berry'nin evine 100 metreden fazla yaklaşmamasını karara bağladı. 
     Internetteki ''etonline''ın haberine göre, kendisine nişan yüzükleri ve mektuplar gönderen, telefonlar açan denizciyi mahkemeye veren Berry, nihayet Broussard'dan kurtuldu. 
     Berry'ye açtığı telefonlarda, ''Senin alınyazında ben varım. İkimiz nişanlıyız'' diyen, ünlü oyuncunun menajeri ve basın sözcüsünü de telefon ve faks yoluyla rahatsız eden Broussard, bundan sonra Berry ve çalışanlarına yanaşamayacak. 
     Santa Monica'da görülen davada, Yargıç Linda K. Lefkowitz, 35 yaşındaki eski denizci Broussard'a, Berry, menajer Vincent Cirrincione ve basın sözcüsü Karen Samfilippo ile bütün ilişkisini kesmesini de karara bağladı. 
     
     SIRADA ESKİ KOCA VAR 
     Davada Berry'nin avukatı sanığın haftalardır güzel sanatçıyı rahatsız ettiğine ilişkin belgeleri mahkemeye sunarken, Berry de ifadesinde, ''Broussard bizim nişanlı olduğumuzu ve evleneceğimizi zannediyordu. Obsesif davranışlarda bulunuyordu'' dedi. 
     Mahkeme salonundan gönül rahatlığıyla ayrılan Halle Berry'yi, önümüzdeki günlerde çetin bir dava daha bekliyor. Şarkıcı Eric Benet'a boşanma davası açan Berry, eski eşinin nafaka istemiyle evlenmeden önce yaptıkları anlaşmada değişiklik talep etmesi üzerine, yeni bir yol ayrımına girdi. Karşılıklı anlaşma şansı giderek azalan çiftin boşanma davasının uzun sürmesi bekleniyor. 
     Bir yandan da film çalışmalarına tüm hızıyla devam eden Berry'nin Benjamin Bratt ile rol aldığı ''Catwoman'', 23 Temmuz'da ABD sinemalarında gösterime girecek. 
     
</TEXT>
</DOC>
