<DOC>
<DOCNO> 203035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo28.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de ilk doping skandalı patladı 
</HEADLINE>
<TEXT>

     Çin'de ilk kez bir futbolcu doping yapmakla suçlanıyor. 
     Çin A Ligi takımlarından Beijing Hyundai'in savunma oyuncusu Zhang Shuai'ın, 22 Kasım'da Şanghay Shenhua takımı ile oynadıkları lig maçı öncesi alınan idrar örneğinde ephedrine maddesine rastlandı. B tipi örnek testinde de aynı sonucun çıkması durumunda Zhang'ın milli takım kariyeri tehlikeye girecek. 
     China Daiy gazetesindeki habere göre, Çinli futbolseverler Zhang'dan Olimpiyat Milli Takımı'nda önemli başarılar bekliyordu. 22 yaşındaki futbolcu, doping yapmadığını, sadece maçtan önce soğuk algınlığını önleyici ilaç içtiğini belirtti. 
     İkinci testte doping yaptığının kesinleşmesi durumunda Zhang'a 2 yıl men ve 5000 ile 10 bin yuan 870 milyon-1.74 milyar TL arasında para cezası verilecek. Ayrıca takımın teknik direktörü 1 yıl men, 10 bin yuan para cezası, takımın genel menajeri, doktoru ve antrenörü de 10 bin yuan para cezası alacak. 
     
     ÇİN TAKIMI 86. SIRADA 
     Öte yandan Çin Milli Futbol Takımı, dünya sıralamasında son 10 yıldaki en düşük seviyeye indi. 
     FİFA'nın 15 Kasım'da yayınladığı listeye göre Çin takımı 86. sırada bulunuyor. Çin, daha önce 83. sıradaydı. FİFA'nın listesinde 22. sırada bulunan Güney Kore, en iyi durumdaki Asya takımı olma özelliğine sahip. Güney Kore'yi Suudi Arabistan ve İran izliyor. 
     
</TEXT>
</DOC>
