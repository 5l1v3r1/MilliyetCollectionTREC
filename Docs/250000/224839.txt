<DOC>
<DOCNO> 224839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonsiy03.html </URL>
<DATE> 2004/03/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Altınbaş'ın gözaltında ölümü... "Çiçek'in mahkemeye baskısı doğru değil" 
</HEADLINE>
<TEXT>

     Adalet Bakanlığı, Bakan Cemil Çiçek'in, Hacettepe Üniversitesi öğrencisi Birtan Altınbaş'ın 1991 yılında gözaltında ölümüyle ilgili davanın bir an önce bitirilmesi için mahkemeye baskı yaptığı iddiasının doğru olmadığını bildirdi. 
     Bakanlık, bu yönde açıklama yapan sanık Hasan Cavit Orhan'ın avukatı Mehmet Emin Bağcı hakkında suç duyurusunda bulundu. 
     Adalet Bakanlığı'ndan yapılan açıklamada, Altınbaş'ın ölümüyle ilgili Ankara 2. Ağır Ceza Mahkemesi'nde görülen yargılamanın 18 Mart'taki duruşmasında ortaya çıkan gelişmeler hakkında bazı gazetelerde yayınlanan haberlerle ilgili açıklama yapılmasının gerekli görüldüğü belirtildi. 
     Açıklamada, söz konusu haberlerde, sanık avukatlarından Ankara Barosu'na kayıtlı Mehmet Emin Bağcı'nın ''Adalet Bakanı Cemil Çiçek'in, davanın bir an evvel bitirilmesi için mahkemeye telefon ettiği, faksla talimat verdiği, mesaj gönderdiği, böylece yargının baskı altına alınmak istendiği'' yönündeki beyanlarına yer verildiği kaydedildi. 
     Anayasa'nın 138. maddesinin ikinci fıkrasında ''Hiçbir organ, makam, merci veya kişi, yargı yetkisinin kullanılmasında mahkemelere ve hakimlere emir ve talimat veremez, genelge gönderemez, tavsiye ve telkinde bulunamaz'' hükmünün yer aldığı ifade edilen açıklamada, ''Gazete haberlerinde belirtildiği gibi söz konusu mahkemenin hakiminin aranması, faksla talimat verilmesi veya mesaj gönderilmesi iddiası iftira ve gerçek dışıdır'' denildi. 
     Avukat Bağcı hakkında cezai yönden Avukatlık Kanunu ve Türk Ceza Kanunu'nun ilgili maddeleri uyarınca gerekli işlemin yapılması için Ankara Cumhuriyet Başsavcılığı'na suç duyurusunda bulunulduğu bildirilen açıklamada, disiplin soruşturması yönünden de gereğinin yapılması için kayıtlı olduğu baroya başvurulması istemiyle Ankara Cumhuriyet Başsavcılığı'na yazı yazıldığı belirtildi. 
     
</TEXT>
</DOC>
