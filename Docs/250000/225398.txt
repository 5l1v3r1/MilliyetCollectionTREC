<DOC>
<DOCNO> 225398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/yazar/guclu.html </URL>
<DATE> 2004/03/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bursa'da şanslar eşit 
</HEADLINE>
<TEXT>

   AKP rüzg rının etkili olduğu Bursa'da, CHP ve DYP adayları da çok seviliyor. Oyları kimin alacağı son dakikada belli olacak 
   
      Seçime sayılı saatler kaldı. Ama Bursalı seçmen hala oyunun rengini belirleyebilmiş değil. AKP rüzgarının Bursa'da da etkili olduğu kesin. Ancak CHP ve DYP adayları öylesine çok seviliyor ki, oyların bu üç aday arasından hangisine yöneleceği, muhtemelen son dakikada sandık başında netleşecek. 
   AKP adayı Hikmet Şahin, 10 yıldır İnegöl'de belediye başkanlığı yapıyor. Kendisini, "Tayyip kuşağı politikacı" olarak nitelendiriyor. Refah dönemini çoktan unutmuş. İnegöl'de koyduğu yasakları da. Değiştim diyor... 
   AKP'li Şahin'in sadece görüşleri ve olaylara bakış açısı değişmemiş. Görüntüsü de bir hayli evrim geçirmiş. Tıpkı CHP Ankara adayı Yılmaz Ateş gibi... 
   Merkez sağın kalesi olarak bilinen Bursa'da son 50 yılda iki kez sosyal demokrat belediye başkanı seçilmiş. İlki 12 Eylül öncesinde, diğeri ise şu andaki belediye başkanı Erdoğan Bilenser. İki ay önce DSP'den istifa edip CHP'den teklif beklemiş. Onlar aday göstermeyince de ortada kalmış. 
   
   En güler yüzlü aday 
   CHP'nin başkan Adayı Gürkan Akdoğan, makine mühendisi. Doğma, büyüme Bursalı. Bugüne kadar Bursa için gösterdiği çabaların, bu seçimde karşılık bulacağına gönülden inanıyor. Neden aday oldunuz sorusunu ise çocukluğumun Bursa'sının sıcaklığını yeniden yaratmak ve Bursa'yı hak ettiği konuma getirmek için diye cevaplıyor. 
   DYP adayı Cevdet Yüce, bugüne kadar gördüğümüz en güler yüzlü adaydı. Bursalı onu seviyor. "Bursa'nın bugün için benim gibi bir adaya her zamankinden daha fazla ihtiyacı olduğu için aday oldum. Ben Bursa'yı, Bursalılar da beni bilir" görüşünde. İnşaat Mühendisi. Bursa'nın en önemli sorunu olan çarpık kentleşmeye çözüm getireceğine inanıyor. 
   
   Sustuk kaldık 
   İşsizlik, burada da sorun. Polisler, "Bizlere zam yapıldı. Haberi yazdınız, ev sahipleri kirayı yükseltmek istiyor ama arkası gelmedi" diye yakındı. Gençler de, "Bırakın seçimi de paralı askerlik ve ÖSS değişikliği ne oldu siz bize bundan haber verin" dediler. Bursalılar gibi sustuk kaldık. Çünkü maalesef her iki konuda da AKP lafın ötesine geçemedi. Samimiyetini, kararlılığını ortaya koyamadı. Umarız, AKP rüzg rı beraberinde sadece vaatler değil çözümler de getirir. Adaya değil, partiye oy veren seçmen bunu bekliyor. 
   
   
      
   
   
   
   
</TEXT>
</DOC>
