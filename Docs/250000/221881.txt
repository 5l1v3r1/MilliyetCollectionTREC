<DOC>
<DOCNO> 221881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/dunya/dun02.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandığın gücü 
</HEADLINE>
<TEXT>

      DIŞ HABERLER SERVİSİ 

   
   Güney Kore'de 15 Nisan'da yapılacak genel seçim öncesinde parlamento, seçim kanununu ihlal ettiği gerekçesiyle Devlet Başkanı Roh Moo - hyun'u görevinden azletti. Anayasa Mahkemesi'nin 6 ay içinde vereceği nihai karara kadar yetkileri askıya alınan Roh'un yerine geçici olarak Başbakan Goh Kun getirildi. Roh'un azil kararı, önceki gün muhalefetin ağırlıkta olduğu 273 sandalyeli mecliste 2'ye karşı 193 oyla kabul edildi. Roh yandaşları, oylamaya engel olmak için kavga çıkardı. Oylama sonunda Roh yanlısı Uri Partisi üyeleri milli marş söyleyip gözyaşı döktü. Bazı milletvekilleri kürsüye ayakkabısını atarken, kimisi de oylama sandığını muhalefet sıralarına fırlattı. Roh, Uri Partisi'ne katılmak istediğini söylemiş ve bu nedenle tarafsızlığını ihlal ederek seçim yasalarına karşı geldiği iddia edilmişti. 
   
   
   
</TEXT>
</DOC>
