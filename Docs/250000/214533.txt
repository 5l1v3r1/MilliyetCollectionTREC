<DOC>
<DOCNO> 214533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo16.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş, Yılmaz, Fazlı ve Timuçin 11 bin piyango bileti aldı 
</HEADLINE>
<TEXT>

     İkinci Futbol Ligi A Kategorisi takımlarından Adana Demirspor'un ekonomik krizi aşmak için düzenlediği eşya piyangosuna, mavi-lacivertli kulüpte forma giyen eski futbolcuların da destek sağlaması yöneticileri duygulandırdı. 
     Adana Demirspor Teknik Direktörü İbrahim Uzunca, AA muhabirine yaptığı açıklamada, maddi yönden çok güç durumda olan kulüpleri için geçmiş yıllarda Demirspor'da forma giyen futbolculardan yardım istediklerini, bu çağrılarına olumlu karşılık aldıklarını söyledi. 
     Uzunca, geçmiş yıllarda mavi-lacivertli formayı giyen, Galatasaraylı Hasan Şaş'ın 2 bin 500, Ankaragücü Kaptanı Yılmaz Özen'in 3 bin, Denizlispor Kaptanı Timuçin Beyazıt'ın 2 bin 500 ve Malatyaspor Kaptanı Fazlı Ulusoy'un 3 bin eşya piyangosu alarak kulübe katkı sağladıklarını bildirdi. 
     Kulüplerin bu gibi dayanışmayla sorunlarının biraz da olsa giderileceğini belirten Uzunca, ''Futbolcularımız gerçekten güç durumda. Kiminin evine haciz geldi, kimisi banka kredi kartı borcunu ödeyemedi. Bu kadar olumsuzluklara rağmen, A Kategorisi'nde kalmak için büyük mücadele veriyoruz. Düzenlediğimiz eşya piyangosunun tamamı satılırsa belki biraz rahatlayacağız. Kulübün yaşaması için bizler de esnafı ve diğer kuruluşları ziyaret ederek bilet satışlarına destek oluyoruz'' diye konuştu. 
     
     BEŞİKTAŞLILAR DERNEĞİ'NDEN 2 BİN BİLET 
     Bu arada, Beşiktaşlılar Derneği Adana Şube Başkanı Mustafa Uğur Kızıl ile tüm yöneticiler, Adana Demirspor Kulübü'nü ziyaret ederek 2 bin adet eşya piyangosu bileti satın aldı. 
     Mustafa Uğur Kızıl, Adana Demirspor'un kişilere bağlı olmadan, kurum olarak yönetilmesi gerektiğini belirterek, ''Demirsporluluk ruhunu tabana yaymak ve kulübü siyasilerin elinden kurtarmak gerekir'' dedi. 
     Kızıl, Beşiktaşlılar Derneği Adana Şubesi olarak şimdilik 2 bin adet eşya piyangosu aldıklarını, gelecek hafta içinde bu desteği sürdüreceklerini, Fenerbahçe ve Galatasaraylılar Derneği Adana Şubesi yöneticilerinin de aynı duyarlılıkta yaklaşmaları gerektiğini söyledi. 
     Adana Demirspor Kulübü Başkanı Mustafa Tuncel, 500 bin adet bastırdıklarını biletlerin 250 bin adetinin satıldığını, biletlerin tamamının satılması halinde, kulübün kasasına 440 milyar lira gireceğini kaydetti. 
     
</TEXT>
</DOC>
