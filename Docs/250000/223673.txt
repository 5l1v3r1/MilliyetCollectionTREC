<DOC>
<DOCNO> 223673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun05.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz Bin Ladin'in yakalanması terörizme son vermez 
</HEADLINE>
<TEXT>

     ABD Savunma Bakan Yardımcısı Paul Wolfowitz, El Kaide örgütünün lideri Usame Bin Ladin'in yakalanmasının terörizme son vermeyeceğini savundu. 
     Wolfowitz, Public Broadcasting System ile yaptığı söyleşide, ''Usame Bin Ladin'in yakalanması harika olur, ama bu her tarafa yayılmış terörist şebekelerini ortadan kaldırmaya yetmez, onun yakalanmasıyla El Kaide'nin biteceğini düşünenler, onların nasıl çalıştığını anlamıyor'' dedi. 
     Amerikan Temsilciler Meclisi'nin Bin Ladin'in başına konulan ödülü ikiye katlamasının ardından yapılan bu açıklamada Wolfowitz, ''İspanya örneğinde görüldüğü gibi insanları öldürmek için nasıl merkezi olmayan bir şekilde çalıştıkları ortada. Sayıları çok değil. Afganistan'ın desteğine ihtiyaçları yok, dolayısıyla onları bir bir aramak gerekiyor'' diye konuştu. 
     Wolfowitz, El Kaide'nin iki numaralı adamı Eymen El Zevahiri'nin Pakistanlı yetkililerce Afgan sırını yakınlarında köşeye sıkıştırıldığı iddiasının sorulması üzerine, ''Bu muhteşem olurdu. Onun El Kaide ile birleşen Mısır İslami Cihad örgütünün lideri olduğunu söylemek isterim'' dedi. 
     Açıklamasında, Irak'tan askerleri çekeceğini açıklayan İspanya'nın müstakbel Başbakanı Jose Luis Rodriguez Zapatero'yu eleştiren Wolfowitz, ''İspanyollar cesur insanlar, düşmandan kaçacaklarını sanmıyorum. Bask teröristlerinden kaçmadılar. Umarım bu düşmandan da kaçmazlar'' ifadesini kullandı. 
     
</TEXT>
</DOC>
