<DOC>
<DOCNO> 242939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko16.html </URL>
<DATE> 2004/05/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şener Borçlar ödenmediği takdirde benzer operasyonlar olacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, eski İktisat Bankası'nın hakim ortağı Erol Aksoy'un 38 şirketinin yönetim ve denetiminin Fon tarafından devralınması kararını değerlendirirken, ''Şu ana kadar maalesef İktisat Bankası hakim ortakları tarafından Fon'un, Hazine'nin katlandığı maliyetlerin karşılanmasına yönelik olumlu adım atılmamıştır. Bunun neticesinde Fon Kurulu verilmiş karar çerçevesinde işlemlere başlamıştır'' dedi. 
     Şener, Türkiye Bankalar Birliği'nin Genel Kurulu sırasında gazetecilerin sorularını yanıtlarken, Fon'a devredilen veya yönetimi ve denetimi Fon tarafından değiştirilen bu bankaların maliyetlerinin 42.7 milyar dolar civarında olduğunu, 36 milyar dolarlık hazine kağıtlarıyla doğrudan Hazine'ye yük oluşturduğunu, fon kaynaklarıyla birlikte 42.7 milyar dolarlık maliyetin söz konusu olduğunu kaydetti. 
     Gerek bankaların içini boşaltmak suretiyle, gerekse bu bankaların hakim ortaklarının borçlarını düzenli olarak geri ödemedikleri takdirde maliyetin doğrudan doğruya kamunun üzerinde kaldığını dile getiren Şener, şunları söyledi 
     ''Fon'a devredilen bankaların hakim ortaklarıyla protokoller yapılmış, yükümlülükleri ve borçları belli bir takvime bağlanmıştır. Ancak, Fon'a devredilen bazı bankaların hakim ortakları kabul edilebilir bir protokol ile borçlarının ödenmesi konusunda mesafe almaya niyetli görülmemişlerdir. 
     Sürekli olarak kamunun alacaklarını tahsilini engellemeye ve oyalamaya yönelik girişimlerde bulunmuşlardır. Böyle durumda Fon Kurulu yasaların kendisine verdiği yetkiyi kullanacaktır. Bu konuda da Fon Kurulu yasaların kendisine verdiği yetkiyi kullanmaktadır. 
     5020 sayılı Kanun ile değişik Bankalar Kanunu'nun 15-7 A maddesine dayanmak suretiyle, eski İktisat Bankası'nın hakim ortağı Erol Aksoy'un 38 şirketinin yönetim ve denetiminin Fon tarafından devralınmasına karar verilmiştir. 
     İşlemler buna istinaden yürütülmektedir. Şu ana kadar maalesef İktisat Bankası hakim ortakları tarafından Fon'un, Hazine'nin katlandığı maliyetlerin karşılanmasına yönelik olumlu adım atılmamıştır.'' 
     
     1.6 MİLYAR DOLAR BORÇ 

     Bunun neticesinde Fon Kurulu'nun verilmiş karar çerçevesinde işlemlere başladığını aktaran Abdüllatif Şener, ''İndirimli faiz oranıyla dahi hesaplandığında temerrüt faizinden arındırılmış olarak grubun 1.6 milyar dolar borcu var. Bu borca karşılık şu ana kadar sadece 75 milyon dolar tahsilat yapılmış. Bu tahsilat ise Grubun rızasıyla değil, cebri icra yoluyla yapılan tahsilatlardır'' dedi. 
     Şener, ''Başka isimler var mı'' sorusu üzerine, BBDK ve TMSF'nin birbirinden ayrılmasından sonra Fon Kurulu'nun etkin bir şekilde çalıştığını ve kamu alacaklarının tahsilini mümkün kılacak her türlü çabayı gösterdiğini söyledi. 
     Bazı Fon'a devredilen bankaların hakim ortakları ile belli protokol çerçevesinde anlaşmaya varmak için yoğun çalışmaların sürdüğünü belirten Şener, ''Ama anlaşma zeminin olmadığı gruplara yönelik olarak da yasal yetkilerini kullanmaktadır. Nitekim başka bazı işlemler de yapmıştır. Ama bu konuda zannediyorum kendileri de bir açıklama yapacaktır'' diye konuştu. 
     
     UYARI 

     Başbakan Yardımcısı Şener, bir başka üzerine de, bankaların alacaklarının topyekün tahsil edilmesine yönelik iyi niyetli çalışmalar yapıldığını vurgulayarak, şunları kaydetti 
     ''Belli bir protokol çerçevesinde anlaşma iradesi gösterenlere karşı gerekli yaklaşımda bulunulmaktadır. Ama böyle bir zeminden kopuk olarak alacakların tahsil edilemeyeceğini düşünenler varsa veya borçlarını ödeme yerine ödemekten kaçınma gibi girişimlerde bulunanlar varsa bilsinler ki yasaların Fon Kurulu'na verdiği yetkiler işletilecektir. Ve de benzer operasyonlarla uzlaşma ve iyiniyet içinde olmayan bütün Fon'a devredilen bankaların hakim ortakları muhatap olabilirler.'' 
     
     ''ANLAŞMA SAĞLANAMAYACAĞI ANLAŞILAN GRUPLAR VAR'' 

     Fon'a devredilen bankalar arasında protokol yapmaya yanaşmayan kaç banka olduğu sorusu üzerine de Şener, bu konularla ilgili herhangi bir rakam vermenin doğru olmadığını ifade ederek, şunları söyledi 
     ''Fon'a devredilen bankaların hakim ortakları ile Fon arasındaki ilişkileri değerlendirecek olursak bunu üçe ayırabiliriz. Birincisi TMSF ile protokol yapan hakim ortaklar... İkincisi protokol çalışmaları sürenler... Üçüncü grupta ise herhangi bir protokol oluşmayacağı, herhangi bir uzlaşma ve anlaşmanın sağlanamayacağı anlaşılan gruplar var. Herhangi bir anlaşmanın sağlanamayacağı, protokollerin yapılamayacağı anlaşılan gruplara yönelik kamu alacaklarını tahsil etmek için yasalardaki tüm yetkiler kullanılacaktır, bunun bilinmesini istiyoruz.'' Abdüllatif Şener, Erol Aksoy'un şirketlerinin faaliyetlerinin devam edip etmeyeceğine yönelik soruyu ise ''Yasalar ne ise o çerçevede işlemler yapılıyor. Dolayısıyla bunların satışına kadar şirketlerin işlemesi lazım. Asıl maksat bunların satılarak alacakların tahsiline yönelik. Kamu alacağının tahsilini mümkün hale getirmek için şirketlerin yönetim ve denetimi devralınmıştır'' yanıtını verdi. 
     Şener, Yapı ve Kredi Bankası ile ilgili görüşmelerin hangi aşamada olduğuna ilişkin soruyu ise, ''O konuyla ilgili herhangi bir görüş beyan etmeyeyim'' diye yanıtladı. 

     
</TEXT>
</DOC>
