<DOC>
<DOCNO> 241202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo11.html </URL>
<DATE> 2004/05/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
''12 Dev Adam''ın yeni antrenörü Tanjevic... 
</HEADLINE>
<TEXT>

     A Milli Erkek Basketbol Takımı antrenörlüğüne Sırp teknik adam Bogdan Tanjeviç getirildi. 
     Basketbol Federasyonu, 33. Avrupa Erkekler Basketbol Şampiyonası finallerinde yaşanan başarısızlık sonrası istifa eden başantrenör Aydın Örs'ün yerine A Milli Takım için Sırp antrenör Tanjeviç ile anlaştığını resmen açıkladı. 
     Federasyondan yapılan açıklamada, Avrupa basketbolunun en başarılı ve kariyerli antrenörlerinden biri olarak kabul edilen Bogdan Tanjeviç ile yarın Polat Renaissance Otel'de gerçekleştirilecek toplantıyla resmi sözleşme imzalanacağı bildirildi. 
     İmza törenine Basketbol Federasyonu Başkanı Turgay Demirel ile A Milli Takım Menajeri Doğan Hakyemez'in de katılacağı kaydedildi. 
     Bu arada Bogdan Tanjeviç'in milli takım antrenörlüğü sırasında Nihat İziç, Orhun Ene ve Levent Topsakal'ın da yardımcı antrenörler olarak görev yapacakları açıklandı. 
     
     TANJEVİÇ, ULUSLARARASI DENEYİMİ FAZLA OLAN BİR ANTRENÖR 

     A Milli Erkek Basketbol Takımı'nın başına getirilen Sırp teknik adam Bogdan Tanjeviç, uluslararası deneyimi hayli fazla olan bir antrenör. 
     ''Kurt'' lakaplı 57 yaşındaki antrenör, daha önce Yugoslavya ve İtalya milli takımlarını çalıştırmıştı. 1981 yılında Yugoslavya Milli Takımı'nı çalıştıran Tanjeviç, 1997-2001 yılları arasında da İtalya Milli Takımı'nın başında görev yaptı. 
     Aynı zamanda İtalyan vatandaşı olan Tanjeviç, İtalya, Yugoslavya ve Fransa'da birçok takımı çalıştırmış, bu ekiplerle ulusal ve uluslararası alanda birçok başarıya imza atmıştı. 
     Tanjeviç, son olarak İtalya'nın Kinder Bologna takımını çalıştırdı. Bu ekiple yaşadığı başarısızlık sonrası görevinden ayrılan Sırp antrenör, 1.5 yıldır takım çalıştırmıyordu. 
     
</TEXT>
</DOC>
