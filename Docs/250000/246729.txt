<DOC>
<DOCNO> 246729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/spor/spo04.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih de tamam 
</HEADLINE>
<TEXT>


Trabzonspor, Gökdeniz Karadeniz'den sonra kaptanıyla da uzlaşma sağladı. İki yıldız futbolcunun bugün kulüpte resmi sözleşmeleri imzalayacakları açıklandı 


30 dakikada anlaştı 
TRABZONSPOR, Gökdeniz Karadeniz'den sonra Kaptan Fatih Tekke ile de anlaştı. Tatilden dönen tecrübeli futbolcu dün ayağının tozuyla tesislere geldi ve yöneticilerle pazarlık masasına oturdu. Yaklaşık 30 dakikalık bir görüşmenin ardından yıldız futbolcu yıllık 1 trilyon 500 milyar liralık teklifi kabul etti. Fatih, "İki taraf da fedakarlıkta bulundu. Anlaşmam üç yıllık olacak. Yine direnmeden, zorlamadan kabul ettim" diye konuştu. 

Gökdeniz de hazır 
FATİH Tekke ile birlikte Gökdeniz'in de bugün saat 11.30'da kulüp binasında yeni sözleşmeleri imzalayacakları açıklandı. Gökdeniz Karadeniz, 5 yıllık mukavele yapacağını dile getirerek, "Ben Trabzonsporluyum. Bugüne kadar yazılan çizilenler uydurmaydı. Boş sözleşmeye imza atarak kimin iyi Trabzonsporlu olduğunu göstereceğim. Gerekirse 10 yıllık da imzalarım" dedi. 

Genk yaklaşıyor 

Thijs pazarlığı 
TRABZONSPOR, Belçikalı Thijs için temaslarını hızlandırdı. Yusuf Ziya Yılmaz, Genk Başkanı Vaessen ile görüşme yaptı. Bordo - Mavililer, teklifi 400 binden, 800 bin Euro'ya yükseltirken, Genk de 1 milyon 100 bin Euro'ya kadar düştü. Pazarlıklar bugüne kaldı. 

Şimdilik kaldılar 
TRANSFER konusunda henüz somut bir adım atamayan Karadeniz ekibinin Başkanı Atay Aktuğ, "Hiçbir oyuncumuzu serbest bırakmadık" diye konuştu. Bordo - Mavililer, Sommers, Karel D'Haene, Emre Toraman ve Mehmet Kahriman'ı şimdilik tutma kararı aldı. 

Komşu'dan ses var 

YUNANİSTAN'DA yaşayan Trabzonsporlular, Bordo - Mavili takıma başvurarak temsilcilik açma talebinde bulundu. Yönetim, önceki akşam yaptığı toplantıda konuyu değerlendirdi. Yurt dışında temsilcilik açılması için Dışişleri Bakanlığı'ndan izin alınması gerektiği, gerekli işlemlerin yapılması halinde böyle bir temsilciliğin açılmasına izin verilebileceği kararına varıldı. 

Yılmaz Hesap verecekler 

TRABZONSPOR Onursal Başkanı Mehmet Ali Yılmaz, kendisi hakkında konuşan eski Başkan Özkan Sümer'e tepki gösterdi. Yılmaz, "Demek ki benim adaylığımı açıklamamdan ortaklar rahatsız oldu" derken, şunları söyledi "Ne yazık ki, 1982 yılından bu tarafa hizmet verdiğim, bu ortak olarak adlandırdığım kişilerin de Trabzonspor'un içinden çıkması üzüntü verici bir gelişmedir. Bundan sonra kendileri yüce Türk adaleti önünde hesap vereceklerdir." 


</TEXT>
</DOC>
