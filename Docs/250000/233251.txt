<DOC>
<DOCNO> 233251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur14.html </URL>
<DATE> 2004/04/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
THY'den "ödül mil" kullanımında yenilik... 
</HEADLINE>
<TEXT>

     Türk Hava Yolları'nın THY ''artırımlı mil'' uygulamasıyla ''ödül millerin'' kullanımında yer kısıtlamasını kaldırdığı bildirildi. 
     THY'den yapılan yazılı açıklamada, diğer havayollarında da uygulanan mil programının, müşteriler için daha etkin hale getirildiği belirtilerek, ''THY ödül millerin kullanılmasında yer kısıtlamasını kaldırdı. Miles Miles üyeleri artık yoğun sezonda bile kısıtlamasız uçabilecek'' denildi. 
     THY'nin ''Özel Yolcu Programı''nın başladığı 2000 yılından itibaren uygulanan eski mil değerleri ile ödül uçuşlarının da devam ettiği belirtilen açıklamada, müşterilere yeni mil değerleri ile yer garantili uçuş fırsatı sunulduğu, kısıtlamaların kaldırılarak bütün koltukların ödül miller için açıldığı bildirildi. 
     Açıklamada, ''Miles Miles Programı''na getirilen bu yenilikle, hemen uçmak isteyen ödül mil sahiplerinin ''artırımlı mil'' kullanarak, ücretli yolcular gibi THY uçaklarında yer bulabilecekleri belirtilerek, şöyle denildi 
     ''Artık yoğun sezonda, yaz ayları, bayramlar ve yılbaşında aylar öncesinden rezervasyon yapmadan uçmak mümkün. Çünkü artırımlı Miles Miles uygulamasıyla ücretli yolculara açık olan bütün koltuklar ödül millere de açık. Yoğun yaz sezonu olan Ağustos ayında bile Antalya uçağının 165 koltuğu ile New York uçağının 271 koltuğunu, artırımlı ödül miller ile doldurmayı garanti ediyoruz.'' 
     
     ''ESKİ MİL TABLOSU AYNEN GEÇERLİ'' 
     Açıklamada, ''müşterilerin kazandıkları millerin hala değerli olduğu ve eski mil tablosunun da aynen geçerli olduğu'' vurgulanarak, tercihli yeni uygulamayla yer kısıtlamasının kaldırıldığı, ancak artırımlı mil harcamak istemeyen yolcuların eski mil değerleriyle ödüllerini kullanabilecekleri ifade edildi. 
     Dünyanın diğer önde gelen havayollarının da mil programını THY'den yüksek mil değerleriyle halen bu şekilde yürüttüğü belirtilen açıklamada, şunlar kaydedildi 
     ''Bazı Avrupa havayolları iç hat ekonomi sınıf ödül bilet için 25.000 mil, Avrupa'dan Amerika'ya uçuş için de 70.000 mil şartı getirmekte ve bunu yer kısıtlamasıyla uygulamaktadır. Türk Hava Yolları'nda ise iç hat ekonomi sınıf ödül bilet için 15.000 mil, Amerika uçuşu için ise 65.000 mil talep edilmektedir. Bu da THY'da millerin değerinin daha yüksek olduğunu göstermektedir.'' 
     
</TEXT>
</DOC>
