<DOC>
<DOCNO> 245042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy09.html </URL>
<DATE> 2004/06/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Erdoğan, hurda araç indiriminin kaldırma gerekçesini açıkladı... 
</HEADLINE>
<TEXT>

     Başbakan Recep Tayyip Erdoğan, hurda araçlar konusunda aldıkları kararın uygulamada meydana gelen bazı olumsuzluklardan kaynaklandığını bildirdi. 
     Başbakan Erdoğan, Otomotiv Sanayii Derneği'nin 30. kuruluş yıldönümü nedeniyle Bilkent Otel'de düzenlenen toplantıya katıldı. 
     Törende konuşan Erdoğan, hükümetin göreve gelmesinden bu yana uyguladığı ekonomik programın yavaş yavaş meyvelerini vermeye başladığını söyledi. Düne kadar krizlerden başını alamayan ekonominin uyguladıkları kararlı ve dikkatli politikalarla yeniden rayına girdiğini ve Türkiye'yi yeniden bir üretim heyecanın sardığını ifade eden Erdoğan, ''Türkiye son 18 aylık dönemde gösterdiği yönetim performansıyla benzer sıkıntılar ve krizler yaşayan ülkeler için bir model ülke olma yolundadır'' dedi. 
     Başbakan Erdoğan, ''ekonominin gediklerini tıkama, söküklerini dikme'' konusunda epeyce mesafe alındığını belirterek, bundan sonra, yaptıklarının üstüne daha fazlasını koyma ve mevcut olumlu gidişatı daha olumluya doğru geliştirme çabası içinde olacaklarını kaydetti. Erdoğan, şöyle devam etti 
     ''Ancak hep söylüyorum daha işin başındayız ve yürünecek daha çok yolumuz var. Aynı ciddiyet ve kararlılıkla sağdan soldan yükseltilmeye çalışılan bazı çatlak seslere hiç kapılmadan istikrarlı bir biçimde ekonomik programımızı uygulamaya devam etmeliyiz. Hiç şüpheniz olmasın bunda kararlıyız ve herhangi bir sapma göstermeden de yolumuza devam edeceğiz. 
     Bu olumlu ekonomik tabloda fedakar bütün üretim sektörlerimizin yani sizlerin çok büyük payı var. Bunu özellikle vurgulamak istiyorum. Türkiye'nin aldığı her mesafede, iyiye ve güzele doğru attığı her adımda devlet-millet işbirliğinin imzasının bulunduğu bir gerçektir. El ele vererek geleceğin aydınlık Türkiyesini birlikte inşa edeceğiz. Biliniz ki biz hükümet olarak aynı dikkat ve kararlılıkla ekonomimizi yönetmeye, ülkemizin vizyonunu geliştirecek yatırım ve projelerle hedef büyütmeye devam edeceğiz.'' Başbakan Erdoğan, bir ülkenin kalkınması için ekonomi yönetiminin gücü ve becerisi ne kadar önemliyse özel sektörün ortaya koyduğu açılım ve yatırımların da bir o kadar önemli olduğunu kaydetti. Erdoğan, ''Ülkeler ancak topyekün ilerleme ruhuyla harekete geçirilebildiğinde mesafe alabilirler'' diye konuştu. 
     
     'GÖSTERGELER UMUT VERİCİ'' 
     Özel sektörün özellikle temel üretim sektörlerinde oynadığı öncü rolü büyük takdirle karşıladıklarını dile getiren Erdoğan, otomotiv sektörünün ekonomiye getirdiği canlılık ve gelişmenin her açıdan çok değerli olduğunu söyledi. 
     Erdoğan, bu alanda ortaya çıkan göstergelerin son derece umut verici olduğunu ifade ederek, otomotiv sektöründe 2004 yılının ilk 4 ayında toplam satışta yüzde 272 oranında artış kaydedildiğini belirtti. Aynı dönemde otomobil satışlarının bir önceki yılın aynı dönemine göre yüzde 356 oranında arttığını ifade eden Erdoğan, aynı dönemde otomobil üretiminde de yüzde 84 oranında artış olduğunu, taşıt ihracatında bir önceki yıla göre yüzde 37'lik bir ilerleme yakalandığını vurguladı. Başbakan Erdoğan, ''Bunlar hem otomotiv sektörü, hem de ekonomimiz açısından son derece önemli ve değerli rakamlardır'' diye konuştu. 
     Erdoğan, otomotiv sektörünün sürekli hedefleri büyütmesinin üretimini ve istihdamını artırmasının asıl önemli nokta olduğuna işaret ederek, otomotiv sektöründe 480 bin kişilik istihdam hedefinin işsizliğin azaltılması konusunda çok önemli olduğunu söyledi. Üretim ve gelişme adına yakalanan hız ve kalitenin Türk sanayisi için çok önemli ve parlak bir örnek teşkil ettiğini bildiren Erdoğan, otomotiv sektörünün attığı adımları büyük bir dikkat ve heyecanla izlediklerini belirtti. Erdoğan, ''Bu üretim ruhunun, bu ilerleme heyecanının yaşatılması, Türk sanayisinin kalkınması için son derece önemli bir gerekliliktir'' dedi. 
     Otomotiv sektöründe sağlanan ilerlemenin geleceğin dev otomotiv endüstrisi için bir ışık, kıvılcım anlamı taşıdığını düşündüğünü ifade eden Erdoğan, her sektörde olduğu gibi otomotiv sektöründeki sorunların henüz tamamen ortadan kalkmadığını, ancak bu konuda hükümet olarak bu sektörle kafa kafaya vererek gereken adımları attıklarını kaydetti. ''Üreteceğiniz fikirlerin yine sizlerin problemlerinin aşılması için gerekli gördüğünüz hal ve çarelerin bizim için değeri büyüktür'' diyen Erdoğan, her zeminde otomotiv sektörüyle işbirliğini geliştirmenin zeminini oluşturmanın gayreti içerisinde olduklarını vurguladı. 
     
     ''TİCARİ ARAÇLARDA VERGİ ARTIŞI YOK'' 
     Ekonomideki sıkıntıları yavaş yavaş aşmanın gayreti içinde olduklarını dile getiren Erdoğan, şunları kaydetti 
     ''Yatırımlardaki teşviklerle alakalı yüzde 40'ın yüzde 80'e çıkarılması noktasında herhangi bir sıkıntımız yok. Bunda sözümüz neyse biz yine onu söylüyoruz. Fakat ticari araçlarda herhangi bir vergilendirme veya vergi artışı söz konusu değil. mevcut durum neyse bu durum aynen korunacaktır. Bunu özellikle bilmenizi istiyorum. Böyle bir endişe taşımayın. 
     Hurda araçlar konusunda aldığımız karar, meydana gelen bazı olumsuzlar nedeniyledir uygulamada etik açıdan arzu edilmeyen bazı olumsuzluklar sebebiyledir. Bir de açık ve net söylüyorum. Şeffaf olmaya mecburum. Dış ticaret açığımızın büyümesinde onun meydana getirdiği ciddi bir etkilenme olmuştur. Bu konuda böyle bir kararı almak durumundaydık. Yoksa biz otomotiv sanayimizin bu yatırımcı, teşebbüs ruhunu asla zedelemek, engellemek, böyle bir gayretin içinde olamayız. Çünkü biz sizlerle varolacağız, sizlerle mutlu olacağız, sizlerle ülkemizin hep birlikte kalkınmasına katkıda bulunacağız. Sizler güçlü olursanız ülkemiz güçlüdür, devletimiz güçlüdür. Ama sizler zayıf düşerseniz o zaman ülke, devlet zayıf düşer.'' Otomotiv Sanayii Derneği Genel Başkanı Turgay Durak, Başbakan Erdoğan'a teşekkür plaketi verdi. 
     
</TEXT>
</DOC>
