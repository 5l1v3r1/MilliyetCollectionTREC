<DOC>
<DOCNO> 218585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur06.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
73 yaşında nikah heyecanı... 
</HEADLINE>
<TEXT>

     Kayseri'nin Sarıoğlan İlçesi'nde düzenlenen toplu nikah töreninde imam nikahı ile yaşayan çift evlendi. 73 yaşındaki Ömer Ünal ve 31 yaşındaki eşi Fatma İnce de toplu nikahta ''evet'' dedi. 
     AA muhabirinin aldığı bilgiye göre, Sarıoğlan Kaymakamlığı Sosyal Yardımlaşma ve Dayanışma Vakfı, belediyeler ve muhtarlıklarla işbirliği yaparak ilçede yaşayan imam nikahı ile yaşayan çiftlerin resmi nikaha kavuşması için kampanya başlattı. 
     Belediye Düğün Salonu'nda düzenlenen toplu nikah töreninde ilçede yaşayan imam nikahı ile yaşayan çiftin resmi nikahı, Sarıoğlan Belediye Başkanı Mehmet Bayraklı tarafından kıyıldı. 
     Sarıoğlan Kaymakamı Kemal Şahin, nikah töreninde yaptığı konuşmada, sosyal yardımlaşma ve dayanışma vakfı kanalıyla bölgenin sosyal sorunlarını çözmeye çalıştıklarını, imam nikahı ile yaşayan çiftleri resmi nikaha kavuşturarak, önemli bir sosyal soruna parmak bastıklarını kaydetti. Resmi nikahı olmayan çiftin 27'sinin 54 çocuk sahibi olduğunu bildiren Şahin, bu ailelerin çocuklarının da böylece kimliğe kavuşturulacağını söyledi. 
     
     DÜĞÜNLERİNE ÇOCUKLARIYLA GELDİLER 
     Konuşmaların ardından imam nikahıyla yaşayan çiftler, 6'şarlı gruplar halinde nikah masasına oturup, resmen evlendiler. Evlenen çiftlerden bazıları, nikah törenlerine çocuklarını da getirdiler. 10 yıldır imam nikahı ile yaşayan Fehmi Çakır-Selvi Çiftçioğlu çifti nikah törenlerine çocukları Okan 13 , Funda 9 ve Şahin 3 ile birlikte geldiler. 
     Hacı Mehmet Ergişi ve 8 yıldır imam nikahıyla yaşadığı Hicran Kaşkaya da nikah heyecanını çocukları ile birlikte yaşadılar. Bölgede erkeklerin yaygın olarak çalışmak için Avrupa ülkelerine gitmek istediğini anlatan Ergişi, kendisinin de Almanya'ya gidebilmek için resmi nikah yaptırmadığını kaydetti. 
     
     73 YAŞINDA NİKAH HEYECANI 
     Toplu nikah töreninde 73 yaşındaki Ömer Ünal ve 10 yıldır imam nikahı ile yaşadığı Fatma İnce 31 de nikah masasında ''evet'' dediler. Bugüne dek eşinin ihmalkarlığından dolayı resmi nikah yaptıramadıklarını anlatan İnce, ''İlk eşimden ayrıldıktan sonra, eşi ölen Ömer Ünal ile hayatımı birleştirdim. Bu evliliğimden Sezer 8 , Selvi 6 ve Senem 1 isminde 3 çocuğumuz oldu. Bugüne dek resmi nikah yaptırmamıştık. Resmi nikah yaptırmak için bize bu fırsatı veren yetkililere minnet borçluyuz'' diye konuştu. 
     Törende çiftlerin şahitliklerini Kayseri Valisi Nihat Canpolat, Vali Yardımcıları Tevfik Karabalık ve Zübeyir Kemelek, Emniyet Müdürü Orhan Özdemir ve Sarıoğlan Kaymakamı Kemal Şahin yaptı. Vali Canpolat, çiftlere birer altın hediye ederken, ilçe esnafının yardımlarıyla hazırlanan hediyeler de çekiliş ile çiftlere verildi. 
     
</TEXT>
</DOC>
