<DOC>
<DOCNO> 235131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/yasam/yas03.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Acıyı hissetmiyor, gözünü çıkarıyor 
</HEADLINE>
<TEXT>


3 yaşındaki Gabby Gingras'ın beynine acı sinyali gitmiyor. Acı çekmediği için de gözüne parmağını sokarak korneasına zarar veriyor ya da parmaklarını kanatana kadar ısırıyor... 

DIŞ HABERLER SERVİSİ 

Uslu bebek sanmışlar 
ABD'NİN Minnesota eyaletinde yaşayan 3 yaşındaki Gabby Gingras, çok nadir görülen ve tedavisi olmayan bir hastalık yüzünden acıyı hissetmiyor. İlk başta kulağa hoş gelen rahatsızlık yüzünden Gabby, kendini sürekli tehlikeye atıyor. Gabby'nin annesi Trish ve babası Steve, kızları henüz 1 günlükken topuğundan kan alındığında ağlamamasını "çok uslu bir bebek" olmasına bağlamış. 

Kalıtsal bir hastalık 
ANCAK bir süre sonra dişleriyle dilini ve parmaklarını kanatana kadar ısıran, gözüne parmaklarını sokan, oyuncakları ısırırken dişlerini kıran kızlarının bir rahatsızlığı olduğunu anlayan Gingras çifti, gittikleri doktorlardan ve yaptıkları araştırmalardan Gabby'nin HSAN tip 5 adlı kalıtsal bir sinir hastalığına yakalandığı için beynine acı sinyallerinin gitmediğini öğrenmiş. 

Ailesinin gözetiminde 
ÇOCUKLARIN acı hissi sayesinde kendilerine zarar verecek hareketlerden kaçındıklarını belirten uzmanlar, "Bir çocuk sıcak bir sobaya dokunmamayı duyduğu acı sayesinde öğrenir" derken, Gabby'nin ailesi, kızlarını her an gözlerinin önünde tutarak ve sürekli vücudunu kontrol ederek korumaya çalışıyor. 

Deniz gözlüğü takıyor 
GÖZLERİNE parmaklarını sokarak korneasına zarar veren ve bir gözünde katarakt oluşan Gabby'nin gözlerini kör etmesini engellemenin yolunu ona bir deniz gözlüğü almakta bulan Gingras çifti, gelişen teknoloji sayesinde kızlarının hastalığına bir çare bulunmasını umut etse de, bunun için çok uzun süre gerektiğini kabul ediyor. 


</TEXT>
</DOC>
