<DOC>
<DOCNO> 238775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun34.html </URL>
<DATE> 2004/05/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ve General Abizaid işkenceleri üstlendi 
</HEADLINE>
<TEXT>

     Irak'taki Amerikan kuvvetlerinin komutanı General John Abizaid, Amerikan askerlerinin Iraklı mahpuslara zulmetmesinin sorumluluğunu üstlendi. 
     Manama'da basın toplantısı yapan Abizaid, ''Biz askeri komutanlar, bölgemizde olan biten her şeyden sorumluyuz'' dedi. 
     ''Benim görev alanım, Afganistan'dan Kenya'ya kadar uzanıyor'' diyen General Abizaid, ''Amerikan ordusunun bu bölgede bütün yaptıklarından sorumluyum'' diye konuştu, ancak istifa konusuna değinmedi. 
     Mahpuslara yapılan işkencelerin ''münferit'' vakalar olduğunu da iddia eden Amerikan generali, bunların ''sistematik'' şeyler olmadığını öne sürdü. Bazı Amerikan gazeteleriyse ordu bünyesinde hazırlanan gizli raporda, işkencenin sistematik olduğundan söz edildiğini belirtmişlerdi. 
     Abizaid, işkenceleri sonuna kadar giderek araştıracaklarını da söyledi. 
     Amerikan askerlerinin Bağdat'taki Ebu Garip cezaevinde Iraklı mahpuslara yaptığı işkenceleri gösteren fotoğrafların basına yansıması, dünya kamuoyunda infial yaratmıştı. 
     
     SADR'A KARŞI SABIR 

     General Abizaid ayrıca, yandaşları Amerikan güçlerine karşı savaşan Şii lider Mukteda Sadr'ın bulunduğu yerdeki kutsal alanlara saldırmamak için ellerinden geleni yapacakları, ancak ''sabırlarının sonsuza kadar sürmeyeceğini'' söyledi. 
     Amerikan kuvvetlerinin, kutsal alanlara sokulmaması için ellerinden geleni yapmaları yönünde insanların kendilerinden talepte bulunduğunu belirten Abizaid, ''Sabırlı olacağız ancak sabrımız sonsuza kadar sürmeyecek. Sadr'a karşı sabrımızın bir sınırı var'' dedi. 
     ABD öncülüğündeki işgal güçleri, Sadr'ı yakalamak için Şiilerin kutsal kenti Necef'i kuşatma altında tutuyor. Amerikan güçleri, Sadr'ın Bağdat, Kerbela, Divaniye ve Amara'daki bürolarına saldırı düzenlemişti. 
     
</TEXT>
</DOC>
