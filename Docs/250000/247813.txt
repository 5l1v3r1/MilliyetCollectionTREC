<DOC>
<DOCNO> 247813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy29.html </URL>
<DATE> 2004/06/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İKÖ'de Belkeziz'in Genel Sekreterliği 1 yıl daha uzayabilir... 
</HEADLINE>
<TEXT>

     İslam Konferansı Örgütü İKÖ 31. dönem dışişleri bakanları toplantısı çerçevesinde seçilmesi beklenen örgütün yeni genel sekreteri konusunda üç aday ülke yoğun diplomasi trafiği sürdürürken, kulislerde, İKÖ Genel Sekreteri Abdülvahid Belkeziz'in görevinin bir yıl uzatılabileceğinin konuşulduğu öğrenildi. 
     Edinilen bilgiye göre, İstanbul'daki toplantıda genel sekreterlik konusunda konsensüsle bir sonuca ulaşılamayabileceği göz önüne alınarak, görev süresi 2004 sonunda dolacak olan Belkeziz'in bu görevi bir yıl daha sürdürmesinin bir alternatif olarak getirilmek istendiği belirtiliyor. 
     Türkiye, konuya sıcak bakmıyor ve genel sekreterlik konusunun İstanbul'da çözülmesini istiyor. 
     Kaynaklar, daha önce böyle bir uygulamanın yapılmadığına işaret ediyorlar. 
     Bu çerçevede Türkiye'nin adayı Prof. Dr. Ekmeleddin İhsanoğlu'na destek verilmesi için ikili ve çoklu görüşmeler yapılıyor. 
     İhsanoğlu'na Suriye ve Lübnan'ın açık destek verdiği belirtiliyor. İran Dışişleri Bakanı Kemal Harrazi'nin Dışişleri Bakanı ve Başbakan Yardımcısı Abdullah Gül ile yaptığı kahvaltıda da konunun gündeme geldiği ve İran'ın Türkiye'nin adayına destek vermekle birlikte net bir görüş bildirmediği kaydedildi. 
     Bu arada, Suudi Arabistan ile Kuveyt'in, Bangladeş'in adayını desteklediği, Mısır'ın da Suudi Arabistan'ın görüşüne yakın olduğu ifade ediliyor. 
     Öte yandan, İKÖ toplantısına katılması beklenen KKTC Başbakanı Mehmet Ali Talat'ın Rusya Dışişleri Bakanı Sergey Lavrov ile de bir araya geleceği öğrenildi. 
     Toplantıya katılan 25 bakan ise İstanbul'a eşleriyle birlikte geldi. Bakan eşleri için ayrı program düzenlenirken, bir İKÖ dışişleri bakanları toplantısına ilk kez bu kadar çok bakanın eşiyle birlikte geldiğine dikkat çekiliyor. 
     
</TEXT>
</DOC>
