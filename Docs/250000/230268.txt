<DOC>
<DOCNO> 230268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur42.html </URL>
<DATE> 2004/04/10/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Şener "Bugünkü Annan planı 3 - 5 ay önceki plann değil" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Tartışılan bugünkü Annan Planı, bundan 3-5 ay önceki Annan Planı değildir. Müzakerelerin geldiği zemine göre sürekli değişikliklere uğramış, özellikle Türk tarafının taleplerini karşılamaya yönelik bazı değişiklikler de söz konusu olmuştur'' dedi. 
     Şener, çeşitli toplantılara katılmak ve açılışlarda bulunmak üzere geldiği Sivas'ta, Belediye Başkanı Sami Aydın'ı ziyaret etti. 
     Aydın'ı, belediye başkanı seçilmesinden dolayı tebrik eden Şener, belediye başkanlarının parti, düşünce, inanç ayrımı yapmaksızın herkesi kucaklayacak bir yönetim anlayışını benimsemeleri gerektiğini söyledi. 
     Bir gazetecinin sorusu üzerine Kıbrıs konusuna da değinen Şener, Kıbrıs'ın Türkiye'nin önündeki ve dünyanın gündemindeki uluslararası platformlarda sürekli gündeme getirilen sorunlardan biri olduğunu belirterek, bu sorunun çözülmesi yönünde herkesin görüş birliği içinde olduğunu kaydetti. 
     Kıbrıs sorunun çözülmesi için Başbakan Recep Tayyip Erdoğan ve Dışişleri Bakanı Abdullah Gül'ün girişimleri sonucu yeni bir müzakere süreci başlatıldığını hatırlatan Şener, şöyle konuştu 
     ''Bu müzakere süreci önce New York'ta, ardından Kıbrıs'ta daha sonra dörtlü görüşmelerde İsviçre'de devam etmiş ve Annan Planı son şeklini almıştır. Tartışılan bugünkü Annan Planı bundan 3-5 ay önceki Annan Planı değildir. Müzakerelerin geldiği zemine göre, sürekli değişikliklere uğramış, özellikle Türk tarafının taleplerini karşılamaya yönelik bazı değişiklikler de söz konusu olmuştur.'' Bir soru üzerine Annan Planı'nın kabul edilmesinin Türkiye'nin Avrupa Birliği'ne gireceği anlamına gelmediğini ifade eden Şener, ''Bazı etkileri olur, ama bu plan kabul edildi, Türkiye'nin AB'ye tam üyeliği kabul edildi diyemeyiz'' diye konuştu. 
     Şener, şöyle devam etti 
     ''Kıbrıs'ta yaşayan Türk toplumu, artık dünyaya açılma isteğinde olduğunu da çok sesli bir şekilde ifade ediyor. Neden Son seçim sonuçları bunu gösteriyor. Sayın Denktaş'ın tam ağırlığını koyduğu noktada, seçimin ortaya çıkardığı tabloda, orada vatandaşlar nezdinde bir açılım arayışı gösteriyor.'' 
     
     ''Hedeflerini Gerçekleştiren Bir Siyasi İktidar İş Başında'' 
     Sivas Ticaret ve Sanayi Odası'nda düzenlenen, ''2002 yılı vergi rekortmenleri ve ihracatçıları'' ödül törenine de katılan Devlet Bakanı ve Başbakan Yardımcısı Şener, burada Sivas'ın 2002 yılının gelir ve kurum vergi rekortmenleri ile en fazla ihracat yapan işadamlarına plaket verdi. 
     Şener, burada yaptığı konuşmada, Türkiye'nin yıllardır bütçe dengesini ve dış ticaret dengesini iyi kuramadığını belirterek, ilk defa 58 ve 59'uncu hükümetler döneminde, 2003 yılı bütçesinin yıl başı ve yıl sonu itibariyle, birbirini tutan bir bütçe olduğunu söyledi. 
     Artık hedefleri gerçekleştiren bir siyasi iktidarın işbaşında olduğunu vurgulayan Şener, ''Bu bakımdan Türkiye'nin önü açıktır. Bölgesel avantajları da harekete geçirmek ve uluslararası rekabette daha ucuz ve kaliteli mallar üretmek istiyoruz. Bunun içinde teşvik kanunu çıkardık'' diye konuştu. 
     
</TEXT>
</DOC>
