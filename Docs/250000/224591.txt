<DOC>
<DOCNO> 224591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur16.html </URL>
<DATE> 2004/03/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Erkek arkadaş kurbanı mı .. Ormanda extacy hapı içen genç kız öldü .. 
</HEADLINE>
<TEXT>

     Denizli'de erkek arkadaşıyla gittiği ormanlık alanda uyuşturucu hap içen tekstil işçisi Songül Ateş, komaya girerek öldü. 
     Alınan bilgiye göre, birkaç gün önce evden kaçan Songül Ateş 23 , bir aydır birlikte olduğu sevgilisi Fikret Şöyle 26 ile merkeze bağlı Şirinköy yakınlarındaki ormanlık alana gitti. İki sevgili yanlarında taşıdıkları extasy hapından içti. Ancak, bir süre sonra Songül Ateş fenalaştı. Bunun üzerine Fikret Şöyle, korkarak kaçtı. 
     Komaya giren genç kızı, maç yaparken kaçan topu almak için ormanlık alana giren çocuklar buldu. Yarı çıplak ve üzeri erkek ceketiyle örtülü bulunan Songül Ateş, kaldırıldığı Denizli Devlet Hastanesi'nde kurtarılamadı. 
     Olaydan sonra yakalanan Fikret Şöyle, jandarmada verdiği ifadede, ''Songül ile bir süredir birlikteydik. Benim evli olduğumu öğrenince çılgına döndü. Bu nedenle tartıştık. İçtiği hapın etkisiyle fenalaştı. Ben de üzerine ceketimi örtüp kaçtım'' dedi. 
     Kız kardeşinin ölümü üzerine gözyaşlarını tutamayan abla Neşe Ateş ise şunları söyledi 
     ''Songül ile 1 ay önce tanışan Fikret, kendisinin avukat olduğunu söylemiş. Evlilik planları yapmaya başlamışlar. Fikret babasının istemeye geleceğini söylemiş, ancak eve kimse gelmedi. Songül sorunca, babasının rahatsızlanarak hastaneye kaldırıldığını anlatmış. Songül şüphelenerek evine gidince karısıyla karşılaşmış ve evli olduğunu öğrenmiş. Sonra Fikret kız kardeşimi alarak ormanlık alana götürmüş. Kardeşim bu adamı tanıyıncaya kadar içki, sigara bile içmezdi. Evlilik vaadiyle kardeşimi kandırarak uyuşturucu hap içiren bu adamın cezasını çekmesini istiyorum.'' Dolandırıcılık suçundan sabıkalı Şöyle, işlemlerinin ardından çıkarıldığı nöbetçi mahkemece, ''Uyuşturucu yoluyla ölüme sebebiyet vermek'' suçundan tutuklandı. 
     
</TEXT>
</DOC>
