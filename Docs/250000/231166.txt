<DOC>
<DOCNO> 231166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/spor/spo01.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal harek tı 
</HEADLINE>
<TEXT>

   1- Beşiktaş, transferde ilk bombayı Hasselbaink ile patlatacak. Chelsea'nin yıldızı ile prensipte anlaşıldı, İngiliz kulübü göndermeye sıcak baktı... 2- Mallorca'nın yıldızı Eto'o için de İspanya'ya giden Siyah-Beyazlılar, bonservis bedeli vermeden Kamerunlu golcünün işini şimdiden bitirmek istiyor 
      MEHMET ÇİFTÇİ ORHAN YILDIRIM 

   
   Macera istenmiyor 
   TRANSFERDE macera istemeyen Beşiktaş Yönetimi, bilinmeyen 3-4 yabancı yerine, herkesin tanıdığı bir ya da birkaç yıldız ile işi bitirmek istiyor. Gelecek sezon tribünleri ayağa kaldıracak isimleri kadrosuna katmak isteyen Siyah - Beyazlılar'ın önceki gün yapılan toplantısında bu konu tartışıldı. İdarecilerin ilk gözdesinin Chelsea'den Hasselbaink olduğu ifade edildi. 
   
   Menajeri çağırıldı 
   İNGİLİZ kulübüyle bu futbolcu konusunda bir görüşme yapan Beşiktaş'ın, "Şartlar uygun olursa verebiliriz" yanıtını aldıkları, bunun üzerine Hollandalı yıldız için atağa kalktıkları öğrenildi. Hasselbaink'ten de transferi konusunda olumlu yanıt alan Siyah - Beyazlı yönetimin, golcü futbolcunun menajerini Türkiye'ye çağırdığı vurgulandı. 
   
   
   İspanya'ya gittiler 
   KARTAL, yabancı konusunda ikinci atağını da İspanya'ya yaptı. Siyah - Beyazlılar'ın Mallorca adasına gelerek Samuel Eto'o ve yöneticilerle bir görüşme yaptığı öğrenildi. İspanyol basınına da sızan bu görüşmede Beşiktaş'ın Eto'o için üç yıllık bir teklif götürdüğü ve olumlu cevap aldığı öğrenildi. Mallorca yöneticileri ise sezon sonunu beklenmesi gerektiğini, takımın ligdeki konumuna göre karar vereceklerini söyledi. 
   
   Eto'o da istiyor 
   İSPANYA ve İngiltere'den de birçok kulüpten teklif alan Kamerunlu yıldız ise Beşiktaş'a daha sıcak bakıyor. Samuel Eto'o, "Beşiktaş çok iyi bir öneri getirdi. Bana sunulan maddi imkanlar da çok cazip. Gidebilirim" ifadesini kullandı. Ayrıca Mallorca küme düşerse, yönetmelik gereği bütün oyuncular serbest kalıyor. Bu durumda kulüp ikinci lige düşerse, Kartal bonservis bedeli ödemeden bu futbolcuyu renklerine bağlayabilecek. 
   
   İngilizler ısrarcı       
   İBRAHİM Üzülmez'in transfer haklarını almak için Beşiktaşlı futbolcuyla daha önce bir görüşme yapan İngiliz şirketi, yeniden başarılı oyuncunun kapısını çaldı. Siyah - Beyazlı oyuncuya bu kez Everton'dan teklif getiren İngilizler, İbrahim'den yanıt istedi. Beşiktaş'ın başarılı ismi ise mukavelesinin sürdüğünü belirterek, "Önce kulübümle görüşmeniz gerekiyor" dedi. 
   
   Biri bizi gözetliyor    BEŞİKTAŞ - Gençlerbirliği maçındaki yönetimiyle eleştirilen hakem Bülent Demirlek, en büyük tenkidi kendi kendine yaptığını söyledi. Futbol Federasyonu'nun resmi yayın organı TFF Futbol Dergisi'ne konuşan Demirlek, "Hatalı kararlarımdaki duygularımın halk dilindeki ifadesi 'Dünyam karardı' şeklinde olur" dedi. Hakemleri saha içinde "Biri bizi gözetliyor" televizyon programına benzettiğini belirten Demirlek, "Nedeni, herkes tarafından izleniyor ve eleştiriliyor olmasıdır" yorumunu yaptı. 
   
   'Sonuna kadar savaşacağım'    BEŞİKTAŞ Teknik Direktörü Lucescu dünkü idman sonrası basın toplantısı düzenledi. Rumen hoca, "İnsanların cesaretleri varsa benim hakkımda asılsız yazdıklarını kendi fikirleri olarak yazsınlar böylece sorumlulukları da başkasının üzerine atmazlar. Ben kararlıyım, sonuna kadar savaşacağım" dedi. Lucescu, "Şampiyonluğu kazanacağımızı ve şansımız olduğunu iddia ediyorum. En iyi oynayan ekibiz" ifadelerini de kullandı. 
   
   Hepsi de manken gibi    BEŞİKTAŞ'IN malzeme sponsoru Puma, yeni sezonun yaz kreasyonunun tanıtımı için Siyah - Beyazlılar'ı manken olarak kullandı. Ümraniye Tesisleri'nde dün yapılan çekime Adrian İlie, Serdar Topraktepe ve Gökhan Zan katıldı. 
   
   
</TEXT>
</DOC>
