<DOC>
<DOCNO> 228175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/dundar.html </URL>
<DATE> 2004/04/03/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Vazgeçebilmek... 
</HEADLINE>
<TEXT>

   
   Gerçek güç, bir şeylere sahip olabilmekte değildir sahip olduklarından yerinmeden vazgeçebilmektedir. 
   Vazgeçemeyen, makamının sahibi değildir ki zaten makamı onun sahibi olmuştur. 
   İktidarı hiçleştirebilir ve varolmanın başka kanallarını keşfedebilirsen, bir düş uğruna malı mülkü bırakıp gitmeye muktedirsen yeterince güçlüsün demektir. 
   O zaman, kudrete de ihtiyacın kalmaz zaten... 
   Dünya malını hiçe sayanı satın almak zordur. 
   O, feragatin pervasız zırhına bürünmüştür. 
   
   Böyle giderse Deniz Baykal üyesiz bir partiyle baş başa kalacak. 
   Rauf Denktaş ise, yurttaşsız bir adayla... 
   Toplum, onları yıllar yılı saygıyla taşıdı. 
   Davalarını davası bildi alkışladı. 
   Ama iktidarın körleştiren ışığı, şimdi ikisinin de gerçeği görmesini engelliyor. 
   İnatla karışık bir hırs, yedi düvelin kendilerine karşı birleştiği paranoyasıyla birleşip bağnazlaştırıyor onları... 
   Israrlarıyla partilerine, ülkelerine zarar verdiklerini, gelişmenin, çözümün önünde birer engele döndüklerini algılayamaz hale geliyorlar. 
   
   Kıbrıs'ta çözümsüzlüğü varlığının sigortası haline getirmiş Denktaş, halkının yalıtılmışlıktan duyduğu bıkkınlığı, çözüm iştahını anlamayarak, Ankara'nın koşulsuz desteğinin ebediyen süreceğini sanarak, - sürmediğini görünce şaşarak- hala çözümü engellemeye çalışıyor. 
   İnat ederse halkının Kıbrıs'ı terk edeceğini bile bile... 
   Halkı kalmamış bir adayı yönetme pahasına... 
   Her seçimde partisini biraz daha küçülterek kendisiyle birlikte solun iktidar şansını da perdeleyen Baykal, koltuğa yapıştıkça tutuculaşarak, ilericilik bayrağını rakiplerine kaptırarak ve gençleri politikadan soğutarak hala yerinde kalmaya çalışıyor. 
   Böyle giderse yapayalnız kalacağını göre göre... 
   Sadece kabuğu kalmış bir partiye "özel başkan"lık yapma pahasına... 
   
   Ellerindeki son silah, korkunun orağıdır. 
   "Bize komplo kurdular", "Partimizi, ülkemizi bölmek istiyorlar", "Sevr dönüyor" öcüsü, sığınaklarının sonuncusudur. 
   Prof. Baskın Oran hocamın çarşamba günkü Radikal'de yayımlanan teşhisiyle "Sevr paranoyası bugünün irticasıdır". 
   Çözümsüzlüğün, ataletin, vurdumduymazlığın sırtına binmiş bir mürteci zihniyet, bölünme tehdidini, kendi koltuk sevdasına kılıf yapıyor. 
   Baykal, - ya saflığından, ya alemi saf sandığından - oy alamadıkça zaferini ilan ediyor. 
   Denktaş, eli yüreğinde çözüm bekleyen halkından, Annan Planı'nı reddetmesini istiyor. 
   Karşılığında vaat ettikleri tek gelecek, kendi statükolarının devamıdır. 
   Bundan böyle onlar için oy verecekler, mokasen alışverişine giden timsahlar gibi, sadece kendi sonlarını hazırlamış olacaklardır. 
   
   28 Mart seçimi Türkiye'de nasıl "Baykal solculuğu"nu noktaladıysa, 24 Nisan referandumu da "Denktaş çözümsüzlüğü"nün sonu olacaktır. 
   Dilerim Sovyet Politbürosu gibi gerçeği görmemekte, görüp çekilmemekte direnmezler. 
   Başa döneyim 
   Gerçek güç, koltuğa mıh gibi saplanma inadında değil, cepteki bir istifa dilekçesinde gizlidir. 
   Asıl iktidar, iktidardan vazgeçebilme gücüdür. 
   
      
   
   
</TEXT>
</DOC>
