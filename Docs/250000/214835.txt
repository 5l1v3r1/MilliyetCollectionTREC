<DOC>
<DOCNO> 214835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur26.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Öğretmenlere konut inşa edilecek... 
</HEADLINE>
<TEXT>

     Milli Eğitim Bakanı Hüseyin Çelik yayınevi sahiplerinden kaliteli ders kitabı basmalarını istedi. 
     Eğitim Yayıncıları Derneği Erol Ünal Karabıyık da ''devletin ders kitabı üretiminden tamamen çekilmesi gerektiğini'' savundu. 
     Çelik, Kızılay'daki Eğitim Yayıncıları Derneği binasının açılış törenine katıldı. 
     Törende konuşan Çelik, bu eğitim-öğretim yılı başında ilköğretim ders kitaplarının öğrencilere ücretsiz dağıtıldığını anımsatarak, yayıncılara ''Sanırım sizi biz biraraya getirdik. Ders kitaplarını önemli bir kısmını eğitim yayıncılarından satın alarak ücretsiz dağıtmamız böyle bir birlikteliği gerekli kıldı'' diye seslendi. 
     Öğretmenlere yönelik konut projesine de değinen Çelik, Sincan'da TOKİ ile birlikte 3 bin konut yaptırılacağını söyledi. ''Bu gönüllülük esasına göre olacak. Öğretmenlerimiz isterlerse başvuracaklar. Uzun yıllara yayılarak, bütçelerine uygun taksitler yapılacak. Bunu büyüterek sürdürmeyi düşünüyoruz'' dedi. 
     
     ''DEVLET ÇEKİLSİN'' 
     Eğitim Yayıncıları Derneği Yönetim Kurulu Başkanı Erol Ünal Karabıyık da ders kitaplarının büyük bölümünün özel sektörce hazırlandığını belirterek, ''Türkiye'nin izlemekte olduğu ekonomik politikalar doğrultusunda ders kitabı üretiminden devletin tamamen çekilmesi ve bu ihtiyacın tamamının özel sektörce karşılanması beklenmektedir'' diye konuştu. 
     
     ALEVİLİK 
     Çelik, açılışın ardından gazetecilerin çeşitli konulardaki sorularını yanıtladı. 
     Bir gazetecinin ''Alevilik'' konusunun ders müfredatına alınması yönündeki çalışmanın ilgili çevrelerde tartışma anımsatarak, ''Bunu seçim hazırlığı olarak değerlendirenler de oldu. Bu tartışmaları nasıl izliyorsunuz '' sorusu üzerine Çelik, bu konuda daha önce de açıklama yaptığını ancak o zaman kamuoyunun dikkatini çekmediğini söyledi. Çelik, ''Böyle bir açıklama yaptık. Niyetimiz budur. Konu tartışılmaya başlandı. Biraz bu konu tartışılsın, demlensin. Türkiye'de böyle bir meselenin tartışılması ortak aklın işletilmesi son derece önemlidir. Bu konuda daha detaylı söyleyeceğim birşey yok'' dedi. 
     Çalışmanın olgunlaştığını ancak bir süre daha devam edeceğini belirten Çelik, ''Bunun yerel seçimlerle de hiçbir ilgisi yok, buna ihtiyacımız da yok'' diye konuştu. 
     
     ÖĞRETMEN ATAMALARI 
     ''Öğretmen atamalarının ağustos yerine, eğitim-öğretim yılı ortasında yapılmasının seçim yatırımı amacı taşıdığı'' yönündeki iddiaların anımsatılması üzerine de Çelik, atamaların ÖSYM'nin öğretmenlere yönelik düzenlediği sınav sonucunda alınan puanlara göre gerçekleştirildiğine işaret ederek, torpilin mümkün olmadığını söyledi. Bu ay içinde 10 bin kadroya öğretmen atanacağını kaydeden Çelik, şunları kaydetti 
     ''AK Parti Türkiye genelinde 12 milyon oy almış bir partidir. 10 bin öğretmeni atadığınız zaman, bunların aile çevresini de dahil ettiğinizde hepsi bize bundan dolayı sempati duyup oy verse 100 bin eder. 12 milyon oy almış bir parti böyle bir hesap yapmaz. Biz bunu kendimiz açısından da küçüklük kabul ederiz. Bu iddialarda bulunan insanları da garipsiyoruz. Geçen yıl 13 bine yakın öğretmen emekli oldu. Öğretmen açığımız had safhada. Öğretmen atasanız bir türlü, atamasanız bir türlü. Seçim yatırımıyla ne ilgisi var. Biz parti teşkilatlarına haber vererek oradan gelecek listelere göre öğretmen ataması yapmıyoruz ki. Ben bu tür iddiaları yorumları iyi niyetle bağdaştıramıyorum. Bir uygulamada daha başlattık. İl dışı tayinleri bu sene Mayıs ayında yapılacak. Bunu daha önce Ağustos ve Eylül aylarında yapıyorduk. Peki, Mayıs'ta yapacağımız bu atamalar da mı seçime yönelik '' 
     
     ''MECLİS'' OKUL 
     ''Eğitime Yüzde 100 Destek'' kampanyası çerçevesinde milletvekillerinin okul yaptırma kararıyla ilgili soru üzerine de Çelik, ''4842 sayılı yasayı milletvekillerimiz çıkardılar. Dolayısıyla kendilerinin çıkardığı bir yasadan sonra yasanın uygulamasını da kendilerinin yapmış olması takdire şayandır'' diye konuştu. 
     Milletvekillerinin yaptıracağı okulun mimarisinin ilk Meclis ile şimdiki Meclis'in bir kompozisyonu olacağını ifade eden Çelik, ''TBMM'ye de böyle birşey yakışırdı'' diye konuştu. Okulun Ankara'da yaptırılacağını kaydeden Çelik, büyük illerin göç aldığına işaret ederek bu nedenle dersliğe ihtiyaç duyulduğunu kaydetti. 
     
</TEXT>
</DOC>
