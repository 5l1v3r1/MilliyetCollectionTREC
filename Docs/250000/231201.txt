<DOC>
<DOCNO> 231201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/yazar/gureli.html </URL>
<DATE> 2004/04/14/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Saygısızlık ve nankörlük 
</HEADLINE>
<TEXT>

   
   Ağzınız alışmıştır, hemen her olayda basından yakınır, faturayı basına çıkarırsınız. Basın sorumlu davranmıyor, sansasyon uğruna haberleri çarpıtıyor, ülkede gerilimi artırıyor vesaire dersiniz. 
   Bu kez basına hiç laf etmeyin. Ülkede gerilim yaratmamak için çok sorumlu davrandığını fark etmiş olmalısınız. 
   Başbakan Erdoğan "Denktaş'ın Türkiye'ye gelip marjinal gruplarla toplantı yapmasını maalesef üzüntüyle karşıladığını" belirterek, "Ne anlatacaksan Kıbrıs'ta anlat" demişti. 
   Evet, basının eski sorumsuzluk döneminde olsa, en azından bir - iki gazetenin manşetinde "Erdoğan Denktaş'ı kovdu" şeklinde manşet görebilirdik. 
   Elbette Erdoğan, bir başbakan olarak, her ne olursa olsun en azından "dost" bir ülkenin Cumhurbaşkanı sıfatını taşıyan Denktaş'a karşı böyle bir şey söylemezdi. Hatta böyle bir şey düşünmezdi bile. Nitekim, konuşmasını da diplomasi ve nezaket kurallarına dikkat ederek yapmış ve sözcüklerini özenle seçmiştir. 
   Ama eskiden olsa, siz bunu bizim "ortalığı karıştırmak isteyen, şeamet tellalı, sorumsuz" basına anlatamazdınız. Erdoğan'ın sözlerini kendi kafalarına göre yorumlayıp "kovdu" anlamına gelecek başlıklar atabilirlerdi. 
   Çok şükür ki, artık basınımız, habere yorum katmak alışkanlığından kurtuluyor, o işi yorumculara bırakıyor. Yorumcularımızın çoğu da artık art niyetli davranmıyor, haberleri marjinal biçimde yorumlamıyorlar, efendice yazıyorlar. 
   Yine de hızını alamayıp sokak kabadayısı ağzıyla yazıp çizenler, sağda solda konuşanlar var. Birincil hedefleri de Denktaş. 
   Elbet Denktaş'ı eleştirebilirsiniz. Bugün dayatılan "çözüme" ne kadar çözüm ise elimizin mahkum olduğunu kimseyi suçlamadan anlatabilirsiniz. 
   Ama Kıbrıs'ta canları pahasına bir mücadelenin içinden gelenlerin duyarlılığını anlamalı, geçmişlerini, kimliklerini göz ardı etmemelisiniz. 
   Denktaş'ı eleştirmek başka, ona saygısızlık etmek başka. Bu, aynı zamanda tarihe saygısızlık olur, nankörlük olur. 
   
   Bir şiir 
   Bu haftaki tadımlık dizelerimiz Berfin Bahar'ın Mart sayısında Mehmet Sarı'nın "Parıldar Gündoğumlarında Bir Umut" şiirinden 
   "Ve kaybolup gider bir şeyler Zamanın iniş - çıkışlarıyla Sisli düşler içinde... Salınır kelebekçe bir çocuk gülüşü Mutluluk kırıntıları arasından Parıldar gündoğumlarında bir umut Kızışır sevdası çiçeklerin Yayılır düşler maviye bulut bulut" 
   
      
   
   
</TEXT>
</DOC>
