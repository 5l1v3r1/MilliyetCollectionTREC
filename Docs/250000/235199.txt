<DOC>
<DOCNO> 235199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun52.html </URL>
<DATE> 2004/04/27/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Şam'daki tanıklara göre BM binasına roketle saldırıldı 
</HEADLINE>
<TEXT>

     Bir dizi patlamanın meydana geldiği Suriye'nin başkenti Şam'daki BM binasına bu akşam roketli saldırı düzenlendiği tanıklarca bildirildi. 
     AFP muhabiri, görgü tanıklarına dayanarak geçtiği haberde, kukuletalı ve silahlı 7 kişiden oluşan bir grubun, Meze mahallesindeki BM bürolarının bulunduğu binaya RPG ile ateş açtığını, bunun üzerine binada yangın çıktığını kaydetti. 
     Tanıklar, saldırganlardan birinin güvenlik güçlerince öldürüldüğünü, bir diğerinin yakalandığını, diğerlerinin otomobille kaçtığını gördüklerini söylediler. Tanıklara göre, bir polis memuru da yaralandı. 
     Görgü tanıklarının anlattığına göre, BM binasına ateş açan grup, olay yerinden biraz uzaklaştıktan sonra geri dönüp yeniden binaya ateş açtı. 
     Binaya yakın büyükelçilikleri koruyan güvenlik güçlerinin ateşiyle karşılaşan grup sağa sola rasgele ateş etti. Saldırganların kullandığı bir otomobil daha sonra patladı. 
     AP'ye açıklama yapan bir görgü tanığı ise Kanada Büyükelçiliği önündeki Meza Bulvarı'nda beyaz bir minibüsten çıkan 4 kişinin sağa sola ateş açtığını, polisin karşılık verdiğini ve saldırının 70 dakika sürdüğünü anlattı. 
     Görgü tanığı, silahlı saldırganlardan 3'ünün öldüğünü, birinin de yakalandığını söyledi. 5 aracın hasar gördüğü olayda, BM bürolarının da bulunduğu bir binada yangın çıktığı, bomba imha ekiplerinin olay yerine gelerek öldürülen saldırganların cesedini incelediği, ancak bubi tuzağına rastlanmadığı belirtildi. 
     Bir başka görgü tanığı ise saldırganların iki ayrı araçta olduklarını, önce 2, ardından 15 kadar patlama duyulduğunu kaydetti. 
     Bu arada BM sözcüsü Marie Okabe, New York'ta yaptığı açıklamada, Şam'daki BM bürolarının vurulduğu haberlerini doğrayamadıklarını söyledi. Okabe, ancak ellerine henüz ilk bilgilerin geçtiğini de kaydetti. 
     BM bürolarının bulunduğu binanın, Kanada Büyükelçiliği'ne yakın olduğu aktarıldı. 
     Resmi Suriye televizyonu, olayla ilgili kısa bir açıklama yayınlayarak, terörist bir grubun rasgele ateş açtığını, güvenlik güçlerinin grubun peşine düştüğü ve duruma hakim olunduğunu bildirdi. 
     
</TEXT>
</DOC>
