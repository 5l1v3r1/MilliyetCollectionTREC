<DOC>
<DOCNO> 247139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko33.html </URL>
<DATE> 2004/06/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Japonya'dan demiryolları için 700 bin dolar hibe... 
</HEADLINE>
<TEXT>

     Demiryollarının yeniden yapılandırılması projesi çerçevesinde, Japonya hükümetinden 700 bin dolar tutarında hibe sağlandı. 
     Hazine Müsteşarlığı tarafından yapılan açıklamada, Dünya Bankası ile söz konusu projeye hazırlık çalışmalarında kullanılmak üzere, Japon Hükümeti tarafından Dünya Bankası aracılığıyla 700 bin doları tutarında bir hibe sağlanmasına ilişkin anlaşmanın bugün imzalandığı billdirildi. 
     Öte yandan, Dünya Bankası ile bugün imzalanan kredi anlaşması ile sağlıkta dönüşüm programına destek projesi için Banka'dan 49.4 milyon Euro sağlandı. 
     Söz konusu kredinin 200 milyon dolarlık bir paketin 2004-2007 yıllarını kapsayan ilk dilimini oluşturduğu belirtilen açıklamada şöyle denildi 
     ''Projenin temel amacı, sağlık hizmetleri sunumunun iyileştirilmesi, genel sağlık sigortası uygulamasına geçilmesinin alt yapısının oluşturulması, Sağlık Bakanlığı'nın yeniden yapılandırılması, aile hekimliği sisteminin hayata geçirilmesi ile sağlık ve sosyal güvenlik alanlarında entegre bir bilgi teknolojisi sistemi oluşturulmasıdır.'' Açıklamada, söz konusu projenin, Sağlık Bakanlığı ile Çalışma ve Sosyal Güvenlik Bakanlığı tarafından birlikte yürütüleceği kaydedildi. 
     Dünya Bankası'ndan sağlanan kredi, 4 yılı geri ödemesiz dönem olmak üzere toplam 17 yıl vadeli olup, faiz oranı, Euro Libor tabanlı değişken faiz oranı ile altı ayda bir sabitlenen değişken marjın halihazırda 44 baz puan toplamı olacak. 
     
</TEXT>
</DOC>
