<DOC>
<DOCNO> 219386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/spo04.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beraberlik bize yaramaz' 
</HEADLINE>
<TEXT>

      
   Fatih'in gözü yüksekte 
   BEŞİKTAŞ karşısında galip gelerek, Şampiyonlar Ligi umutlarını biraz daha artırmak isteyen Trabzonspor'un Kaptanı Fatih, üç puanın dışında bir sonuç düşünmediklerini ifade etti. Bordo - Mavili futbolcu, "Beraberlik bize yaramaz. Mağlubiyeti de kimse aklından geçirmiyor. Zaten bu maçı kaybetmek gibi bir lüksümüz yok. Beşiktaş'ı yok saymıyoruz. Gücü belli bir takım. Fakat biz daha iyi durumdayız" diye konuştu. 
   
   'Final maçımız' 
   SİYAH - Beyazlılar'ın son haftalarda futbol olarak gerilediğini, Trabzonspor'un ise istenilen performansa ulaşmaya başladığını belirten Asbaşkan Nevzat Şakar da iddialı konuştu. Şakar, "Maçın favorisiyiz. Rakibimiz büyük bir takım ama ikinci yarıda tanınmayacak hale geldiler. Biz ise çıkıştayız ve bu maça final gözüyle bakıyoruz. Fenerbahçe ile de yarışıyoruz. Önümüzde önemli bir fırsat var. Bunu değerlendireceğiz" dedi. 
   
   Üç öğün çalışma    TRABZONSPOR Teknik Direktörü Ziya Doğan, Beşiktaş'ı yenebilmek için futbolcularıyla birlikte tam mesai yapıyor. Akşam toplantı yapan Doğan, sabah kondisyon, öğleden sonra da taktik çalışması yaptırmaya başladı. Bordo - Mavili takımla çıktığı dört maçı da kazanan Doğan, dün sabahki antrenmanda kilo sorunu bulunan futbolculara, "Artık eriyin ve hareketlenin. Lig bitiyor" diye bağırdı. 
   
   
</TEXT>
</DOC>
