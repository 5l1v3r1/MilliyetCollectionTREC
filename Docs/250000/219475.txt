<DOC>
<DOCNO> 219475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun42.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta, Amerikan askerlerine havan toplu saldırı... 
</HEADLINE>
<TEXT>

     Irak'ın Tikrit kentinde bulunan Amerikan 4. Piyade Tümeni'ne havan toplu saldırı düzenlendiği, ancak olayda ölen ya da yaralanan olmadığı bildirildi. 
     4. Piyade Tümeni'nden Tümgeneral Raymond Odierno, Tikrit'teki üslerine Dicle'nin karşı kıyısından 4 havan topu atıldığını söyledi. 
     Havan topu mermilerinden birinin üssün kalabalık yemek salonuna düştüğü, ancak patlamadığı belirtildi. 
     Diğer askeri yetkili Yarbay Steve Russell da askerlerin saldırıyla ilgili şüpheli 3 kişiyi gördüğünü, bu kişilerin kaçtığı evin kuşatıldığını, ancak şüphelilerin yakalanıp yakalanmadıklarının henüz bilinmediğini kaydetti. 
     Bu arada, Bağdat'ta bu akşam duyulan 5 patlama ile sirenlerin ardından, yaklaşık yarım saat sonra tehlike geçti sirenleri duyuldu. 
     Patlamaların nedenine ilişkin henüz açıklama yapılmadı. 
     
</TEXT>
</DOC>
