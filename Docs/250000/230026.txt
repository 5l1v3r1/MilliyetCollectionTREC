<DOC>
<DOCNO> 230026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas02.html </URL>
<DATE> 2004/04/09/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
2005 model otomobiller New York'ta görücüye çıktı... 
</HEADLINE>
<TEXT>

     Otomotiv sanayiinin önde gelen markalarının 2005 modelleri, bugün açılan New York Uluslararası Otomobil Fuarı'nda otomobil severlerle buluştu. 
     Dünyanın önde gelen markalarının son modellerinin yanı sıra konsept araçlarını sergiledikleri fuar, 18 Nisan'a kadar açık kalacak. 
     Manhattan'daki dev fuar merkezi Javits Center'daki sergide, ayrıca 20 kadar otomobil fabrikası konsept tasarımlarını otomobil tutkunlarına sunma olanağı bulacak. 
     Otomobil tutkunlarının beğenisini kazanan markaların rallilerdeki modellerinin de sergilendiği fuarda, Ford'un 40 yaşına giren efsanevi modeli Mustang'in konsept modeli özellikle ilgi çekeceğe benziyor. 
     Ford Mustang GT-R 500 beygirden fazla güç üreten Cammer V-8 motoruna sahip. 
     Fuarda ilgi çekeceğe benzeyen diğer konsept modeller arasında Volvo'nun kadınlar için kadınlar tarafından tasarlanan YCC modeli ile Buick markasının Velite adlı modelleri bulunuyor. 
     Fuardaki 2005 üretim modelleri arasında özellikle Jeep Grand Cherokee, Mercedes Benz SLK 350, 2006 model Mercedes CLS 500, Cadillac STS, Acura RL, Audi A6, Land Rover LR3, Saab 9-7X, Mini Cooper Convertible, Jeep Liberty Diesel ve Jaguar XJ gibi binek ve arazi araçlarının büyük ilgiyle karşılanması bekleniyor. 
     Fuarda ayrıca, Audi'nin 16 Temmuz'da ABD'de vizyona girecek bilim kurgu filmi ''I Robot'' için ürettiği araç da ilgi çekeceğe benziyor. 

     
</TEXT>
</DOC>
