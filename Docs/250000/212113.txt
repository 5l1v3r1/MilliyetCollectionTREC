<DOC>
<DOCNO> 212113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yasam/yas02.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Para gelmedi, rehine öldü' 
</HEADLINE>
<TEXT>

   3 ay önce cesedi bulunan Aysun Sultan Bozdağ'ın katil zanlısı yakalandı. Zanlı, Bozdağ'ı çaldığı minibüsün parasını alamadığı için öldürdüğünü söyledi 
      ELVAN EZBER İstanbul 
   
   Kağıthane'de 3 ay önce öldürülmüş olarak bulunan Aysun Sultan Bozdağ'ın 21 katil zanlısı Hüseyin Yılmaz yakalandı. Bozdağ'ın çalıntı bir minibüsün parası için rehin bırakıldığı, para gelmeyince de öldürüldüğü anlaşıldı. 
   Bozdağ'la ilgili soruşturmayı sürdüren polis, genç kadının, işlediği 5 cinayetin ardından yakalanan Durmuş Anuçin'in kurduğu çetenin üyesi Aykut Sancaktar'ın sevgilisi olduğunu belirledi. Polis, cinayet zanlısı olarak sabıkalı Yılmaz'ın ismine ulaştı. Polis, Yılmaz'ı ve hamile bıraktığı 14 yaşındaki bir kızı gözaltına aldı. Yılmaz, cinayeti bir minibüsü satmaya çalışırken dolandırıldığı için işlediğini öne sürdü. 
   
   'Çok sinirlendik' 
   Yılmaz ifadesinde, "Minibüsü, önceden tanıdığım Dursun İri'ye vermiştim. Müşteri bulduğunu söyleyerek aradı. Bana, 'Adam minibüsü aldı. Parayı getireceğini söyleyerek kız kardeşini rehin bıraktı' dedi. Paranın gelmesini bekledim. Haber gelmeyince Dursun İri, kızla yanımıza geldi. Kız, adamın kardeşi olmadığını, para karşılığı bu işi yaptığını söyledi. Arabayla minibüsü alan kişiyi aramaya başladık. Yolda kız adama telefon etti. Adam, 'Başının çaresine bak' deyince, çok sinirlendik. Otomobili boş bir araziye çektik. Kızı bıçaklayarak öldürdüm. Cesedi bırakıp kaçtık." 
   Eski polis Dursun İri, 1997'de suç çetesi lideri olduğu öne sürülen Kürşat Yılmaz'ın kızını kaçırmıştı. 2 kardeşinin öldürülmesinden sorumlu tuttuğu Kürşat Yılmaz'ı öldürme hazırlığı yapan İri, polis tarafından yakalanarak gözaltına alınmıştı. 
   Polis, Dursun İri, Hasan Ahlat ve Ali adlı zanlıları arıyor. 
   
   
   
</TEXT>
</DOC>
