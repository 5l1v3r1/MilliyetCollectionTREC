<DOC>
<DOCNO> 221473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun09.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Miami polisi de "rap yıldızlarını" fişlemiş 
</HEADLINE>
<TEXT>

     ABD'de Miami kenti polisinin rap ve hip-hop yıldızlarıyla yakın çevrelerini fişledikleri ortaya çıktı. 
     The Miami Herald gazetesinin haberine göre, Miami kentinde yaşayan ve sürekli buraya gelen P. Diddy, DMX gibi ünlü rap şarkıcılarıyla yakın çevreleri, sürekli polis tarafından izleniyor. 
     Miami ve Miami Beach polisi, bu yıldızlarla yakınlarını havaalanında, kaldıkları otellerde filme çekiyor. 
     Polis yetkilileri, bu ünlüleri korumak ve rakipleriyle sorun yaşamalarını engellemek için izlemeye aldıklarını savunurken, uygulamanın gereksiz ve ırkçı olduğu eleştirileri yöneltiliyor. 
     Rolling Stone dergisinin editörlerinden Anthony DeCurtis, kentte çok sayıda rock yıldızı ve diğer müzisyenlerin de bulunduğunu belirterek, ''Polis onları da neden izlemiyor '' diye sordu. 
     Polisin, kentte 3 yıl önce ünlü rap yıldızlarının evsahipliğinde düzenlenen ve 250 binden fazla rap hayranının katıldığı festivalde çıkan olaylardan sonra bu müzisyenleri fişlemeye başladığı belirtildi. Olaylarda çoğu sarhoş ve uyuşturucunun etkisi altında 210'dan fazla kişi tutuklanmıştı. 
     Miami polisinin ayrıca Mayıs ayında New York'a eğitime gönderilerek, bu şarkıcıların suç dosyalarının yanı sıra birbirleriyle olan rekabetleri ve sorunları konusunda bilgi aldıkları kaydedildi. 
     Miami Beach Emniyet Müdür Yardımcısı Charles Press, ''İlk başta hiçbir şeyden haberimiz yoktu. Kim büyük plak şirketi, kim patron anlamıyorduk. Ja Rule ile Eminem arasında neden rekabet olduğunu bilmiyorduk'' diye konuştu. 
     Irkçı uygulamayla eleştirilen Miami Beach polisinde, 97 amir pozisyonundaki polis memurundan sadece biri siyah. Miami'deyse 226 üst düzey polisten 26'sı siyah. 
     
</TEXT>
</DOC>
