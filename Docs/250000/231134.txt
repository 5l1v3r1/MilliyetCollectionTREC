<DOC>
<DOCNO> 231134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/ekonomi/eko09.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyasından çözüme destek 
</HEADLINE>
<TEXT>

   
   TOBB, TÜSİAD, MÜSİAD, İSO, İTO ve TİM'in de aralarında bulunduğu iş dünyasını temsil eden 22 kuruluş verdikleri ortak ilanla Kıbrıs'ta çözümü desteklerini belirttiler. "Türkiye'nin ve Kıbrıs Türk halkının siyasi ve ekonomik öncelikleri, adada çözümü ve Avrupa Birliği üyeliğini gerektirmektedir" ifadesinin yer aldığı ilanda şöyle denildi 
   "Kıbrıslı Türkler ya hayır diyerek uluslararası toplumda tanınmayan bir devletin vatandaşları olarak dış dünya ile ekonomik ve siyasi bağlantıları kopuk, gelecek kaygısı taşıyan bir yaşam sürdürme riskini ya da evet diyerek Birleşik Kıbrıs Cumhuriyeti'nin eşit ortağı, Kıbrıs Türk Devleti'nin vatandaşları olarak kendi toprakları üzerinde egemenliğini ve kimliğini koruyan, AB vatandaşlığı ve dünya ile bütünleşme imkanı sağlayan bir yaşamı tercih edeceklerdir." 
   Varılan noktada çözümün hiç olmadığı kadar yakın olduğunun vurgulandığı ilanda, "Bu fırsat iyi değerlendirilmelidir" denildi. 
   
   
</TEXT>
</DOC>
