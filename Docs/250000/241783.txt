<DOC>
<DOCNO> 241783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sontur31.html </URL>
<DATE> 2004/05/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Batman'daki patlamalar... Civardaki 50 işyeri kapatıldı... 
</HEADLINE>
<TEXT>

     Batman Toptancılar Sitesi'nde 3 Mayıs 2004 tarihinde meydana gelen ve 3 kişinin ölümü, 23 kişinin yaralanmasıyla sonuçlanan patlamalardan sonra site civarındaki 50 işyeri kapatıldı. 
     Batman Valiliği bünyesinde kurulan Koordinasyon Merkezi'nce, olası yeni patlamaların meydana gelmemesi amacıyla Toptancılar Sitesi civarındaki 50 işyerinin kapatılması kararlaştırdı. 
     Alınan karar doğrultusunda Batman Belediyesi Zabıta ekipleri, bölgede bulunan kaynakçı, marangoz ve kaportacı dükkanlarını mühürledi. 
     Belediye Zabıta Müdürü Hasan Şanlı, bölgede tehlikenin halen devam ettiğini belirterek, ''Bölgede çalışmalar esnasında kıvılcım yayan marangoz, kaynakçı ve kaportacıların dükkanlarını mühürledik. Batman Valiliği bünyesinde oluşturulan merkezin ikinci bir kararına kadar bu dükkanlar kapalı kalacak'' dedi. 
     Batman Valiliği Koordinasyon Merkezi, bir süre önce Toptancılar Sitesi civarındaki kaynakçı, marangoz ve kaportacıların kendi dallarındaki sanayi sitelerine yerleşmeleri konusunda uyarıda bulunmuştu. 
     
</TEXT>
</DOC>
