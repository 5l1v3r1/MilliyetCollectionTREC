<DOC>
<DOCNO> 217460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko39.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarpıcı araştırma... Borsanın yarısını 100 yatırımcı kontrol ediyor 
</HEADLINE>
<TEXT>

     Borsa'daki yaklaşık 1 milyon yatırımcının ilk 100'ünün, portföyün yarıya yakınını kontrol ettiği bildirildi. 
     Araştırmacı-yazar Mustafa Sönmez'in Takasbank verilerine dayanarak yaptığı analize göre, 1 milyon civarında yatırımcının bulunduğu ve 2003 yılı portföy büyüklüğü 18 milyar dolar olan Borsa'daki yüzde 1'lik bir kesim ya da bir başka deyişle 10 bin yatırımcı, portföyün yüzde 77'sine sahip oldu. 
     Yatırımcıların binde 1'i Borsa portföyünün yüzde 64'ünü elinde tutarken, ilk 10 yatırımcı yüzde 21'ini, ilk 100 yatırımcı portföyün yüzde 44'ünü kontrol ediyor. 
     
     KREDİ VE MEVDUATTA DURUM 
     Mustafa Sönmez'in analizine göre, geçen yıl 17 milyon kredi işlemi gerçekleştirildi ve 47 milyar dolar kredi kullanıldı. Kredi işlemlerinin binde 3'ünü gerçekleştirenler, kredilerin yüzde 72'sini oluşturan yaklaşık 34 milyar doları kullandı. 
     BDDK'nın Şubat 2004 raporuna göre, Türkiye'deki yaklaşık 78 milyon hesap cüzdanının 151 katrilyon lira veya 112 milyar dolar mevduatı bulunduğuna işaret eden Sönmez, 78 milyon cüzdandan 429 bini yani yüzde 1'in altındaki bölümünün, mevduatın yüzde 62'sine sahip durumda olduğunu bildirdi. 
     Sönmez analizinde, hesap cüzdanı sahiplerinin yüzde 2.3'ünün toplam mevduatın yüzde 83'ünü, yani 112 milyar dolarlık banka mevduatının yaklaşık 93 milyar dolarını elinde tuttuğunu kaydetti. 
     
</TEXT>
</DOC>
