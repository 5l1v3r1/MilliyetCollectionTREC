<DOC>
<DOCNO> 234195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo23.html </URL>
<DATE> 2004/04/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bayan Milli Takım, ünlülere fark attı 
</HEADLINE>
<TEXT>

     23 Nisan Ulusal Egemenlik ve Çocuk Bayramı kutlamaları kapsamında gerçekleştirilen Danino Dostluk Dörtlü Futbol Turnuvası'nda Danino Minik Takımı birinci oldu. 
     Bayrampaşa Çetin Emeç Stadı'nda gerçekleştirilen şölenin ilk maçında, teknik direktörlüğünü Beşiktaş'ın eski futbolcularından Metin Tekin'in yaptığı Danino Minik Takımı ile Afganistan'dan gelen çocukların oluşturduğu takım karşı karşıya geldi. Maçın başlama vuruşunu Bayrampaşa Kaymakamı Durmuş Gençer ve Bayrampaşa Belediye Başkanı Hüseyin Bürge'nin yaptığı maçı, Danino ekibi 1-0 kazandı. 
     Maç öncesi basın mensuplarının sorularını yanıtlayan Metin Tekin, böyle bir organizasyonun düzenlenmesinin mutluluk verici olduğunu belirterek, ''Özellikle Afgan çocuklarıyla bayramı yaşamak güzel bir duygu, keyifli bir ortam'' dedi. 
     Beşiktaş'ın Fenerbahçe ile pazar günü yapacağı derbi karşılaşma hakkında da soruları yanıtlayan Tekin, ''Beşiktaş ile Fenerbahçe profesyonel bir ortamda karşılaşacak. Ama minik futbolcuların dostluk havası içinde yaptığı bu maçın derbi maçı için de bir mesaj taşıdığını düşünüyorum. Kim kazanırsa kazansın herşey futbolun içinde olacak. Bana göre ortada bir maç. Ancak kazanan büyük bir avantaj sağlayacak'' şeklinde konuştu. 
     
     ÜNLÜLER DE SAHAYA ÇIKTI 
     Turnuvanın ikinci maçında ise teknik direktörlüğünü Galatasaray'ın eski çalıştırıcılarından Bülent Ünder'in yaptığı ve aralarında Feridun Düzağaç, Zafer Algöz, Kadir Çöpdemir, Gani Müjde, Demir Demirkan, Mithat Bereket, Ceyhun Yılmaz, Mirgün Cabas gibi basın, müzik ve sinema dünyasınından kurulu takım da Bayan Milli Takımı ile karşı karşıya geldi. 
     FIFA kokartlı bayan hakem Lale Orta'nın yönettiği ve kırmızı kart gören Kadir Çöpdemir'in hareketleriyle renk kattığı karşılaşmayı bayan milliler 5-1 kazandı. 
     
     DANİNO TAKIMI TURNUVANIN ŞAMPİYONU 
     Dörtlü turnuvanın maçlarında rakiplerini yenen Danino Minik Takımı ile Bayan Milli Takımı, birincilik için penaltılarda karşı karşıya geldi. 
     Penaltı atışları sonunda rakibine 4-3 üstünlük kuran Danino takımı, turnuvanın şampiyonu oldu. 
     Şampiyon takıma kupasını Bayrampaşa Kaymakamı Durmuş Gençer, verdi. 
     
</TEXT>
</DOC>
