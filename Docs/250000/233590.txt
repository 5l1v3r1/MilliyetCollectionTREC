<DOC>
<DOCNO> 233590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur12.html </URL>
<DATE> 2004/04/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hemzemin gecitlerde kontrol sıkıntısı... 
</HEADLINE>
<TEXT>

     Ankara-İstanbul arasında gelecek yıl hizmete girecek hızlı trenin deneme seferlerinde kapanan hemzemin geçitler köylüler tarafından ısrarla kullanılıyor. 
     TCDD Eskişehir İşletme Müdürlüğü yetkilileri, AA muhabirine yaptığı açıklamada, Hızlı Tren Projesi kapsamında Ankara-İstanbul arasında hat bakım-onarım ve rehabilitasyon çalışmalarının devam ettiğini belirterek, mevcut yollar üzerinde özellikle geçiş makası olarak tabir edilen noktalarda iyileştirme çalışmalarının yapıldığını kaydettiler. 
     Hatta kullanılan ve saatte maksimum 120 kilometre hız yapabilen trenlerde gerçekleştirilen düzenlemeler sonucu bu trenlerin süratinin saatte 140 kilometreye çıkarıldığını ifade eden yetkililer, şöyle konuştular 
     ''Hızlı Tren Projesi tam olarak uygulanmaya girdiğinde trenler saatte 200 kilometre hız yapabilecek. 15 gün önce yapılan deneme seferlerinde 563 kilometre olan Ankara-İstanbul arası 5 saatte alındı. Bu mesafe daha da kısalacak. Hızlı Tren Projesi kapsamında hat boyunca bazı hemzemin geçitler can ve mal güvenliği nedeniyle kapanacak. TCDD Genel Merkezi hemzemin geçitlerin kapatılması ve gerekli işlemlerin yapılması için 5 kişilik bir ekip oluşturdu.'' 
     
     HIZLI TRENE VATANDAŞ ENGELİ... 
     Yetkililer, Adapazarı Arifiye-Ankara Polatlı arasında bulunan 36'sı kontrollü 123 hemzemin geçitten yaklaşık 100'ünün kapatılacağını belirterek, konu ile ilgili tedbirlerin alınması için valiliklere genelge gönderildiğini bildirdiler. 
     Hemzemin geçitlerin kapatılmasına özellikle köylülerin karşı çıktığını ve bu konuda yerel yönetimlere baskı yapıldığını öğrendiklerini anlatan yetkililer, şunları söylediler 
     ''TCDD'nin kurduğu ekip gerekli gördüğü yerleri kapatıyor. Kapatılan hemzemin geçitlerin olduğu bölgelerde yaşayan köylüler, TCDD tarafından can ve mal güvenliğinin sağlanması için kapatılan hemzemin geçitleri yeniden araçların geçebileceği şekilde yol haline getiriyor. Bu konuda işletmemize de dilekçe ile başvuranlar oldu. Ekiplerimiz yerel yönetimlerle görüşüp sorunları gidermeye çalışıyor.'' 
     
</TEXT>
</DOC>
