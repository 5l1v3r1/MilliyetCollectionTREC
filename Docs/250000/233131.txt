<DOC>
<DOCNO> 233131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko13.html </URL>
<DATE> 2004/04/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mercedes ve Toyota'dan, meslek lisesine destek... 
</HEADLINE>
<TEXT>

     Otomotiv sektörünün güçlü markaları Mercedes ve Toyota, Aksaray Endüstri Meslek Lisesi'ne EML motor hediye etti. 
     EML Müdürü Hakkı Göktaş, AA muhabirine yaptığı açıklamada, okulun daha iyi eğitim vermesi için teknik açıdan güçlendirilmesi yolunda yoğun çaba harcadıklarını kaydetti. 
     Bu kapsamda özel sektördeki bazı firmalarla ilişkiler kurduklarını ve sürekli görüştüklerini ifade eden Göktaş, böylece lisenin uygulamalı eğitim açısından önem taşıyan bazı teknik malzeme eksiklerinin giderilmesinin sağlandığını kaydetti. 
     Toyota'dan, kendilerine 3 dizel, bir de benzinli yeni otomobil motoru hediye edildiğini vurgulayan Göktaş, Mercedes'in ise bir adet kesik motor gönderdiğini söyledi. 
     Göktaş, motorların yaklaşık 70 milyar lira değerinde olduğunu belirterek, ''Bunlar öğrencilerin eğitimi için çok önemli. Uygulamada büyük yarar sağladığı gibi öğrencilerin teknolojiyi yakından takip etmesine de katkıda bulunuyor. Her iki firmaya da destekleri nedeniyle okulumuz ve öğrencilerimiz adına teşekkür ediyorum'' dedi. 
     
</TEXT>
</DOC>
