<DOC>
<DOCNO> 203888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun07.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
California fayı 6.5 büyüklüğünde salladı 2 ölü 
</HEADLINE>
<TEXT>

     ABD'nin California eyaletinde, dün Türkiye saatiyle 21.16'da meydana gelen Richter ölçeğine göre 6.5 büyüklüğündeki depremde 2 kişi öldü, çok sayıda kişi yaralandı. Son yılların en şiddetli yer sarsıntılarından biri olarak kabul edilen dünkü deprem, San Francisco ve Los Angeles'taki yüksek binaları temelinden salladı, enerji nakil hatlarında meydana gelen hasar sonucu on binlerce kişi de evlerinde karanlıkta kaldı. 
     
     TARİHİ SAAT KULESİ YIKILDI 

     Paso Robles'de, kasabanın 19. Yüzyıl'dan kalma tarihi saat kulesinin yıkıldığı, enkaz altından 55 ve 19 yaşlarındaki iki kadının cesedinin çıkarıldığı bildirildi. Yetkililer, ayrıca 46 kişinin de çeşitli şekillerde yaralandığını söyledi. Depremin en çok San Luis Obispo'da hissedildiği kaydedildi. 
     
     EVLERİ DE VURDU 

     Depremin, Hears Castle kasabası yakınında bulunan bazı yerleşim bölgelerinde evlerin yıkılmasına ve insanların yaralanmasına yol açtığı bildirildi. 
     Los Angeles'tan San Fransisco'ya kadar hissedilen depremde bazı binaların tahrip olduğu, depremin merkez üssüne 32 kilometre uzaklıktaki San Luis Obispo'da itfaiyecilerin alışveriş yerlerinin bulunduğu alanda enkaz kaldırmaya çalıştığı belirtildi. 
     
     ELEKTRİKLER KESİLDİ 

     Polis, deprem nedeniyle 82 binada hasar meydana geldiğini ve bunların çoğunun tarihi binaların olduğu bölgede bulunduklarını kaydetti. 
     Pasifik Gaz ve Elektrik Şirketi sözcüsü de, San Luis Obispo civarında 10 bin ev ve işyerinin deprem nedeniyle elektriksiz kaldığını açıkladı. 
     Amerikan Jeolojik Araştırmalar Merkezi USGS , depremin ardından biri 4.7 olmak üzere artçı şoklar olduğunu açıklarken, önümüzdeki günler, haftalar hatta yıllarda yeni artçı sarsıntılar olabileceğini, ancak bunların şiddetinin ilkinden daha fazla olma olasılığının yüzde 5 ila 10 arasında olduğunu belirtti. 
     
</TEXT>
</DOC>
