<DOC>
<DOCNO> 243788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/soneko03.html </URL>
<DATE> 2004/05/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Atatürk'ün kurduğu, ''Gazi Kooperatifi''nin hizmet binası harabeye döndü 
</HEADLINE>
<TEXT>

     Mersin'in Silifke ilçesinde bulunan, Ulu Önder Atatürk'ün kurduğu ve ilk üyesi olduğu Türkiye'nin ilk tarım kooperatifinin binası, bakımsızlık nedeniyle harabeye döndü. 
     Ulu Önder Atatürk, 27 Ocak 1925 tarihinde, Silifke'ye geldiğinde burada bir üretim çiftliği kurma girişiminde bulundu. 
     Osmanlı döneminde Abidin Paşa'nın kurduğu Tekir Köyü'ndeki, 12 bin 607 dönümlük alana yayılan çiftlik, Atatürk tarafından kooperatife dönüştürüldü ve yörenin tarımsal ekonomisine önderlik edecek şekilde modernleştirildi. Hayvancılık ve bitkisel üretimin yapıldığı işletmede daha sonraki yıllarda halıcılık kursları da verildi. 
     Atayurt Beldesi'nde bulunan ''Gazi Çiftliği''nin işletmesini gerçekleştiren kooperatifin hizmet ve yanındaki karakol binası, ilgisizlik nedeniyle yıkılma tehlikesi yaşıyor. 
     Atayurt Belediye Başkanı Kadir Ural, mülkiyeti İl Özel İdaresi'ne ait olan, toplam 2 bin 790 metrekare oturumlu hizmet binasının durumunun kendilerini üzdüğünü belirterek, şöyle konuştu 
     ''Tarımsal ve hayvansal yeni türler, Atatürk'ün teşvikiyle bu çiftlikte denenip üretilerek tüm yurda yayıldı. Yine Ulu Önder'in isteğiyle bölge halkının tarım alanında eğitilmesi için kurulan Bölge Ziraat Okulu da burada hizmet verdi. 
     Yer döşemeleri Selanik'ten getirilen seramiklerle kaplanan ve duvarlarında sfenksler bulunan bina, maalesef hayvan barınağı olarak kullanılıyor. 
     Adana Kültür Varlıklarını Koruma Kurulu tarafından, 1994 yılında korunması gereken varlıklar kapsamına alınan bina adeta çürümeye terk edildi. Burayı gördükçe insanın içi sızlıyor.'' Ural, binanın onarımı için birkaç kez Kültür ve Turizm Bakanlığı'nın ilgili birimlerine başvuruda bulunduklarını, ancak olumlu sonuç alamadıklarını belirterek, ''Türkiye tarihinde önemli bir yeri olan bu binanın mutlaka restore edilmesi ve hak ettiği şekilde korunması gerekiyor. Ulu önder Atatürk'ün mirasına sahip çıkılmalıdır'' diye konuştu. 
     
</TEXT>
</DOC>
