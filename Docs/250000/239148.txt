<DOC>
<DOCNO> 239148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur10.html </URL>
<DATE> 2004/05/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çakıcı'yı yurt dışına çıkardığı iddia edilen yat sahibi DGM'ye sevkedildi 
</HEADLINE>
<TEXT>

     Alaattin Çakıcı'yı yatıyla yurtdışına çıkardığı iddiasıyla Antalya'da yakalanarak İstanbul'a getirilen bir kişi DGM'ye sevk edildi. 
     Alınan bilgiye göre, hakkında İstanbul DGM Cumhuriyet Başsavcılığı'nca çıkarılan yakalama müzekkeresi bulunan ve çıkar amaçlı suç örgütü kurmak ve yönetmek suçundan 3 yıl 4 ay ağır hapis cezasına çarptırılan Alaattin Çakıcı'yı yatıyla yurtdışına çıkardığı iddiasıyla Antalya'da yakalanıp İstanbul'a getirilen Mehmet Salih H'nin, Organize Suçlar Şube Müdürlüğü'ndeki işlemleri tamamlandı. 
     Bu kişinin emniyette verdiği ifadesinde, yatıyla Rodos'a yolcu taşıdığını, o gün Rodos'a götürdüğü ''yolcular arasında Alaattin Çakıcı'nın da olduğunu önce görmediğini, ancak ikinci gün farkettiğini, hatta yanına gidip sohbet ettiklerini'' anlattığı öğrenildi. 
     Yat sahibinin, ''Çakıcı'nın pasaport ve kimliğini kendisinin görmediğini, ayrıca pasaport işlemlerinin uygun olmaması halinde yata binemeyeceğini'' söylediği ifade edildi. 
     Mehmet Salih H., emniyetteki sorgusunun ardından İstanbul DGM'ye sevk edildi. 
     
</TEXT>
</DOC>
