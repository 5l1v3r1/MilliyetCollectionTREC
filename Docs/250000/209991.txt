<DOC>
<DOCNO> 209991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur41.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu İstanbul'daki kapkaç çetelerinin arkasında suç örgütleri var 
</HEADLINE>
<TEXT>

     İçişleri Bakanı Abdülkadir Aksu, İstanbul'daki kapkaç, hırsızlık ve otopark çetelerinin arkasında organize suç örgütlerinin bulunduğunu belirterek, bu örgütlere yönelik operasyonlar sonucu olayların büyük ölçüde azaldığını söyledi. 
     TBMM Genel Kurulu'nun, Başkanvekili Nevzat Pakdil yönetimindeki bugünkü birleşiminde CHP İstanbul Milletvekili Mehmet Sevigen, Star TV ve gazetesinde çalışan 3 bin insanın mağdur durumda olduğunu belirterek, evlerine ekmek götüremeyen bu insanların sorunlarının çözülmesini istedi. 
     Sevigen, Kasımpaşa semtindeki karakolun kaldırılmasından sonra buradaki hırsızlık ve gasp olaylarının olağanüstü arttığını bildirdiği konuşmasında, Başbakan Recep Tayyip Erdoğan'ın Üsküdar'daki boş evini polislerin beklediğini, ancak 5 dakika mesafedeki Kasımpaşa'da polis bulunmadığını savundu. Konuşmasının sonunda, ''Vali olmuşsun ama adam olamamışsın'' fıkrasını anlatan Sevigen, ''herkes üzerine düşeni alsın'' dedi. 
     Sevigen'in konuşmasını yanıtlayan İçişleri Bakanı Aksu, İstanbul'daki kapkaç, hırsızlık ve otopark çeteciliği gibi olayların ardında organize suç örgütlerinin bulunduğunu belirtti. Emniyet'in bu tespitinin ardından örgütlere karşı girişen operasyonlar sonucu Şişli, Beyoğlu ve Eminönü'de yakalananlardan 34 kişinin tutuklandığını anımsatan Aksu, olayların büyük ölçüde azaldığını vurguladı. 
     Aksu, karakolların kaldırılarak polis merkezlerine dönüştürülmesinin yeni güvenlik konseptinin bir sonucu olduğunu belirtti. Etkili güvenlik hizmetinin sunulması için bu yapılanmaya gidildiğini kaydeden Aksu, gerekli bulunan yerlerdeki karakolların ise muhafaza edildiğini söyledi. 
     Aksu, İstanbul'un benzer metropoller içinde en güvenlikli şehirlerden biri olduğunu ifade ederek, dünyanın en güvenli kenti haline getirebilmek için yeni projeler uygulamaya konulacağını da söyledi. Aksu, İstanbul'da polisin yönlendirilmesinde, soruşturmalarda, vatandaşların ihbarlarında hızı ve etkinliği sağlamak amacıyla ODESE adı verilen bir projenin hayata geçirileceğini anlattı. 
     Devlet büyüklerini korumayı kendilerinin icat etmediğini, dünyada ve Türkiye'de uygulana gelen bir sistem olduğunu belirten Aksu, Sevigen'in konuşmasının sonunda anlattığı fıkrayı yakışıksız bulduğunu da belirtti. 
     
</TEXT>
</DOC>
