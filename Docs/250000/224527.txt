<DOC>
<DOCNO> 224527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy19.html </URL>
<DATE> 2004/03/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Arınç'tan İsrail'e tepki .. 
</HEADLINE>
<TEXT>

     TBMM Başkanı Bülent Arınç, Hamas lideri Şeyh Ahmed Yasin'in İsrail tarafından öldürmesi konusunda, ''Kan, gözyaşı içindeki bölgeye huzur getirmeyecek bir eylemdir. Aksine, bölgedeki şiddeti, terörü mutlaka daha da kamçılayacak, daha çok çığlıkların atılmasına, daha çok tüfeklerin, topların patlamasına, daha çok eylemlerin yapılmasına yol açacaktır'' dedi. 
     Arınç, A.A muhabirinin Şeyh Yasin'in öldürülmesiyle ilgili sorusu üzerine, Şeyh Yasin'in İsrail tarafından yapılan saldırı sonucunda öldürülmesinden dolayı şahsen çok büyük üzüntü duyduğunu söyledi. 
     Üzüntüsünün iki nedenden kaynaklandığını bildiren Arınç, şöyle konuştu ''Üzüntümün birincisi hareket kabiliyeti olmayan felçli bir insandı. Hamas örgütünün de lideri değildi, belki dini açıdan onlara önderlik ettiği söylenebilir. Ancak konumu, sağlık şartları, bulunduğu imkanlar sebebiyle hiçbir eylem kabiliyeti olmayan bir insandı. Buna karşı böyle bir eylemle hayatına son verilmesi fevkalade yanlıştı. 
     İkincisi uzunca süredir, kan, gözyaşı içindeki bölgeye huzur getirmeyecek bir eylemdir. Aksine, bölgedeki şiddeti, terörü mutlaka daha da kamçılayacak, daha çok çığlıkların atılmasına, daha çok tüfeklerin, topların patlamasına, daha çok eylemlerin yapılmasına yol açacaktır. Oysa biz bölgeye barış, huzur gelmesini istiyoruz. Kadınların, çocukların, masum insanların daha çok gözyaşı dökmemesini istiyoruz.'' 
     
     ''KİM YAPARSA, KİME KARŞI YAPARSA YAPSIN...'' 
     TBMM Başkanı Arınç, Türkiye'nin, bölgeye barış gelmesi için İsrail ve Filistin yetkilileri arasında bir süre önce varılan yol haritasını canı gönülden desteklediğini anımsatarak, sözlerini şöyle tamamladı 
     ''Türkiye olarak bu konuda her şeyi yapacağımızı da ifade etmiştik. Ama bu tür eylemler, bırakınız yol haritasını sürdürmeyi, karşılıklı görüşmeleri bile engelleyecek, kin ve nefret tohumlarını saçacak eylemlerdir. 
     Bu, barışa büyük ölçüde dinamit koyan bir eylemdir, bölgede huzura ve mutluluğa susamış insanların ümitlerini maalesef sükutu hayale uğratan büyük bir eylemdir. Kim yaparsa, kime karşı yaparsa yapsın, bu tür eylemlerden fayda ve sonuç gelmeyeceğine inanıyorum ve hadiseyi büyük bir üzüntü ile izliyorum.'' 
     
</TEXT>
</DOC>
