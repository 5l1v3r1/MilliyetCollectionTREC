<DOC>
<DOCNO> 201738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/guncel/gun03.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban eylemi boykota döndü 
</HEADLINE>
<TEXT>

   Uzun aradan sonra Antalya'da başlayan türban eyleminde ilk gün 40, ikinci gün 60, dün de 217 öğrenci okula gelmedi 
      ANTALYA DHA 
   
   Antalya Anadolu İmam - Hatip ve İmam - Hatip Lisesi'nde üç gün önce başlayan 'türban eylemi', 217 öğrencinin okula gelmemesiyle dün boykota dönüştü. Çarşamba 40 kişiyle eyleme başlayan ve önceki gün sayıları 60'a yükselen öğrenciler, dün farklı bir destek gördü. Eylemciler dahil 217 öğrenci okula gelmedi. 340 öğrencinin bulunduğu iki okulun yatılı 98 öğrencisi sınıflara girerken, diğer 242 öğrenciden 15 erkek ve 10 kız öğrenci derslere katıldı. Sabah saat 08.00'de okul kapısına gelen 10 kız öğrenci, nöbetçi öğretmenin uyarısıyla başlarını açıp içeri girdi. Derse girmek istemeyen 15 erkek öğrenciyi de Okul Müdürü Enver Sarıca ikna edip sınıflara girmesini sağladı. 
   
   6 kız bayrak töreninde 
   Terörle Mücadele Şubesi'nden gelen ekibin gelişmeleri izlediği okulda hafta sonu tatili nedeniyle düzenlenen bayrak törenine de okula gelen 10 kız öğrenciden 6'sı başlarını açarak erkek arkadaşlarıyla birlikte katıldı. Yönetmeliği uygulamaya devam edeceğini belirten Sarıca'nın Milli Eğitim Müdürlüğü'ne çağrıldığı öğrenildi. 
   
   
   
</TEXT>
</DOC>
