<DOC>
<DOCNO> 230286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/ekonomi/aeko.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni başkan Şevket Sabancı 
</HEADLINE>
<TEXT>

   Sabancı Holding Yönetim Kurulu Başkanı Sakıp Sabancı dün sabah saat 05.55'te vefat etti. Sakıp Sabancı'nın hastalığı nedeniyle bir süredir sorumlulukları üstlenen Şevket Sabancı bundan sonra Holding'in başkanlığını yapacak 
      TANIDIĞIM SAKIP SABANCI - Güngör Uras 1 
   
   Sakıp Sabancı, Sabancı Topluluğu'nun başarısının 'aile birliği'ne dayandığına inanırdı. "Hayatta iken ailenin direği babamdı. Onun ölümünden sonra annem altı kardeşi kanatları altında tuttu. Ailemizin orta direği oldu. Bizim özelliğimiz, ailede hiçbir kırgınlık ve sürtüşme olmamasıdır" derdi. 
   Babasından sonra aile birliğinin nasıl sürdüğünü ise şöyle anlatır 
   "Babam, hiçbir vasiyet bırakmamıştı. Sahip olduklarını zaten ölümünden önce bize eşit olarak tahsim etmişti. Ağabeyim İhsan, sanayi işlerine ilgi duymamıştı. Bu durumda babamın ölümünden sonra fiilen, en büyük kardeş olarak kardeşlerimi toplamak sorumluluğu bana düşüyordu. Kardeşlerimi bir masa etrafına topladım. Dağılmadan tek yumruk halinde işleri yürütmeye karar verdik. Hacı Ömer öldü, acaba çocukları ne yapacak diyenlerin karşısına birlik ve beraberlik içinde çıktık." 
   Sakıp Sabancı ölümüne kadar 'aile birliğine' büyük önem verdi. Kardeşler birbirlerine saygılı idi. Toplulukta Sakıp Sabancı gerçek bir kaptan idi ama, hiçbir kardeşine karar dikte etmezdi. Kardeşler arasında oylama yapılmaz, kararlar hepsinin mutabakatı ile alınırdı. 
   
   Hep kendi kafası ile becerdi 
   Babadan ve anneden sonra ailenin 'orta direği' Sakıp Sabancı olmuştu. En büyük arzusu, ölümünden sonra da aile birliğinin devamını sağlayacak yapıyı kurabilmekti. Bunu kendi 'kafası' ile becerdi de. Ailenin gençleri ile tepedeki profesyonelleri biraraya getiren, topluluğun güncel konuları, sorunları ile geleceği konusunda birlikte çalışmalarına imk n veren bir yapılanmaya gitti. 'Planlama ve Yönlendirme Konseyi' adı ile oluşturulan grup, her ay toplanırdı. Çocukların, eşlerin ve tepe yöneticilerin katıldığı bu yirmi kişilik grup, toplulukta bir ay önce olan biteni, hesapları gözden geçirir, yapılanlar ve yapılacaklar hakkında görüş oluştururdu. 
   Planlama ve Yönlendirme Konseyi'nin görüş ve temennilerini Sabancı kardeşler ağırlıklı Holding Yönetim Kurulu'nda gündemin ilk sırasında ele alırdı. 
   Sakıp Sabancı, tüm Sabancı kuruluşlarında yönetimlerin etkin birer karar organı olarak çalışmasını sağladı. Her kuruluşta ayda iki defa 'İcra Kurulu' toplantısı yapılmasını, icra kurullarında tepe yöneticiler yanında alt yöneticilerin de kuruluşların güncel sorunlarını ve gelecek hakkındaki projelerini paylaşmalarını mümkün kıldı. 
   Toplulukta yönetim kurulları ve icra kurullarının günleri bir yıl önceden belirlenir ve mutlaka yapılır, toplantılarda raporlama sistemleri geliştirildi. 
   Kuruluşlarda ve Holding'de fon akımının günlük olarak izlenmesine imk n sağlayan sistem kuruldu. İnsan yetiştirmek için önce 'insan fidanlıkları' kurulmasını, gençlerin ve ailenin genç üyelerinin bu fidanlıklarda yetiştirilmesini sağladı. Bunları kendi yaptı. Sonra 'acaba yabancılar ne yapıyor' diyerek bir yabancı danışmanlık kuruluşunun yardımını aldı. 
   Biz yabancıların hele dünyada isim yapmış yabancıların Anadolu deyimi ile her şeye kuş kondurabileceklerini sanırız. Maalesef her zaman böyle olmuyor. 
   
   Sakıp Bey'den sonra ne olur 
   Yabancı danışmanlar, 'olması gerekeni değil de, insanları mutlu etmesi bekleneni' yaptı. Sakıp Sabancı'nın başlattığı kurumsallaşmayı arap saçına döndürdü. Yabancı danışmanlar, İstanbul piyasasında ilişkiye girdikleri diğer aile şirketlerini de karıştırdı. Sakıp Sabancı ölmeden bunu gördü. Ve yabancı danışmanların yıktıklarını onarmayı başardı. Aile Meclisi içinde aile birliğini kurumsallaştırdı. 
   Sakıp Sabancı'nın hiçbir zaman yeri doldurulamaz ama, Sabancı Topluluğu, Sakıp Sabancı'nın ölümünden sonra da bugünkü çizgisinde devam eder. Topluluğu iki bölümde ele almak gerekir. Akbank ile diğer bankalar ve sigorta şirketlerinin yer aldığı finans grubu zaten Erol Sabancı'nın yönetiminde. Sakıp Sabancı hayatta iken de finans konuları ile ilgilenmez, diğer kardeşler gibi o da Erol Sabancı'ya güvenirdi. Bu nedenle ölümü finans grubunda bir değişikliğe neden olmayacaktır. 
   Sanayi ve ticaret grubunun kaptanı Sakıp Sabancı idi. Bundan sonra bu koltukta Şevket Sabancı oturacak. Şevket Sabancı, zaten bir süredir sorumlulukları üstlenmiş idi. Bundan sonra Holding'in başkanlığını o yapacak. Sakıp Sabancı'nın bir başka uğraşı üniversite, vakıf faaliyetleri ve müze idi. Bu faaliyetler Sakıp Sabancı'nın çok sevdiği, çok zaman ve para ayırdığı toplumsal amaçlı faaliyetler idi. Ailesi herhalde bunları da sahipsiz bırakmayacaktır. 
   
   Sakıp Sabancı anlatıyor 'Neriman Köksal'a hayrandım'    Sakıp Sabancı'nın kaleminden kendi hayat öyküsü şöyle anlatıyor 7 Nisan 1933 yılında Kayseri'nin Akçakaya köyünde doğmuşum. Evimiz iki katlı, toprak damlı, eski tarz bir Adana evi idi. Mutfak olarak kullanılan odada, büyük bir bakır sini içinde tek kaptan oluşan yemeği çömelerek kaşıkladığımızı hatırlıyorum. Anam, sabahın 4'ünde gün ağarırken kalkar, gece yatsı namazına kadar gerçek bir ağır işçi gibi çalışırdı. Yatağa düştüğünde, uyudu mu, bayıldı mı belli olmazdı. Altı erkek kardeş, birbirimizle 'al takke ver külah' büyüdük. Düzgün giyim kuşam bizde okula gitme ile başladı. Daha sonra Kayseri'nin Akçakaya köyünden Adana'ya göç ettik. 
   
   Adım Uluk Sakıp'a çıktı 
   Lise ikide zatürreye yakalandım. Üç ay hasta yattım. Arkadaşlarım üçüncü sınıfa geçti. Ben kaldım. Ertesi sene gene zatürre hastalığı, daha ertesi sene gene... Üç yıl üst üste 3 veya 5 ayım yatakta geçiyordu. Zatürre hastalığının nedeni bademciklerim imiş. Anlayamamışlar. Bizim evde bana 'Uluk Sakıp' demeye başladılar. Anadolu deyimi ile çürümüş demekmiş. Her gün iğne, her gün iğne... Ben hep aynı sınıftayım. Arkadaşlarım ilerliyor. Okulu terk ettim. Yıl 1950. Babam bizi pamuk almaya götürürdü. Sıcak bastırmadan Adana'ya pamuk getiren arabaların üzerine çıkar, pamuğun iyisini, kötüsünü ayırmaya çalışırdık. En büyük tutkum sinema idi. O zaman Türk artistlerinden Neriman Köksal, yabancı artistlerden Tyrone Power ve Rita Hayvort ile Ava Gardner'e hayrandım. 
   Küçükken "Ne olacaksın" diye sorduklarında, "Doktor olmak istiyorum" derdim. Sinema sevgim kabarınca, artist olmayı düşlemeye başlamıştım. Adana'da Türk Hava Kurumu, planör kursu açtığında, galiba 18 yaşımda idim. Babama açıldım. "Sen kendi işine bak. Pilotluktan ne kazanacağın belli değil. Hem tehlikesi var, hem de bir sürü para ödeyeceksin, gereği yok" dedi. Israr edecek oldum. Babam "Öf..." dedi mi biz sinerdik. 
   
      1. Şevket Sabancı, 2. Güler Sabancı, 3. Arzu Sabancı, 
   4. Ömer Sabancı, 
   5. Çiğdem Sabancı, 
   6. Yüksel Sabancı, 7. Nur Sabancı, 8. Suzan Sabancı, 
   9. Özcan Sabancı, 10. Savaş Düvenci, 11. Hayırlı Sabancı, 12. Hacı Sabancı, 13. Demet Çetindoğan, 14. Türkan Sabancı, 15. Yalçın Sabancı, 
   16. Sakıp Sabancı, 
   17. Sıdıka Gül Köseoğlu, 
   18. Belkıs Sabancı, 
   19. Aynur Sabancı, 
   20. Sevil Sabancı, 21. Erol Sabancı, 22. Dilek Sabancı, 
   23. Sevda Sabancı, 
   24. Özdemir Sabancı, 
   25. Serra Sabancı, 26. Aziz Köseoğlu, 27. Mehmet Sabancı. 
   
   Sabancı Ailesi'nden fotoğrafta bulunmayan isimler ise şöyle Emine Kamışlı, Ali İsmail Sabancı, Demir Sabancı, Yakup Sabancı ve Kaya Sabancı. 
   
   YARIN Sakıp Sabancı iş hayatına nasıl başladığını anlatıyor 
   
   
   
</TEXT>
</DOC>
