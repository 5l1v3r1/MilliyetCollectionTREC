<DOC>
<DOCNO> 234223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur09.html </URL>
<DATE> 2004/04/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
23 Nisan'da İstanbul Valiliği koltuğunda bir çocuk 
</HEADLINE>
<TEXT>

     İstanbul Valisi Muammer Güler, 23 Nisan Ulusal Egemenlik ve Çocuk Bayramı kutlamaları kapsamında, Resneli Niyazi İlköğretim Okulu'ndan bir grup öğrenciyi kabul etti. 
     Vali Güler, kabulde yaptığı konuşmada, bugün TBMM'nin kuruluşunun 84. yıldönümünün de kutlandığını hatırlatarak, meclisin kurulmasında emeği geçen, başta Atatürk ve arkadaşlarını saygıyla andıklarını söyledi. 
     Çocuklara nasihatlarda bulunan Güler, şunları kaydetti 
     ''Büyük Atatürk'ün ilke ve devrimlerinin, Türkiye Cumhuriyeti'nin en temel ilkeleri olduğunu unutmayınız. Büyük Atatürk'ün değişimci olduğunu, çağdaş uygarlık hedefine ulaşmak için çok büyük gayretler sarf ettiğini asla unutmayın. Atatürk'ü düşünürken, O'nu hem bir insan, hem de yaşayan bir fikir bütünlüğü içinde göz önüne alın. Atatürk sağ olsaydı, bugün neyi düşünürdü, ne yapardı, ne yapmak isterdi, bunları mutlaka düşünmeniz lazım. Atatürk'ün büyük bir değişimci olduğunu, çağı en iyi anlayan, dünyanın gelişen şartlarını en iyi yorumlayan insan olduğunu unutmayınız.'' Vali Güler, Atatürk'ün sadece geçmişte kalan bir lider olmadığını, bugün ve gelecekte de fikirleriyle yaşamaya devam edeceğini bildirdi. 
     
     23 NİSAN VALİSİ'NİN TALİMATLARI... 
     Ziyarette daha sonra İstanbul Valisi Güler, bayram dolayısıyla, Resneli Niyazi İlköğretim Okulu 5. sınıf öğrencisi Ezgi Şentürk'ü 10 koltuğuna oturttu. 
     Koltuğa oturmasından sonra ''vali olsaydı neleri yapacağını'' soran Muammer Güler'e Şentürk, sınıf mevcutlarının 20-30 kişi arasında sınırlandırılması gerektiğini belirterek, şunları söyledi 
     ''İstanbul, kültür kokan bir kent. Kültürel eserlerin sergilendiği mekanları çoğaltmamız lazım. Buralara öğretmen ve öğrencilerin ücretsiz olarak alınmasını istiyorum. Çevre kirliliğini önlemek için okullar doğalgaza geçmeli. Sokak çocuklarına yardım edilmeli.'' Şentürk ayrıca, Türkiye'ye her kıtadan gelen dünya çocuklarının bir mesajını seslendirmek istediğini ifade ederek, ''Bu sese büyüklerin kulak verip barışa bir şans daha tanımalarını istiyorum'' dedi. 
     Her şeyin çocukluktaki gibi güzel olmasını da dileyen Şentürk, çocukluğunu tam olarak yaşayamayanların ileride mutlu olamayacağını vurguladı. 
     Ezgi Şentürk, ''Atatürk'ün 'yurtta barış, dünyada barış' sözünü unutmayalım'' diye konuştu. 
     Basın mensuplarından da talepte bulunan Şentürk, gazetelerin birinci sayfalarında cinayet resimlerine yer verilmemesini istedi ve bu tür fotoğraflar ile şiddet içeren televizyon programlarının kendilerinin psikolojisini olumsuz etkilediğini kaydetti. 
     Şentürk, daha sonra telefonla İstanbul İl Milli Eğitim Müdürü Ömer Balıbey'i telefonla arayarak, ''sınıf mevcudiyetinin düşürülmesi, okullarda bilgisayarlı eğitime geçirilmesi ve doğalgazın yaygınlaştırılması'' talimatını verdi. 
     Bu sırada, Balıbey'in koltuğuna oturan Şair Behçet Kemal Çağlar İlköğretim Okulu 3. sınıf öğrencisi Betül Sena Kabil ile de konuşan Ezgi Şentürk, talimatlarının bir an önce yerine getirilmesini rica etti. 
     Vali Muammer Güler de, öğrenci Şentürk'ün isteklerinin karşılanması için İstanbul'da yoğun çaba harcadıklarını anlatarak, sınıflardaki mevcudun azaltılması için 5 yıllık bir süreye ihtiyaç olduğunu, önümüzdeki eğitim yılında ise bilgisayarsız okul kalmayacağını bildirdi. 
     Konuşmaların ardından Güler, öğrencilere eğitim seti hediye etti. 
     
</TEXT>
</DOC>
