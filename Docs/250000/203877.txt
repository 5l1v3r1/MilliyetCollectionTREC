<DOC>
<DOCNO> 203877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/yazar/sazak.html </URL>
<DATE> 2003/12/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ümraniye modeli 
</HEADLINE>
<TEXT>

   
   Solda siyasal parti merkezlerinin oluşturmakta zorlandığı 28 Mart öncesi 'yerel güç birliği' İstanbul'da yerel örgütlerin inisiyatifiyle gerçekleşiyor. 'Ümraniye modeli' dikkat çekici bir örnek. 
   SHP, ÖDP, DEHAP, EMEP, SDP ve Sosyalist Emek Hareketi temsilcileri yerel seçimlere 'tek aday'la girmek üzere, 'Demokratik Birlik' adı altında anlaştılar. Ümraniye'de belediye Fazilet Partisi'nde ancak 3 Kasım seçimlerinde AKP 140 bin dolayında oyla CHP'yi ikiye katlamıştı. AKP, İstanbul'un genelinde olduğu gibi Ümraniye'de de 28 Mart'a açık ara önde girecek. 
   Ancak bu tablo sol açısından bir handikap değil, tersine güç birliğini zorunlu kılan somut bir gösterge. Ümraniye'de CHP dışındaki sol, sivil toplum ve sendikaların da desteğiyle yerel seçimlere asılıyor. 
   'Ümraniye modeli' aslında Türkiye genelinde yaşama geçirilebilirdi. 3 Kasım seçimleri öncesinde Kemal Derviş, solda güç birliğini denedi olmadı. AKP'nin tek başına seçimi kazanması üzerine İsmail Cem ve Murat Karayalçın'ın inisiyatif aldıklarını gördük. SHP Genel Sekreteri Fikri Sağlar, ÖDP, DEHAP'tan, Doğu Perinçek'in İşçi Partisi'ne, Yekta Güngör Özden'in Cumhuriyetçi Demokrasi Partisi'ne, Mümtaz Soysal'ın Bağımsız Cumhuriyet Partisi'ne uzanan 'ulusalcı' yelpazede ittifakı genişletmeye çalıştı. 
   CHP nedense bu arayışların dışında kalmaya çalışıyor. 
   Seçim nasıl olsa AKP - CHP arasında geçecek diye 3 Kasım'daki 'ikili yarış'ı sürdürme niyetinde. Ankara, İstanbul, İzmir gibi büyük kentlerde de 'taktik' arayışlar içinde. Örneğin Ankara'da Murat Karayalçın'ı SHP'den koparmaya çalışıyor. Karayalçın bu transfere kapalı. CHP dışındaki sol Murat Karayalçın'ı başkentten aday gösterirse, oylar kaçınılmaz olarak bölünecek. 
   İstanbul'da CHP'nin işi daha da zor. Baykal, Derviş'i ikna edemedi. Gaziantep'te üç dönemdir başarılı olan Celal Doğan'ın CHP ile kopan bağları tekrar kurularak İstanbul'dan aday gösterilmesine dönük kulis yapılıyor. Doğan'ın AKP - CHP arasındaki 600 bini aşkın oyu kapatması hayli zor. AKP lideri Erdoğan kendi iktidar döneminde İstanbul'u muhalefete kaptırmaz. İstanbul'u kazanmanın yolu her şeye rağmen halka sıcak gelen bir isimle solda güç birliğinden geçiyor. Oyların bölünmesini önlemek yetmeyecek, 3 Kasım'da sandığa gitmeyecek seçmeni de sandığa çekmek gerekecek. CHP, DSP, Yeni Türkiye ve SHP arasında ittifak gerçekleştirilmiş olsaydı AKP'nin işi zorlaşabilirdi. Oysa AKP şimdiden yüzde 40 - 45'leri aşabilecek potansiyele sahip. İktidar, yerel yönetimler için güçlü bir çekim alanı oluşturuyor. 
   Solun büyük kentleri kazanabilmesi, 'Ümraniye' örneğindeki gibi güç birliğinden geçiyor. CHP buna öncülük yapmazsa, 'öteki sol' üçüncü bir güç olarak seçimde AKP karşısında yarışa girecek. 
   28 Mart sonrasını tartışmanın şimdi zamanıdır 
   
      
   
   
</TEXT>
</DOC>
