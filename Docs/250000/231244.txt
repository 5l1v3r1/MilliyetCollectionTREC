<DOC>
<DOCNO> 231244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun35.html </URL>
<DATE> 2004/04/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
AB Komisyonu Referandumlar BM ve taraflar isterse ertelenebilir 
</HEADLINE>
<TEXT>

     AB Komisyonu, Kıbrıs'ta referandumların ertelenmesi konusunun BM tarafından gündeme getirilmesi ve adadaki taraflarca onaylanması halinde karşı tavır almayacağı mesajını verdi. 
     AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, günlük olağan basın toplantısında, Kıbrıs'la ilgili çeşitli soruları da yanıtladı. 
     Filori, BM Genel Sekreteri Kofi Annan'ın, adadaki tarafların uzlaşmaları halinde referandumların ertelenebileceğini söylediğini hatırlatan ve bu durumda AB'nin tavrının ne olacağını soran bir gazeteciyi şu şekilde yanıtladı 
     ''Bütün taraflar bu konuda mutabık olur mu Bu soruyu yanıtlayamam. Bu süreç BM şapkası altında gerçekleşiyor. Bizim yorum yapmamız yerinde olmaz. Annan'ın söyleyeceklerini izliyoruz ve tarafların görüşlerinin ne olacağını göreceğiz. Gelişmeleri adım adım izleyelim. Bir kez daha tekrarlıyorum AB, birleşmiş bir Kıbrıs'ın 1 Mayıs'ta katılımını tercih ediyor. Eğer taraflar referandumun ertelenmesi konusunda mutabık olduklarını bildirirlerse, AB'nin mutabık olmadığını söyleyeceğini düşünmekte zorluk çekiyorum. Ancak, tarafların bu fikre nasıl baktıklarını beklemeliyiz.'' Filori, AB Komisyonu'nun Rum tarafına mesajının ne olduğunun sorulması üzerine, bu soruyu yanıtlamakta zorluk çektiğini, şimdilik sadece siyasi oluşumların görüşlerinin bilindiğini, kararın vatandaşlara ait ve mesajın tüm taraflara yönelik olduğunu, AB'nin bu fırsatın değerlendirilmesini istediğini anlattı. 
     Sözcü, Kıbrıslıların Annan planı veya çözümsüzlük arasında bir tercihte bulunmak durumunda olduklarını, bu tür bir açılımın bir daha ne zaman mümkün olabileceğinin bilinemediğini söyledi. 
     Filori, neden Kıbrıslılara, ''katılımdan önce sorunu çözün'' denilmediğinin ve çözüme kadar katılımın askıya alınmadığının sorulması üzerine, ''Bu gündemde değil. İmzalanmış ve onaylanmış bir katılım antlaşması var. Kıbrıs'ın bugünkü haliyle mi, yoksa birleşmiş bir şekilde mi 1 Mayıs'ta AB'ye gireceği sorusu gündemdedir'' dedi. 
     
</TEXT>
</DOC>
