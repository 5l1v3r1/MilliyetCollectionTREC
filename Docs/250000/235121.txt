<DOC>
<DOCNO> 235121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/spo01.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulisler başladı 
</HEADLINE>
<TEXT>


Beşiktaş'ta Serdar Bilgili'nin istifasının ardından gözler yeni başkanı aramaya başladı... Yurt dışında bulunan Yıldırım Demirören'in İstanbul'a gelip, hazırlıklara başlaması bekleniyor... Hasan Arat, adaylığını açıklamak için erken olduğunu söylerken, Zafer Yıldırım, "Ben yokum" dedi 


Hareketli saatler 
BEŞİKTAŞ camiasında dün en çok konuşulan konu Serdar Bilgili'nin istifasından çok yeni başkanın kim olacağıydı... Siyah - Beyazlılar'da gözler ilk önce Yıldırım Demirören'e çevrildi. Yurtdışında olan Demirören'e hiç kimse ulaşamadı. Ancak kulislerde konuşulanlara göre Demirören'in bugün İstanbul'a dönüp, hemen liste çalışmalarına başlayacağı yönündeydi. 

'Daha çok erken' 
DAHA önce başkanlığa adaylığını koyan Hasan Arat ise açık kapı bırakmayı tercih etti. Arat, "Öncelikle kongrelerde oy kullanan sahte üyelerin ayıklanması lazım. Yoksa Bilgili'nin başına gelenler, yarın başkasına da yapılır. Görev yapan arkadaşlara teşekkür ediyoruz. Ancak başkan adaylığı için bence çok erken... Gelişmeleri görmek gerekir" dedi. 

Zafer Yıldırım yok 
KULİSLERDE başkan adayı olarak adı geçen bir diğer üye Zafer Yıldırım ise aday olmayı düşünmediğini açıkladı. Yıldırım, "Özel işlerimin yoğunluğu nedeniyle ben yokum" diye konuştu. Turgay Ciner ise camiayı acilen aynı çatı altında buluşturmak gerektiğini belirtirken, Fikret Orman, "Serdar Bilgili'nin göreve devam etmesi gerekiyor" diye konuştu. 

'Geri dönmeli' 
NEVZAT Demir adaylıkla ilgili açıklama yapmazken, Bilgili'ye destek verdi. Demir şu ifadeleri kullandı "Bilgili'nin istifası tam bir şoktur. Onun Beşiktaş'ta daha yapacak çok işinin olduğunu da biliyoruz. O bakımdan da, istifa kararından geri dönmesini sağlamayı bir görev kabul ediyoruz. Bu yolda umut tükenene kadar arayışlar gündeme gelmemelidir." 

Sergen Tek suçlu biziz 

BAŞKAN Serdar Bilgili'nin görevi bırakacağını açıklaması Siyah - Beyazlı futbolcuları da şoke etti. Sergen Yalçın, Bilgili'nin kararına çok şaşırdıklarını açıkladı. Yıldız futbolcu, "Başkanımızı çok seviyoruz ve bırakmasını istemiyoruz. Bir suçlu varsa o da biziz. Sahaya çıkıp oynayan Serdar Bilgili değil ki... Kendisini eleştirenler ve onu istifaya getirenler haksızlık yapıyor. Başkanımızın kararını gözden geçirmesini istiyoruz" dedi. 

Yönetimden tam destek 

BEŞİKTAŞ Yönetimi, Bilgili'nin istifasının ardından kulüpte bir araya geldi ve olağanüstü kongrenin mayıs ayı sonunda yapılmasını kararlaştırdı. Hüsnü Güreli, Bilgili'nin onuru için yaşadığını gösterdiğini söyleyerek, "Biz buraya hizmet etmek için geldik, küfür yemek için değil. Başkanlığa aday değilim. Yöneticilik hayatımı noktalıyorum" dedi. Yöneticilerden Birol Güven ise, "Bilgili'nin yerinde olsaydım ben de istifa ederdim" diye konuştu. Bu arada başta Cengiz Kaptanoğlu olmak üzere yönetim kurulu üyelerinin büyük bölümü Serdar Bilgili'nin kararını yeniden gözden geçirmesini istediler. 


</TEXT>
</DOC>
