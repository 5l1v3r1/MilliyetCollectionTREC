<DOC>
<DOCNO> 227278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy24.html </URL>
<DATE> 2004/03/31/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Pendik'te "seçimkondu" yıkımı .. 
</HEADLINE>
<TEXT>

     Pendik'te, yerel seçimlerin arifesinde ve seçim günü inşa edilen 6 gecekondu, zabıta ekiplerince yıkıldı. 
     Pendik Belediyesi zabıta ekipleri, Ertuğrulgazi ve Velibaba mahallelerinde 27 Mart Cumartesi ve 28 Mart Pazar günü 6 yeni gecekondu yapıldığını tespit etti. 
     ''Seçimkondu''lar, zabıta ekipleri tarafından bugün yıkıldı. Pendik Belediyesi yetkilileri, gecekondulaşmaya karşı çalışmaların seçimlerden önce de aralıksız sürdürüldüğünü ifade ederek, seçimleri fırsat bilerek gecekondu yapanlara göz açtırmadıklarını belirtti. 
     Son 1 ay içinde yeni yapılan toplam 16 gecekonduyu yıktıklarını vurgulayan yetkililer, ''Yıkılan gecekondular, seçimi fırsat bilen vatandaşların alelacele yaptıkları temelsiz, tamamen tuğlayla yapılmış küçük mekanlar. Bunlara, daha önce olduğu gibi şimdi de göz yummayız'' diye konuştu. 
     
</TEXT>
</DOC>
