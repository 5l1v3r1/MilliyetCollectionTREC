<DOC>
<DOCNO> 230793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/guncel/gun03.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haçlıların torunlarından Patrik'e özür 
</HEADLINE>
<TEXT>

   Lyon Başpiskoposu 8 yüzyıl önceki yağmanın 'utancını' dile getirmek amacıyla İstanbul'a gelmek istedi 
      YORGO KIRBAKİ Atina 
   
   Katolikler, 1204'te, o zamanki adı Konstantinopolis olan İstanbul'da düzenledikleri kanlı yağmadan ötürü 800 yıl sonra Ortodokslardan özür diledi. 
   Lyon Başpiskoposu Kardinal Philippe Barbarin, İstanbul Fener Rum Patriği Bartholomeos'a gönderdiği mektupta, Katolik Kilisesi'nin 13 Nisan 1204'te başlayıp günlerce süren yağmanın "utancını" dile getirmek amacıyla İstanbul'a bugün salı gelmek ve Patrikhane'deki Ayios Yeorgios Kilisesi'nde Patrik ile birlikte dua etmek yönündeki talebini iletti. Bartholomeos bu talebi kabul etti. 
   
   En büyük yıkım 
   Kardinal Barbarin, mektubunda 8 yüzyıl önceki haçlı seferini "birliği arayan tüm Hıristiyanların derin üzüntü nedeni" olarak niteledi. 
   İstanbul'un surları 1453'ten önce ilk kez Haçlı istilası sırasında aşıldı. Bizans İmparatorluğu'nda taht kavgası yaşanırken İstanbul önlerine gelen Haçlı ordusunun kente girmesi ile başlayan yağma sırasında İstanbul, tarihindeki en büyük yıkıma sahne oldu. Bu işgal ve yağma sonrasında ortaçağın en büyük şehri sayılan İstanbul'un nüfusu 500 binden 50 bine kadar düştü. İstanbul yoksul ve harap bir kente dönüştü. Öyle ki, Latin İmparatoru 2. Baudouin 1254'te ısınmak için sarayın ahşap bölümlerini yakmak zorunda kalmıştı. Latin işgali sırasında, Patrik ve imparatorluk ailesi İznik'e kaçtı. İstanbul'un işgali 1261 yılına kadar sürdü. Bu tarihte Paleologos Hanedanı İstanbul'u tekrar ele geçirdi, fakat İstanbul'u eski parlak günlerine döndüremedi. 
   
   
   
   
</TEXT>
</DOC>
