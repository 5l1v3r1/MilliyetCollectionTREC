<DOC>
<DOCNO> 243943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun13.html </URL>
<DATE> 2004/05/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İran'daki deprem... İran Kızılayı 35 ölü, 228 yaralı... 
</HEADLINE>
<TEXT>

     İran'da önceki gün meydana gelen depremde ölü sayısı 35 olarak açıklandı. 
     İran Öğrenci Haber Ajansı'nın İSNA haberine göre, İran Kızılayı, depremde kuzeydeki Mazendaran eyaletinde 31 ve kuzeybatıdaki Gazvin eyaletinde 4 kişi olmak üzere 35 kişinin öldüğünü, Mazendaran'da 200, Gazvin'de 20 ve Tahran eyaletine bağlı Talegan ve Savocbolag bölgelerinde 8 kişinin yaralandığını bildirdi. 
     Açıklamada, Mazendaran'da 28 kişinin karayollarında deprem sırasında kayaların yolda seyreden araçların üzerine düşmesiyle hayatını kaybettiği, diğer 3 kişinin ise köylerde öldüğü kaydedildi. 
     İSNA, daha önce ölü sayısını 45 olarak vermişti. 
     Tahran Üniversitesi Jeofizik Enstitüsü, cuma günü meydana gelen ve merkez üssü başkent Tahran'ın 70 kilometre kuzeyinde Belede olan depremden sonra 157 artçı sarsıntı tespit edildiğini açıkladı. 
     Aktif fay hatları üzerinde bulunan İran'da, 20. yüzyıl boyunca meydana gelen 20 civarındaki büyük deprem ardında 140 binden fazla ölü bıraktı. 
     
</TEXT>
</DOC>
