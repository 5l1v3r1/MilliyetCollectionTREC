<DOC>
<DOCNO> 202341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/guncel/agun.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, Saddam'ın yakalandığı tek göz ev ve sığınağa girdi 
</HEADLINE>
<TEXT>
   Amerikan çikolatası yedi, 'Seven Up' içti 
   Saddam'ın pislik içindeki banyosuz evinde Hz. İsa ve Meryem ile Nuh'un gemisi posterleri vardı 
      Namık Durukan 
   
   Saddam Hüseyin'in sekiz aylık kaçış macerasının son bulduğu Tikrit'e bağlı El Dor kasabasının El Hadra bahçelerindeki tek odalı çiftlik evi ile bir insanın ancak yatarak barınabileceği sığınak, dün basına gösterildi. 
   Dünya basınını temsil eden az sayıda gazeteci ile birlikte Milliyet'in de girdiği evde en dikkat çeken görüntü, yerlere düşmüş poster ve kartpostallarda dikkat çekiyor. Aramalar sırasında yere düştüğü anlaşılan posterlerde Nuh'un Gemisi'nin yanı sıra Hz. İsa ile Meryem Ana'yı tasvir eden görüntüler var. Hz. İsa ve Meryem Ana için "Ya ev Tarık Aziz gibi bir Hıristiyan Arap'a ait ya da daha yüksek bir olasılıkla, Saddam, kendisi sığınakta olduğu sırada baskın yapılırsa, bir Hıristiyan evi sanılması için, kamuflaj amacıyla bu posterleri getirtmiş" yorumları yapılıyor. 
   
   Tek göz ev 
   Portakal ve hurma bahçesi içindeki çiftlikte yakalanan Saddam'ın kaldığı ev ve sığınak ABD askerleri tarafından didik didik aranmış. Kerpiç bir gecekonduyu andıran evde, dikkat çekmemek için güvenlik önlemi alınmamış. Bir oda ve önü açık, duvarları sıvasız mutfaktan oluşan ev, tek kilitli çelik bir kapıya sahip. 
   Toz ve yağ içinde bir fırın ile tüpün de bulunduğu mutfağın hemen karşısına, Saddam için özel olarak yapılıp üstü tuğlalarla örülmüş, tek kişilik sığınak inşa edilmiş. Saddam Hüseyin'in zaman zaman sığınaktan çıkıp odada yemek yediği ve ihtiyaçlarını karşıladığı belirtiliyor. 
   Mutfakta önce çikolatalarla, kivi, muz ve salatalık göze çarpıyor. Evin bahçesinde ağaca asılarak kurumaya bırakılmış sucuklar dikkat çekiyor. Saddam'ın enerji ihtiyacını Amerikan Mars ve Bounty çikolatalarıyla karşıladığı, "7 UP" içtiği anlaşılıyor. Dağılan mutfak eşyaları arasında bir kutu baklava, lokum ve neskafe görünüyor. 
   
      Banyo yok 
   Oda içinde 2 yatak, birkaç parça mobilya bulunuyor. Tek göz evde ayrı bir banyo yer almıyor, Saddam'ın banyo - tuvalet ihtiyacını mutfağın hemen yanındaki küçük bölümde karşıladığı anlaşılıyor. 
   Odada, az sayıda kıyafetin yanı sıra bir çift ayakkabı ve terlikler görülüyor. Kirli çamaşırları dağınık bir şekilde görünen devrik liderin giymeye fırsat bulamadığı yeni beyaz tişörtler ve boxer şortlar dikkat çekiyor. 
   
   Sinek ilaçları 
   Gece rahat uyku için eve sinek kovucu, böcek ilaçları getirilmiş. Saddam'ın kaldığı odada küçük bir buzdolabının içinde içecekler var, yakalanmadan önce yediği yemek de orta yerde duruyor. 
   Evde Arap ve Irak milliyetçiliği, dini ve siyasi içerikli olanların yanı sıra "Öldürmek Sonra Durmak" başlıklı bir kitap da dikkat çekiyor. Çiftliğin kime ait olduğu henüz öğrenilemezken, Saddam Hüseyin'in dış dünya ile irtibatının kendisine sadık bir Arap tarafından sağlandığı belirtiliyor. Saddam Hüseyin'in ihtiyaçları ve Baas yöneticileriyle iletişiminin bu kişi tarafından sağlandığı kaydediliyor. 
   
   
</TEXT>
</DOC>
