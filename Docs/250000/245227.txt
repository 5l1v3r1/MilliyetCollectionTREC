<DOC>
<DOCNO> 245227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun07.html </URL>
<DATE> 2004/06/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD'den Annan'ın Kıbrıs Raporu'na tam destek 
</HEADLINE>
<TEXT>

     Deniz Arslan 

ABD, BM Genel Sekreteri Kofi Annan'ın Kıbrıs'taki gelişmeleri değerlendirdiği raporunu memnuniyetle karşıladığını, Annan'ın Kıbrıslı Türkler üzerindeki uluslararası kısıtlamaların kaldırılması çağrısına da tam destek verdiğini bildirdi. 
     ABD Dışişleri Bakanlığı'nın bir yetkilisi A.A muhabirine yaptığı açıklamada, ''Genel Sekreter Annan'ın Kıbrıs'taki iyi niyet misyonu üzerine BM Güvenlik Konseyi'ne sunduğu raporu memnuniyetle karşılıyoruz. Gerçeklere dayanan bu tarafsız raporun sonuç değerlendirmelerini ve tavsiyelerini destekliyoruz. Bu raporun BM Güvenlik Konseyi'nde görüşülmesini bekliyoruz'' dedi. 
     Annan, raporunda KKTC'deki referandumda ''evet'' oyu çıkmasının ardından Kıbrıslı Türklere uygulanan yaptırımların hiçbir temeli kalmadığını vurgulayarak, BM Güvenlik Konseyi'nin ''bu gereksiz kısıtlama ve engellerin kaldırılması yönünde adım atmasını umduğunu'' belirtmişti. 
     Annan'ın Kıbrıs'taki barış gücü UNFICYP'nin durumu üzerine yayınladığı son raporu da desteklediklerini belirten yetkili, ''Genel Sekreter'in Kıbrıs'taki uluslararası güç konusundaki raporunu ve üç ay içinde bu gücün gelecekteki boyutu, yetkisi ve harekat tarzı konusunda tavsiyelerde bulunma niyetini de memnuniyetle karşılıyoruz. Bu konunun da gelecek hafta Güvenlik Konseyi'nin gayri resmi oturumunda ele alınmasını bekliyoruz'' diye konuştu. 
     
</TEXT>
</DOC>
