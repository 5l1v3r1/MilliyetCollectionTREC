<DOC>
<DOCNO> 222250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy11.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Bayrakları bayrak yapan üzerlerindeki kandır... 
</HEADLINE>
<TEXT>

     MHP Genel Başkanı Devlet Bahçeli, ''Kıbrıs'ın satılmaya çalışıldığını'' ileri sürerek, ''Bayrakları bayrak yapan, üzerindeki kandır. Ismarlama bayrak olmaz'' dedi. 
     Devlet Bahçeli, Denizli Demokrasi Meydanı'nda partisince düzenlenen mitingde konuştu. Partisinin Denizli belediye başkan adayı Zafer Kaplan'ı ve diğer adayları tanıtan Bahçeli, AK Parti Hükümeti'nin, acemi tavırlarıyla ''işi eline yüzüne bulaştırdığını'' söyledi. Bahçeli, şöyle konuştu 
     ''Seçim öncesi ne vaat ettilerse, ne söz verdilerse şimdi hiçbirinin arkasında değiller. Dini siyasete alet edip 'Biz yaparız, biz ederiz' diyenler şimdi ortadan kayboldu. Başörtüsü, Kuran kursları yine ortada kaldı. Milli görüş gömleğini çıkaran Tayyip Erdoğan, sözlerini ne çabuk unuttun. Gücün yetiyorsa hakkında dava açılmış 27 milletvekilinin ve tüm milletvekillerinin dokunulmazlıklarını kaldır.'' Hükümet'in, ''Milli davaya sahip çıkmayıp Kıbrıs'ı satmaya çalıştığını'' öne sürerek, buna gücünün yetmeyeceğini ve 28 Mart'ta milletin Hükümet'ten hesap soracağını savunan Bahçeli, şöyle devam etti 
     ''AK Parti Hükümeti, Verdiğimiz sözleri yerine getirmezsek, bizden hesap sorun diyordu. Şimdi hesap sorma zamanı geldi. Kıbrıs'ı Rum adası haline getirenlerden, tüccar zihniyetiyle hareket edenlerden, bu millet bir gün hesap soracaktır. Bayrakları bayrak yapan, üstündeki kandır. Ismarlama bayrak olmaz'' diye konuştu. 
     Denizli'nin Kale İlçesi'ne de giden Bahçeli, MHP'nin daha önceki seçimde ilçede çok az bir farkla seçimi kaybettiğini hatırlatarak, ''Ama bu sefer Kale, MHP'nin kalesi olsun. Hüsamettin Aşkın'ı belediye başkanı yapın'' dedi. 
     
</TEXT>
</DOC>
