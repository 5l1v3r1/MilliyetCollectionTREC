<DOC>
<DOCNO> 243077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur44.html </URL>
<DATE> 2004/05/26/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Türkiye ile Bulgaristan arasında turizm sınır kapısı açılacak 
</HEADLINE>
<TEXT>

     Başbakan Recep Tayyip Erdoğan, Bulgaristan Dışişleri Bakanı Solomon Passy'yi kabul etti. 
     Başbakanlık yeni binadaki kabulde, Bulgaristan ile Türkiye arasında turizm amaçlı yeni bir sınır kapısının açılması kararlaştırıldı. 
     Edinilen bilgiye göre, görüşmede, Türkiye-Bulgaristan ikili ilişkileri tüm yönleriyle ele alındı ve uluslararası konular üzerinde duruldu. 
     Bulgaristan Dışişleri Bakanı, ülkesinin NATO'ya üyeliğinde Türkiye'nin verdiği destekten dolayı Başbakan Erdoğan'a şükranlarını iletti. 
     Bakan Passy'nin görüşmede, ''Biz iki yıl sonra AB'nin tam üyesi olduktan sonra Türkiye'nin tam üyeliği için çaba göstereceğiz. İlişkilerimizi o kadar iyi noktada görüyoruz ki sınırları kaldırmayı bile düşünebiliriz'' dediği öğrenildi. 
     Türkiye ile Bulgaristan arasındaki diplomatik ilişkilerin 125'inci yıldönümü olduğunu hatırlatan Passy, Başbakan Erdoğan'ın 8-9 Temmuz'da yapacağı ziyaretin bu açıdan ayrı bir önem taşıdığını söyledi. 
     Görüşmede ayrıca Bulgaristan ile Türkiye arasında turizm amaçlı Rezve Sınır Kapısı'nın açılması da kararlaştırıldı. 
     Başbakan Erdoğan'ın, görüşmede, sadece sınır kapılarının açılmasının yetmeyeceğini belirterek, iki ülke arasındaki yolların ıslah edilmesi, gurbetçi vatandaşların ve Türk TIR şoförlerinin Bulgaristan'da karşılaştığı sorunların çözülmesini istediği de bildirildi. 
     Bakan Passy'nin, ayrıca, Başbakan Erdoğan'a, İstanbul'daki Aziz Stefan Kilisesi'nin onarımı nedeniyle teşekkürlerini ilettiği ve Filibe'deki Muradiye Camii'nin onarımı için Bulgaristan Hükümeti'nin gerekli desteği sağlayacağı sözünü verdiği ifade edildi. 
     
</TEXT>
</DOC>
