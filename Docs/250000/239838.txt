<DOC>
<DOCNO> 239838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas26.html </URL>
<DATE> 2004/05/13/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Devamsız arkadaşlarını kurtarmak için okulun bilgisayarını çaldı 
</HEADLINE>
<TEXT>

     Gaziantep'te devamsızlık nedeniyle okuldan atılan öğrenci, idareden ''intikam almak'' için okulun bilgisayarlarını çaldı. 
     AA muhabirinin edindiği bilgiye göre, Ali Yücel Lisesi 1. sınıf öğrencisi M.Ö, devamsızlık yaptığı gerekçesiyle okuldan atıldı. 
     Kendisine yapılan uygulamayı ''içine sindiremeyen'' M.Ö, zaman zaman gece geç saatlerde okula girerek duvarlara ''sizden intikam alacağım'' gibi ibareler yazdı. M.Ö, devamsızlık nedeniyle okuldan atılacaklarını öğrendiği arkadaşlarını kurtarmak için farklı günlerde okuldaki 4 bilgisayarı evine götürdü. 
     Öğrencilerin devam kayıtlarının çaldığı 4 bilgisayarda olmadığını fark eden M.Ö, bir arkadaşıyla birlikte okuldaki 5. ve son bilgisayarı da çalmak için okula gitti. M.Ö. ve arkadaşı bu kez bilgisayar yerine bilgisayarın ''hard diski''ni söküp okuldan uzaklaştı. 
     Okul idaresinin yaptığı başvuru üzerine soruşturma başlatan Asayiş Şube Müdürlüğü Ev ve İşyeri Hırsızlık Büro Amirliği görevlileri, bir haftalık çalışmanın ardından M.Ö'yü yakalayarak gözaltına aldı. 
     Emniyet Müdürlüğü'ndeki ifadesinde kendisine yöneltilen suçlamaları kabul eden M.Ö, olayı hırsızlık amacıyla yapmadığını, haksız yere okuldan atıldığı için üzüldüğünü, kendisi gibi okuldan atılacağını öğrendiği arkadaşlarını kurtarmak için bilgisayardaki kayıtları yok etmek istediğini bildirdi. 
     Öğrencilerin devam durumlarının bilgisayar dışında disketlerde de saklandığını öğrendiğinde şaşkınlık yaşadığını belirten M.Ö'nün, ''Kayıtların diskette de olduğunu bilseydim bu işlere hiç kalkışmazdım'' diyerek pişman olduğunu ifade ettiği öğrenildi. 
     Bu arada, M.Ö. ile arkadaşı H.D'nin Emniyetteki işlemlerinin tamamlanmasının ardından yarın adli makamlara sevk edilecekleri kaydedildi. 
     
</TEXT>
</DOC>
