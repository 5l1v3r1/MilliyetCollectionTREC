<DOC>
<DOCNO> 236412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun04.html </URL>
<DATE> 2004/05/01/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Avrupa Birliği, 25 üyeli birlik oldu... 
</HEADLINE>
<TEXT>

     Avrupa Birliği, bugünden itibaren 10 ülkenin katılımıyla 25 üyeli birliğe dönüştü. 
     Gece yarısı itibariyle AB'ye katılan Polonya, Macaristan, Çek Cumhuriyeti, Slovakya, Slovenya, Litvanya, Letonya, Estonya, Kıbrıs Rum Kesimi ve Malta'da havai fişeklerle kutlamalar yapılıyor. 
     AB'nin yürütme organı Komisyon'un İtalyan Başkanı Romano Prodi, eski Yugoslavya Federal Cumhuriyeti'nin 6 devletinden 1'i olan Slovenya'nın İtalya sınırında Nova Goriça kentinde düzenlenen kutlamada yaptığı açıklamada, ''AB'nin genişlemesi, 10 üyeyle birlikte son bulmamıştır, sürecektir'' dedi. 
     
     ''AB'NİN 10 YENİ ÜYEYLE GENİŞLEMESİ, BÖLÜNMÜŞLÜĞÜN SONU ANLAMINA GELİYOR'' 

     Avrupa Birliği AB Komisyonu'nun Kıbrıs Rum Kesimi Temsilcisi Adriaan van der Meer, ''Avrupa Birliği'nin 10 yeni üyeyle genişlemesi, Avrupa'da bölünmüşlüğün sonu anlamına geliyor. Bu, Kıbrıs için önemli bir olay'' dedi. 
     Kıbrıs Rum Kesimi'nin resmen AB'ye katılımı nedeniyle, güney Lefkoşa'daki Eleftheria Meydanı'nda düzenlenen kutlama töreninde konuşan van der Meer, ''bu genişleme sürecinin, en iyi hazırlanmış genişleme süreci olduğunu'' kaydetti. Van der Meer, ''AB üyeliğinin 'Kıbrıs' açısından uzun bir çalışma süreci ve ayrıntılı hazırlıkların sonu anlamına geldiğini'' belirtti. 
     Adriaan van der Meer, Kıbrıslı Türklere de seslenerek, ''Onları Avrupa Birliği'ne daha da yaklaştırmak ve ekonomik kalkınmasını sağlamak için mümkün olanı yapacağımızı vurgulamak isterim'' dedi. 
     Eleftheria Meydanı'nda düzenlenen kutlamada, Rum asıllı Yunanlı ses sanatçısı Anna Vissi konser verdi. 
     Rum Yönetimi Lideri Tasos Papadopulos'un konuşmasının ardından, havai fişekler eşliğinde AB Bayrağı, Kıbrıs Rum Kesimi'nde göndere çekildi. 
     
</TEXT>
</DOC>
