<DOC>
<DOCNO> 220645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/spor/yguven.html </URL>
<DATE> 2004/03/08/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Üç puan güzel de 
</HEADLINE>
<TEXT>

   
   Süper Lig'in yolları taştan Galatasaray'ı Adanaspor çıkardı baştan Hiç kazanma niyeti falan yoktu Sarı - Kırmızılılar'ın... Adeta ağıt yakmaya çıkmışlardı sahaya. Hani, sürekli kadere lanet okuyan beceriksizler vardır ya işte öyle. Neyse ki karşısında Adana.... Gel de kazanma 
   Adanaspor maça adı konmamış taktikle başladı. Ya da taktik değil korkaklıktı. İnanılmaz hoşgörü içindeydi konuk takım. İkili mücadelelerde Galatasaraylılar'a dokunmuyorlar, hiçbir topun peşinden koşmuyorlardı. İlk faul düdüğünü bile on dakika sonra çaldı hakem Oktay Demiray... Bu arada Galatasaray bol bol pozisyon harcadı. Bunlar ilerleyen dakikalarda bulmakta çok zorlanacakları pozisyonlardı. Adana- spor'un "art niyet"i 14 . dakikada belli oldu. Açıkça gol atmak istiyorlardı, ama hakem Demiray bile ikna olmadı. Batista'nın, Ümit Ozan'ı biçtiği dört dörtlük penaltıya "devam" dedi. 
   Artık Galatasaray'ın şifresini çözmüştü Adanaspor. Yaşadıkları problemlerle futboldan kopmuşlar, çalım atarken bile yarınlarını düşünüyorlardı. Cılız Galatasaray atakları bazen 5 bazen altı kişi olan Adanaspor savunma duvarından dönüyor, Necati'nin dalgın, Hakan'ın somurtkan futbolu hücumları onlardan önce eziyordu. 20. dakikada Murat'ın ofsayt kokan bir ortasını Galatasaray ağlarına gönderdi Gökmen. Ya bu gol, ya da "yönetim istifa" diye bağıran seyirci biraz olsun aklını başına toplattı Galatasaraylılar'ın. Hiç olmazsa artık sahada başabaş bir mücadele vardı. Başabaş ve baş ağrıtacak kadar kötü bir mücadele. İnsan bu iki takımdan birine küme düşürtmek istese, karar vermesi gerçekten çok zor olurdu. O derece... 
   İlk yarı berabere bitti. Çünkü Hakan Şükür'ün bir tek Adanaspor defansına sızması, Hasan Şaş'ın ilk kez oyuna katılması ve kale çizgisinden dönen topu tamamlayan Necati'nin ilk akıllı davranışı golle sonuçlandı. Maçın koca 45 dakikasında top kaybında da öndeydi Galatasaray, kademe hatasında da, pozisyon hatasında da. Batista'ya yaslanarak ayakta durdu kısaca. 
   İkinci yarı başladıktan sonra Fatih Terim artık fahri bir hoca da olsa oyuna müdahale etme gereği hisseti. İşin doğrusu riskli bir hamle yaptı ve savunmadan Orhan Ak'ı alarak ileri ikilinin arkasına Sabri'yi monte etti. Prates'i geri çekmesi sağ kanatta zorlanmaya neden olabilirdi ama, Adanaspor'un bundan yararlanacak hali yoktu. Sabri'nin girmesiyle ofansif gücü artan Galatasaray, Hakan'ın golüyle ilk kez galip duruma geçti. Ancak, oyunun başlangıcındaki korkak Adanaspor gitmiş, ikili mücadeleler hırçınlaşmıştı. Yine de Necati'nin yerine giren Cihan'ın teknik katkılarıyla yükselen Galatasaray, Hasan Şaş'ın ayağından iki fark yakalamış ancak tribünlerdeki " yönetim istifa" sloganları sürmekteydi. Hakem Oktay Demiray'ın ilk yarıda vermediği penaltı yerine düdük çaldığı "yarım penaltı" ile skor 3 - 2 oldu. 
   Zor - güç falan, sonuçta bir lig maçını kazanmıştı Galatasaray ama, artık ağzıyla kuş tutsa kimseye yaranamazdı. Neden Çünkü kimse gelecekten emin değildi. 
   
      
</TEXT>
</DOC>
