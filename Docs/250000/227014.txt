<DOC>
<DOCNO> 227014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonyas15.html </URL>
<DATE> 2004/03/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İnternetten bedava müzik indirenlere dava 
</HEADLINE>
<TEXT>

     Uluslararası Müzik Endüstrisi Federasyonu IFPI , internetten bedava müzik parçaları indirmekte kullanılan programları kullananları dört ülkede dava etti. 
     IFPI Müdürü Jay Berman, Kanada, İtalya, Danimarka ve Almanya'da 247 kişi aleyhinde dava açtıklarını bildirdi. 
     IFPI yöneticilerinden Allen Dixon da ''Bir yıllık uyarılardan sonra açtığımız bu davalar ilk dalgayı oluşturuyor. Uluslararası planda devamı gelecek'' dedi ve sanıkların, toplam milyonlarca dolar ya da euro'yu bulacak para cezalarına çarptırılabileceklerini söyledi. 
     Dixon, adı geçen ülkelerdeki müzik CD ve kaseti satışlarının, son üç yıl içinde yüzde 30, dünyada da ortalama yüzde 20 civarında azaldığını belirterek, ''Bu gerilemenin önde gelen nedeni, müzik parçalarının internet yoluyla bedava paylaşımı'' dedi. 
     IFPI yetkilisi, az sayıda parça değil, yüzlerce hatta binlerce müzik dosyası indiren kimseler aleyhinde dava açtıklarını belirtti. 
     
</TEXT>
</DOC>
