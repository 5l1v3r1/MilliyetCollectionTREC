<DOC>
<DOCNO> 216418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yasam/yas05.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
10 günde yapıldı 5 aydır bekliyor 
</HEADLINE>
<TEXT>

   Vali Recep Yazıcıoğlu'nun ölmünden önce sadece 10 günde yaptırdığı prefabrik okul, sıralar bir türlü gönderilmediği için aylardır açılamıyor 
      İBRAHİM ÇOBAN Denizli DHA 
   
   Ankara yakınlarında geçirdiği trafik kazası sonrası 8 Eylül 2003'te yaşamını yitiren Denizli Valisi Recep Yazıcıoğlu'nun 10 günde yaptırdığı prefabrike okul, 5 aydır sıra gelmediği için eğitime açılamadı. Acıpayam'ın beldelerini gezerken Yeşildere İlköğretim Okulu'nun derslik sayısının yetersiz olduğunu gören Yazıcıoğlu, ek derslik için Milli Eğitim Bakanlığı'na başvurdu, ama sonuç alamadı. 
   Recep Yazıcıoğlu, bunun üzerine bakanlığa prefabrik okul önerdi. Bakanlık bunun da söz konusu olmadığını belirtince seferberlik başlatan Yazıcıoğlu, Özel İdare bütçesinden 83 milyar lira ayırdı, belde halkı da 17 milyar lira para topladı. 
   
   Valinin ömrü yetmedi 
   Böylece Türkiye'de ilk kez 4 derslikli bir prefabrik okul 100 milyar lira harcanarak 10 günde tamamlandı. Ancak Yazıcıoğlu'nun ömrü okulun açılışını yapmaya yetmedi. Yazıcıoğlu, yaşamını yitirince okul kaderine terk edildi. 
   Acıpayam Kaymakamı Mehmet Ali Özyiğit, eğitimin halen eski okulda sürdüğünü belirterek "Milli Eğitim Müdürlüğü'nden sıra istedik, gelmedi. Göndereceklerini söylediler. Biz de eski okuldaki sıraları yeni okulda kullanmak istemedik. Okulu yeni sıralarla açalım istedik" dedi. 
   
   
</TEXT>
</DOC>
