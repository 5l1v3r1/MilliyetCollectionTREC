<DOC>
<DOCNO> 233068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun05.html </URL>
<DATE> 2004/04/20/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Honduras da askerlerini Irak'tan çekiyor 
</HEADLINE>
<TEXT>

     İspanya'nın ardından Orta Amerika ülkesi Honduras da askerlerini Irak'tan çekeceğini açıkladı. 
     Honduras Devlet Başkanı Ricardo Maduro, televizyonda yaptığı açıklamada, ülkesinin Irak'ta görev yapan 370 askerinin, mümkün olan en kısa zamanda geri çekileceğini söyledi. 
     Maduro, bu kararın, koalisyon ülkelerine iletildiğini de kaydetti. 
     Irak'ın Necef kentinde El Salvador ve Dominik Cumhuriyeti askerleriyle birlikte İspanya komutası altında görev yapan Honduras birliklerinin, 1 Haziran'da geri çekilmesi planlanıyordu. 
     
     POWELL 
     Bu arada ABD Dışişleri Bakanı Colin Powell, ABD'nin bölgedeki varlığına karşı çıkan militanların ülkeye girişini engellemek için Suriye'den Irak sınırına takviye asker göndermesini istedi. 
     Powell, Associated Press ile yaptığı söyleşide, Suriye'nin sınır kontrolü için adımlar attığını belirterek, Suriye Devlet Başkanı Beşşar Esad'a geçen hafta gönderdiği mektupta, bu konuda daha fazlasının yapılmasını istediğini söyledi. 
     Colin Powell, 965 kilometrelik bir alanda devriye görevi yapmanın zorluğunu kabul ederken, ''Sorunun halledilmesi ortak çıkarımızadır'' dedi. 
     
</TEXT>
</DOC>
