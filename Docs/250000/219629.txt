<DOC>
<DOCNO> 219629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/eko08.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Schweitzer Türkiye bir başarı öyküsü 
</HEADLINE>
<TEXT>

   Renault Başkanı Schweitzer Türk ekonomisindeki aşamaların parçası olmaktan gururluyuz. Renault olarak büyümenin keyfini çıkarıyoruz 
      Şule Yücebıyık 
   
   Renault Başkanı Louis Schweitzer, Türkiye'nin her zaman iniş ve çıkışları olan bir ülke olduğunu belirterek, "Türkiye bizim gözümüzde hep büyüme potansiyeli olan bir ülke olmuştur. Kriz dönemlerinde bile bu inancımızdan ödün vermedik. Şimdi ise bunun doğrulandığını daha net görebiliyoruz" dedi. Renault Başkanı, Türkiye ekonomisinin pozitif sinyaller verdiğini belirterek, "Enflasyon düşüyor ve büyüme hızlandı. İyiye, daha iyiye gidiş söz konusu" dedi. 
   Schweitzer, Cenevre fuarında Türkiye'ye ilişkin yaptığı değerlendirmede, Türkiye'nin en büyük ihracatçılarından biri olduklarını belirterek "Ekonominin gerçekleştirdiği önemli aşamalarda yer almak ve bunun bir parçası olmaktan dolayı gururluyuz. Renault olarak şu anda büyümenin keyfini çıkarıyoruz. Biz Türkiye'de hem iç pazarda, hem de ihracatta pazar liderliğimizi koruyoruz"dedi. Türkiye'de gerçekten iyi işler yaptıklarını söyleyen Schweitzer, "Türkiye bizim için bir başarı hik yesi" dedi. Türkiye'de küçük çaplı yatırımlar yapmaya devam ettiklerini, ancak daha büyük yatırımlar için çalışılması gerektiğini ifade ederek, "Biz zaten Megane Sedane için kapasite artırımı yaptık"dedi. 
   Gelecekte yeni model üretimi yapmayı da planladıklarını kaydeden Schweitzer, şu an bunu değerlendirme aşamasında olduklarını kaydetti. Schweitzer, "Ama şu an Megane Sedan'ın başarısı devam ediyor. Yeni modelleri üretme düşüncesi her zaman var"dedi. 
   
   'AB üyelik süreci yıl sonunda' 
   Schweitzer, Türkiye'nin AB üyeliği hakkında da şu açıklamaları yaptı 
   "Türkiye'nin AB üyelik sürecinin bu yıl başlayacağına ilişkin güçlü beklentilerim var. Bu yıl sonunda bu kararın verileceğini düşünüyorum. Biz Renault olarak zaten tüm planlarımızı Türkiye, AB üyesi olacakmış gibi yapıyoruz. Türkiye'nin AB'ye girmesi ihracat gücünü artıracaktır. İhracat Avrupa ülkelerinden çok dünyanın diğer ülkelerine olacaktır. Çünkü AB'nin diğer ülkelerle ticarette bir çok ayrıcalıkları var. AB üyeliği, Türkiye için daha fazla ihracat fırsatı anlamına geliyor. 
   
   
</TEXT>
</DOC>
