<DOC>
<DOCNO> 216567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo33.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Malatya'ya gitti... Güreli 3 puanla dönmeliyiz... 
</HEADLINE>
<TEXT>

     Beşiktaş, Malatyaspor ile yarın yapacağı Birinci Süper Lig karşılaşması için Malatya'ya gitti. 
     Kulüp ikinci başkanı Hüsnü Güreli, Atatürk Havalimanı'nda yaptığı açıklamada, Malatyaspor'un başında Beşiktaş'ı çok iyi tanıyan Mehmet Özdilek'in bulunduğunu belirterek, ''Bizim için kritik bir maç, zor bir deplasman. Mehmet'in bu maç için çok daha hırslı olduğunun farkındayız. Takımı çok iyi motive etmiş olması gerek. Oynayıp kazanacağız, başka çaremiz yok. Yolumuza devam etmemiz için bu maçtan 3 puanla dönmemiz lazım'' diye konuştu. 
     Samsunspor maçında çıkan olaylar nedeniyle gelecek haftaki İstanbulspor maçını kent dışında oynayacak olmalarının hatırlatılması üzerine de Güreli, şunları söyledi 
     ''Bu maç Kocaeli İsmetpaşa Stadı'nda oynanabilir mi diye alternatif arıyoruz. İstanbulspor da İstanbul takımı, onun için özellikle hem mesafe, hem maddi şartlar itibarıyla uzağa göndermemek lazım. Federasyon yöneticileri bu konuyu dikkate alacaklardır.'' Güreli, bir soru üzerine de Spor Müsabakalarında Şiddet ve Düzensizliğin Önlenmesine Dair Yasa Tasarısı'nın komisyondan geçtiğini hatırlatarak, ''Yasa için ilk günden itibaren olumlu görüş bildirdik. 1-2 maddede eleştirilerimiz var. Ama bu yasaya yüzde 100 destek veriyoruz'' dedi. 
     UEFA'nın, FC Chelsea ile Almanya'da yapılan Avrupa Şampiyonlar Ligi maçında sahaya atılan konfetiler nedeniyle alacağı kararı yarın bildireceğini hatırlatan gazetecilere Güreli, beklentisinin tarafsız saha gibi bir kararın çıkmayacağı yönünde olduğunu ifade ederek, ''Para cezasıyla bu kararın sonuçlanacağını düşünüyorum'' dedi. 
     Güreli, Valencia CF ile yapılacak UEFA Kupası 3. tur ilk maçına ilişkin olarak da şöyle konuştu 
     ''Valencia zor bir takım. UEFA Kupası'nda yürümek, kupa kaldırmak istiyorsanız Valencia'yı yeneceksiniz. En azından beraberlik veya bir farklı mağlubiyet İstanbul'da turu getirebilir. Hocamıza güveniyoruz, hocamız tur hocası.'' 
     
</TEXT>
</DOC>
