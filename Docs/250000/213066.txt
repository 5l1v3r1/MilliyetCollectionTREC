<DOC>
<DOCNO> 213066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun17.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya'da 50 milyon tavuk itlaf edildi 
</HEADLINE>
<TEXT>

     BM Tarım ve Gıda Örgütü FAO , kuş gribi nedeniyle Asya'da şu ana kadar yaklaşık 50 milyon tavuğun itlaf edildiğini açıkladı. 
     FAO'dan yapılan açıklamada, ''Şu ana dek 50 milyon kadar tavuğun itlaf edildiği ve salgının önüne geçmek için harcanan yoğun çabalara rağmen, gribin bazı Asya ülkelerinde yayılmaya devam ettiği'' ifade edildi. 
     Açıklamada, H5N1 virüsünün geçen hafta 12 bölgeye ulaştığı Çin'in acil teknik yardım çağrısında bulunduğu ve Pekin'e çok yakında bir salgın hastalıkları uzmanı gönderileceği belirtildi. 
     Vietnam'daki 64 eyaletten 'ünde virüse rastlandığı kaydedilen açıklamaya göre, Laos'ta da 20 yetiştirme çiftliğinde tavukların itlaf edilmesine rağmen salgının önüne geçilemedi. 
     Açıklamaya göre, Kamboçya, Çin, Endonezya, Japonya, Laos, Güney Kore, Tayland ve Vietnam'da H5N1 virüsü görüldü. 
     
     TAYLAND'DA ÖLÜ SAYISI 5 
     Tayland'da 6 yaşındaki bir çocuğun kuş gribinden hayatını kaybetmesiyle, bu hastalıktan ölenlerin sayısı 5'e çıktı. 
     Tayland Sağlık Bakanı Sudarat Keyuraphan, çocuğun iki gün önce hayatını kaybettiğini ve kuş gribinden öldüğünün bugün belirlendiğini söyledi. 
     Öte yandan, Çin'de bir çiftlikte daha kuş gribi virüsüne rastlandığı ve virüs bulunduğundan şüphelenilen iki çiftlik tespit edildiği bildirildi. 
     
</TEXT>
</DOC>
