<DOC>
<DOCNO> 218063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur04.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur ve fırtına geliyor... 
</HEADLINE>
<TEXT>

     Yurdun batı kesimleri bu geceden itibaren yağışlı havanın etkisine giriyor. Yağışlar, kuvvetli lodosla birlikte sağanak şeklinde görülecek. İç ve Doğu bölgelerde ise kar erimeleri bekleniyor. 
     Devlet Meteoroloji İşleri Genel Müdürlüğü'nden yapılan ''Meteorolojik değerlendirme''ye göre, bu geceden itibaren yurdun batı kesimleri yağışlı havanın etkisinde kalacak. Bu gece Marmara'nın batısı ve Kıyı Ege'de yağmur ve sağanak şeklinde başlayacak yağışlar, yarın Marmara, Ege, Batı Akdeniz, İç Anadolu'nun batısı ile Batı Karadeniz'de görülecek. 
     Yağışlı havanın hafta sonunda yurdun büyük bölümünde devam etmesi bekleniyor. 
     Rüzgar, bugün akşam saatlerinden itibaren batı bölgelerde şiddetini artıracak. Yarın yurdun batı kesimlerinde kıble ve lodostan kuvvetli ve yer yer kısa süreli fırtına şeklinde saatte 70-80 kilometre hızla esecek. 
     Hava sıcaklığı batı bölgelerde değişmeyecek, iç ve doğu bölgelerde yağışa rağmen hissedilir derecede artarak, tüm yurtta mevsim normallerinin üzerinde seyredecek. 
     Artan hava sıcaklığına bağlı olarak, yağmur ve sağanak şeklinde beklenen yağışlarla birlikte görülecek kar erimelerinin oluşturacağı olumsuz şartlara karşı, vatandaşların ve ilgililerin tedbirli olmaları istendi. 
     Meteoroloji Genel Müdürlüğü'nden alınan bilgiye göre, bugün akşam saatlerinde yağmur Trakya ve Ege'de yağmur görülecek, diğer bölgelerimiz parçalı ve az bulutlu. 
     Önümüzdeki 3 günün hava raporu ise şöyle 
     
     Cuma 

     Perşembe günü batıdan giriş yapan yağmur iç bölgelere doğru yayılıyor. Marmara, İç Anadolu'nun batısı, Ege, Batı Akdeniz ve Batı Karadeniz yağmurlu, diğer bölgelerimiz parçalı bulutlu. Marmara ve Ege'de kuvvetli lodos fırtınası bekleniyor... İç bölgelerimiz sisli. 
     
     Cumartesi 

     Marmara, Karadeniz, Ege, İç Anadolu ve Batı Akdeniz yağmur alırken, diğer bölgelerimiz parçalı bulutlu. Akdeniz'de şiddetli lodos fırtınası görülecek, iç bölgelerde sis görülmeye devam edecek. 
     
     Pazar 

     Güneydoğu Anadolu'nun doğusu ve Hakkari çevresi çok bulutlu, diğer yerlerin tamamı yağmurlu. Kuzeydoğu Anadolu'da yağış karla karışık yağmur şeklinde görülebilir. 

     
</TEXT>
</DOC>
