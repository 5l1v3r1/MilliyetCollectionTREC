<DOC>
<DOCNO> 219500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko20.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Megan 2, Avrupa'da geçen yıl en fazla satılan model oldu... 
</HEADLINE>
<TEXT>

     Renault Dizayn Direktörü Patrick Le Quement, ''Megane 2 ailesi hedeflerin üzerinde bir satış performansı yakaladı'' dedi. 
     Geneve Palexpo'da düzenlenen ''74. Uluslararası Cenevre Otomobil Fuarı''nda Türk gazetecilerle Renault standında bir araya gelen Quement, fuarda en çok ilgi çeken otomobillerden biri olan ''Megane 2''nin satışlarının yüzlerini güldürdüğünü bildirdi. 
     Renault'un Bursa'daki fabrikasında üretilen ''Megane 2 Sedan''ın da sınıfında lider olduğuna işaret eden Quement, satışların, üretimde ''Megane 2''nin seçiminin ne kadar doğru bir karar olduğunu ortaya koyduğunu söyledi. Quement, şöyle devam etti 
     ''Megane 2 ailesi hedeflerin üzerinde bir satış performansı yakaladı. 2003 yılının Eylül ayında lansmanının yapılmasının ardından Megane Sedan da sınıfında lider oldu. Bu durumdan çok memnunuz. Biz ikinci nesil Megane'yi lanse ederken risk aldık. Ancak kazandığımız başarı, bu riskin gerekli olduğunu kanıtladı. Geceleri iyi uyuyamıyordum, şimdi çok iyi uyuyorum. Megane Sedan çok başarılı bir dizayna sahip, bu bize cesaret veriyor.'' 
     
     ''DİREKSİYON SİSTEMİNDE İYİLEŞTİRME'' 
     Megane Ürün Sorumlusu Sinan Özkök de bütün Megane gamının direksiyon sisteminde ''Hissiz olduğu gerekçesiyle'' iyileştirme amaçlı proje başlatıldığını, 2005 yılının ortalarına doğru bu projenin tamamlanabileceğini bildirdi. 
     Megane 2'nin satışlarından çok memnun olduklarını dile getiren Özkök, ''Megane 2 Avrupa'da geçen yıl en fazla satılan model oldu. Bu yılın ilk aylarında da durum aynı'' diye konuştu. 
     
</TEXT>
</DOC>
