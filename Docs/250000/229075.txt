<DOC>
<DOCNO> 229075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur37.html </URL>
<DATE> 2004/04/06/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Öğretmenliğe, Haziran 2000'den sonra atananlar zorunlu hizmet yapacak 
</HEADLINE>
<TEXT>

     Milli Eğitim Bakanlığı MEB , öğretmenlik görevine 11 Haziran 2000'den sonra başlayanları zorunlu hizmete tabi tutacak. 
     MEB, öğretmenlerin 2004 yılı yer değiştirme takvimini belirledi. Bu yıl ilk kez, 11 Haziran 2000 tarihinden sonra göreve başlayanlara, zorunlu çalışma yükümlülüğü getirildi. 
     Buna göre, 11 Haziran 2000 tarihinden sonra göreve başlayan öğretmenlerden 1. hizmet bölgesi kapsamındaki illerde görev yapanlar, adaylıklarının kaldırılmış olması koşuluyla istemeleri halinde zorunlu çalışma yükümlülüklerini yerine getirmek üzere 2. veya 3. hizmet bölgesi kapsamındaki illere atanacaklar. 
     Zorunlu çalışma yükümlülüğü nedeniyle 2. veya 3. hizmet bölgesi kapsamındaki illerde görevli olup, bulunduğu ilde 30 Eylül 2004 tarihi itibariyle en az 2 yıllık çalışma süresini dolduranlar, 2. veya 3. hizmet bölgesi kapsamındaki illere yer değiştirme isteğinde bulunabilecek. 
     Birinci hizmet bölgesi kapsamındaki illerde en az 3 yıllık çalışma süresini 30 Eylül 2004 tarihi itibariyle dolduran öğretmenler, tercihleri de dikkate alınarak, zorunlu çalışma yükümlülüğü bulunan hizmet bölgeleri kapsamındaki illere atanacaklar. 
     Milli Eğitim Bakanlığı yetkilileri, zorunlu hizmet kapsamında 16 bin civarında öğretmen bulunduğunu bildirdi. 
     
     Hizmet Bölgeleri... 

     Çoğunluğu Türkiye'nin batısındaki illerde görev yapan öğretmenler bu uygulamaya göre, 2. ve 3. hizmet bölgesindeki illere atanacak. 
     -1. hizmet bölgesindeki iller Adana, Afyon, Ankara, Antalya, Aydın, Balıkesir, Bilecik, Bolu, Burdur, Bursa, Çanakkale, Denizli, Edirne, Eskişehir, Hatay, Isparta, Mersin, İzmir, Kayseri, Kırklareli, Kocaeli, Konya, Kütahya, Manisa, Muğla, Sakarya, Tekirdağ, Uşak, Yalova ve Düzce. 
     -2. hizmet bölgesindeki iller Adıyaman, Aksaray, Amasya, Artvin, Bartın, Bayburt, Çanakkale Gökçeada, Bozcaada , Çankırı, Çorum, Elazığ, Erzincan, Gaziantep, Giresun, Gümüşhane, İstanbul, Kahramanmaraş, Karabük, Karaman, Kastamonu, Kırıkkale, Kırşehir, Kilis, Malatya, Nevşehir, Niğde, Ordu, Osmaniye, Rize, Samsun, Sinop, Sivas, Şanlıurfa, Tokat, Trabzon, Yozgat ve Zonguldak. 
     -3. hizmet bölgesindeki iller Ağrı, Ardahan, Batman, Bingöl, Bitlis, Diyarbakır, Erzurum, Hakkari, Iğdır, Kars, Mardin, Muş, Siirt, Şırnak, Tunceli ve Van. 
     
     Eşi Emekli Olanlar Muaf 

     Zorunlu çalışma yükümlülüğü bulunanlar, bu bölgelere atanmak üzere elektronik başvuru formu dolduracak. Bu formu doldurmayanlar, Bakanlıkça uygun görülen zorunlu çalışma yükümlülüğü bulunan hizmet bölgeleri kapsamındaki illere atanacak. 
     Her ikisi de öğretmen olan eşlerden biri zorunlu çalışma yükümlülüğünü tamamlamış veya muafsa diğer eş zorunlu çalışma yükümlülüğüne tabi tutulmayacak. 
     Özür durumuna bağlı olarak görev yerleri 1. hizmet bölgesi kapsamındaki illere değiştirilmiş olup, zorunlu çalışma yükümlülüğü bulunan öğretmenler, özürlerinin devamını belgelendirilecek. 
     Bu öğretmenlerden eş durumu özrüne bağlı olup durumunu belgelendirenler, 3 yıllık çalışma süresi sonunda eksik hizmetlerini tamamlamak üzere bulundukları ilin ilçelerine atanacak. 
     Eşi şehit veya emekli olanlar, zorunlu çalışma yükümlülüğünden muaf tutulacak. 
     Özrünü belgelendiremeyenlerden, eksik kalan hizmetleri bir yıldan fazla olanlar eksik hizmetlerini tamamlamak üzere 2. ve 3. hizmet bölgelerindeki eğitim kurumlarına tercihleri doğrultusunda ve bilgisayar kurası yoluyla atanacak. 
     
     İsteğe Bağlı Yer Değiştirmeler 

     Zorunlu çalışma yükümlülüğü bulunmayan veya muaf olan, zorunlu çalışma yükümlülüğü bulunup zorunlu çalışma yükümlülüğü öngörülen illerde görev yapan öğretmenlerden 30 Eylül 2004 tarihi itibariyle bulundukları okulda en az 2 yıl çalışanlar, il içinde yer değiştirme isteğinde bulunabilecek. 
     Zorunlu çalışma yükümlülüğü bulunmayan veya muaf olan öğretmenlerden bulundukları ilde 3 yıllık çalışma süresini, zorunlu çalışma yükümlülüğünü 30 Eylül 2004 tarihi itibariyle tamamlayanlar iller arası yer değiştirme için başvurabilecek. 
     
     İhtiyaç Fazlası Öğretmenlerin Yer Değiştirmesi 

     Kamuoyunda ''depo öğretmeni'' olarak bilenen ihtiyaç fazlası öğretmenler, özür grupları dikkate alınarak, ihtiyaç duyulan yerlere atanacak. 
     Bu şekilde yapılacak yer değiştirmelerde, istekli olanlara öncelik verilecek. İstek bulunmaması halinde hizmet puanı en az olan öğretmenden başlanarak, ihtiyaç durumuna göre öncelikle bulundukları il içinde, il içinde ihtiyaç bulunmaması halinde zorunlu çalışma yükümlülüğü de dikkate alınarak, ihtiyaç duyulan diğer illere atanacak. 
     
     Tercihler 

     Öğretmenler, il içi veya iller arası yer değişikliğinden yalnızca birini tercih edebilecek. 
     İller arasında ise yine aynı adreste belirtilen alanında norm kadro açığı olan en fazla 5 il için başvuru yapabilecek. 
     Zorunlu çalışma yükümlülüğü bulunan öğretmenler de en fazla 5 il tercih edebilecek. 
     
     Başvurular 

     Yer değiştirmek isteyen öğretmenler, başvurularını internet üzerinden yapacak. 
     Öğretmenler, herhangi bir olumsuzlukla karşılaşmamak için http ilsis.meb.gov.tr adresinden bilgilerini kontrol edebilecek. Bilgilerinde eksik veya hata bulunanlar, görevli oldukları okul müdürlüklerinden eksikliklerini giderecek, hatalarını düzelttirecek. 
     Okul müdürlükleri, yer değiştirme isteğinde bulunan öğretmenler tarafından doldurulan elektronik başvuru formunun eksiksiz ve doğru olarak doldurulup doldurulmadığındın sorumlu olacak. 
     İl içi yer değiştirmeler için başvurular, 12-19 Nisan iller arası yer değiştirmeler için başvurular da 3-16 Mayıs tarihleri arasında kabul edilecek. 
     
</TEXT>
</DOC>
