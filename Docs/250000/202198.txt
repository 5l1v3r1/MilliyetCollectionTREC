<DOC>
<DOCNO> 202198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun34.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim Saddam'ın adil yargılanmasını garanti ediyoruz 
</HEADLINE>
<TEXT>

     Irak Geçici Hükümet Konseyi Başkanı Abdülaziz El Hekim, Irak'ta ABD güçlerince önceki gün yakalanan devrik lider Saddam Hüseyin'in adil bir şekilde yargılanması garanti ettiklerini söyledi. 
     El Hekim, İspanya'da yayımlanan El Pais gazetesinde yayımlanan demecinde, Saddam'ın yakalanmasını ''tarihi bir olay'' diye nitelendirdi. El Hekim, ''Kürtler, Türkmenler, Sünniler, Şiiler, tüm Irak halkı onun politikasının kurbanı oldu. Bu yüzden hepimiz cezadan kaçmasından korkuyorduk. Saddam'ın adamları Irak halkına yönelik birçok terörist saldırılarda bulundular. Onun yakalanması teröristlere büyük bir darbedir'' dedi. 
     Devrik liderin yakalanmasıyla terörist saldırıların tamamen durmayacağını, ancak azalacağını ifade eden El Hekim, ''Halk bundan böyle teröristlerin daha fazla karşısında olacak ve Irak'ın yeniden yapılanmasının ve istikrarının yanında yer alacak. Saddam sadece geçmişi temsil etmiyor, Irak halkı için aynı zamanda korkunun da bir sembolü. Bazıları döneceğinden korkuyordu. Ama şimdi Iraklılar egemenliklerini ve özgürlüklerini elde etmek ve siyasi süreci desteklemek için daha özgürler'' diye konuştu. 
     El Hekim, Saddam'ın yargılanmasına ilişkin bir soruya, ''Biz Irak'ta yargılanmasını tercih ediyoruz. Geçen hafta içinde savaş suçlularını yargılamak için mahkememizi uygun hale getirdik. Iraklılar, yasalarımıza göre yargılama yapma kapasitesine sahipler. Uluslararası hukuk kurallarını ve insan haklarını esas alıp adil bir yargılama yapmayı garanti ediyoruz'' yanıtını verdi. 
     Irak yasalarında idam cezasının Saddam yakalanmadan önce de şimdi de yer aldığını belirten El Hekim, ''İdam cezası alıp almayacağını göreceğiz. Irak'ta Saddam'dan daha fazla suç işleyen yok. İstatistiklere göre 5 milyon Iraklı'nın ölümünden sorumlu. Diğer yandan komşu halklara karşı da suçları var. Ve pişman olmadığını gösterdi. Birkaç saat önce Hükümet Konseyi'nden temsilciler Saddam ile görüştü ve hala yaptıklarını savunup, suçlarının doğruluğunu iddia ediyordu'' diye konuştu. 
     Öte yandan, Irak'ta yeniden yapılanma sürecine Fransa, Almanya ve diğer ülkelerin de katılması temennisinde bulunan El Hekim, ''ABD askerlerinin ne zaman Irak'tan çıkacakları bizim isteğimize bağlı değil. Bildiğiniz gibi onlar işgal gücü. Umuyoruz ki, Saddam'ın yakalanmasının ardından orduların çıkışı hızlanır'' açıklamasında bulundu. 
     
</TEXT>
</DOC>
