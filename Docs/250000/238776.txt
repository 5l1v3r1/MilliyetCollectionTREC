<DOC>
<DOCNO> 238776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun35.html </URL>
<DATE> 2004/05/10/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İtalya ayağa kalktı Bush ülkemize gelmesin 
</HEADLINE>
<TEXT>

     Amerikalı ve İngiliz askerlerinin Irak'ta tutuklulara uyguladığı işkenceye ilişkin tartışmalar, İtalya'da, ABD Başkanı George W. Bush'un 4 Haziran 2004 tarihinde Roma'ya yapmayı planladığı ziyarete itiraz ve tepkilerin artmasını da beraberinde getirdi. 
     Muhalefet partileri, İtalya'nın faşizmden kurtuluşunun yıldönümü dolayısıyla düzenlenecek törenlere Bush'un da katılması durumunda, protesto gösterisi için meydanlara döküleceklerini açıkladı. 
     Irak'taki işkence olayları konusunda Bilvio Berlusconi hükümetinin parlamentoya bilgi vermesini isteyen muhalefet, İtalyan hükümetinin ABD Savunma Bakanı Donald Rumsfeld'in istifa etmesi için Amerikan yönetimine baskı yapmasını da savundular. 
     Senato'da Solun Demokratları Partisi'nin grup başkanı Gavino Angius, Irak'taki işkence olaylarından İtalyan hükümetinin aylar öncesinden haberdar olduğunu ileri sürdü. Aynı partiye mensup Senatör Cesare Salvi de, ''Bunun en büyük kanıtı, önemli bir gazetede yayımlanan habere istinaden Nasiriye'de İtalyan jandarması tarafından tutuklanan 4 Iraklının işkenceye maruz kaldıklar iddiası karşısında hükümetin sessiz kalmış olmasıdır'' dedi. 
     Salvi, bu konuda verdiği soru önergesine 5 aydır yanıt alamadığını hatırlatarak, ''Hükümet, soru önergemize neden yanıt vermemiştir Bildiği halde gerçeği saklamak için mi Yoksa Amerikan yönetimiyle uyum içinde bilmemeyi tercih etmek istediğinden dolayı mı '' diye sordu. 
     Yeşiller Partisi lideri Pecoraio Scanio da, ''İtalyan hükümeti, işkenceden haberdar olmadığı iddiasındaysa, ABD'nin yaptıklarının ortaya çıkmasının ardından oradaki askerlerimizi geri çekmeli. Yok, olanlardan zaten haberdar idiyse, o zaman Başbakan Berlusconi, Savunma Bakanı Antonio Martino ile birlikte istifa etmelidir'' dedi. 
     Başbakan Silvio Berlusconi ise işkence vakalarından duyulan rahatsızlığı Bush ile görüşeceğini belirtmekle birlikte, ''Irak'taki askerlerimizin oradaki misyonunu tartışma konusu yapmayı gerektirecek bir durum yok'' dedi. 
     
</TEXT>
</DOC>
