<DOC>
<DOCNO> 223156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy16.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ben Baykal'ın seviyesine düşmeyeceğim 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''CHP zihniyetinin gittiği yere bereketsizlik götürdüğünü, muhalefet liderinin de bundan rahatsızlık duyduğunu'' ifade ederek, ''Sayın muhalefet lideri iyice kızmış olacak ki, ağzına ne geliyorsa, aileye varıncaya kadar her şeyi iyice bulaştırmaya, karıştırmaya başladı. Ben asla onun seviyesine düşmeyeceğim'' dedi. 
     Erdoğan, partisince Tekirdağ Cengiz Topel Meydanı'nda düzenlenen mitinge katıldı. Vatandaşların sevgi gösterileri arasında konuşmasına başlayan Erdoğan Edirne, Kırklareli ve Pınarhisar'a gidemeyeceğini, oradaki vatandaşlara da buradan sesleneceğini söyledi. 
     ''Nasıl gideyim 81 parça olamıyorum. Ancak 55 vilayete ulaşacağım'' diyen Erdoğan, vatandaşlarla soru-cevap şeklinde sohbet edeceğini ifade etti. 
     İstanbul Büyükşehir Belediye Başkanı olduğu dönemde kentin yaşadığı sorunları anlatan Erdoğan, ilde içilecek suyun bulunmadığını, küvetlerde bidonlar dolusu suların olduğunu hatırlattı. 
     Bu İstanbul'u CHP zihniyetinden devraldıklarını belirten Erdoğan, şöyle konuştu 
     ''Bu CHP zihniyeti, gittiği yere bereketsizlik götürür. Bundan rahatsızlık duyuyorlar. Sayın muhalefet lideri iyice kızmış olacak ki, ağzına ne geliyorsa, aileye varıncaya kadar her şeyi iyice bulaştırmaya, karıştırmaya başladı. Ben asla onun seviyesine düşmeyeceğim. Ben sadece gerçekleri konuşuyorum. Çünkü artık ciddi bir varlık mücadelesi veriyorlar. Gitti gidiyor... Çünkü, millet 3 Kasım'da bu ülkede köhnemiş siyasi zihniyetlere dersini verdi. Ve onları sandığa gömdü. Bundan ders almayanlar var. Ders almayanlara da, millet dersini 28 Mart'ta verecek.'' 
     
     İZMİT'TEKİ YUVACIK BARAJI 
     Belediyeciliğin kendilerinin işi olduğunu ve bu işte de çok başarılı olduklarını vurgulayan Başbakan Erdoğan, İzmit Yuvacık Barajı'ndan bahsetti. Buranın suyunun üçte birini İzmit halkının kullandığını, geri kalanının ise denize boşaltıldığını kaydeden Erdoğan, halka, ''Parayı kim ödüyor '' diye sordu. Başbakan Erdoğan, ''Tekirdağlı, Hakkarili, İzmit'te yaşayan vatandaşın parasını ödüyor. Çünkü, İzmit'teki vatandaş 68 sente su içiyor ama maliyeti 2.2 dolar. Aradaki fark milletin cebinden veriliyor'' dedi. 
     Hazine'nin her ay İzmit'in su olayı için 20 milyon dolar para ödediğini, buna hiç kimsenin hakkı bulunmadığını anlatan Erdoğan, bu zihniyetin de yine CHP zihniyeti olduğunu söyledi. 
     Dönemin Büyükşehir Belediye Başkanı'nın şimdi İstanbul'dan aday olduğunu hatırlatan Erdoğan, şöyle devam etti 
     '' Ben belediye aşığıyım diyor. Aşıktın da niye milletvekili oldun Orada devam etseydin. Anlamak mümkün değil. Bir insan başarılı olur, alıp bir yerlere götürürsün. Yok böyle bir şey... Şu an da bedeli ortada. Bu proje nedeniyle Hazine'ye en çok borcu olan İzmit Büyükşehir Belediyesi'dir. Rakam dudaklarınızı uçuklatmasın, 3.1 katrilyon liradır. Vergi, SSK borçları hariç.'' Başbakan Erdoğan, ülkenin böyle yönetilemeyeceğini, buna kimsenin hakkının olmadığını dile getirerek, başarılı yöneticinin insanı, bilgiyi ve finansı iyi yönetmesi gerektiğini kaydetti. Bunların üçünün de başarılamadığını belirten Erdoğan, ''Bunların durumu bu'' dedi. 
     
</TEXT>
</DOC>
