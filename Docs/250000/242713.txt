<DOC>
<DOCNO> 242713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo05.html </URL>
<DATE> 2004/05/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ersun Yanal'ın, sadece maaşlarının yıllık toplamı 1 trilyon lira... 
</HEADLINE>
<TEXT>

     Milli Takımlar Teknik Direktörü Şenol Güneş'in görevden alınması sonrasında, bu göreve getirilen Ersun Yanal'ın 1 yıllık maaşlarının toplamının 1 trilyon lira olduğu belirtildi. 
     Gençlerbirliği Teknik Direktörü iken, geçtiğimiz günlerde 4 yıllığına A Milli takımın başına getirilen Yanal'ın bu sabit gelirinin yanı sıra, sözleşmesi gereği, resmi-özel tüm karşılaşmalardan belirlenen oranlarda prim alacağı kaydedildi. 
     Ersun Yanal'ın, 28 Nisan'da Belçika'nın başkenti Brüksel'de oynanan ve Ay-yıldızlıların 3-2 kazandığı karşılaşma sonrası aldığı primin ise 15 bin Dolar yaklaşık 23 milyar lira civarında olduğu ifade edildi. 
     
     YARDIMCILARA 10 MİLYAR MAAŞ 

     Ersun Yanal'ın yardımcıları Mesut Bakkal, Metin Bayındır ve Özcan Bizati'nin maaşlarının ise aylık 10 milyar lira olduğu belirtilirken, yine 3 teknik adamın da sözleşme gereği belirlenen oranlarda resmi-özel tüm karşılaşmalardan prim alacakları öğrenildi. 
     
     YANAL, İLETİŞİM ÖĞRENİYOR 

     Milli Takım Teknik Direktörü Ersun Yanal, göreve geleceğinin anlaşıldığı günlerde bir iletişim danışmanı ile çalışmaya başladı. 
     Yanal'ın, görev yaptığı kulüp takımlarında yakın çalıştığı basın mensupları ile yaşadığı sorunları milli takımda da yaşamamak için Ankara Üniversitesi İletişim Fakültesi öğretim görevlilerinden Hülya Coşkun'dan iletişim konusunda destek almaya başladığı kaydedildi. 
     Ayrıca, Yanal'ın bugüne kadar kendi kullandığı otomobiline de, Milli takımın Uzakdoğu turnesinden döndükten sonra bir şoför alacağı öğrenildi. 

     
</TEXT>
</DOC>
