<DOC>
<DOCNO> 219573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur08.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava geliyor, kar yağabilir 
</HEADLINE>
<TEXT>

     Türkiye bugünden itibaren Orta Akdeniz üzerinden gelen yağışlı havanın etkisi altına girecek. Hava sıcaklıkları yağışlı havayla birlikte yarın kuzeybatı bölgelerden başlamak üzere 8-10 derece düşecek. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, Türkiye, bugünden itibaren Orta Akdeniz üzerinden gelen yağışlı havanın etkisi altında kalacak. 
     Halen mevsim normalleri üzerinde seyreden hava sıcaklıkları yağışlı havayla birlikte yarın kuzeybatı bölgelerden başlamak üzere 8-10 derece azalarak, mevsim normalleri civarında, yurdun kuzey kesimlerinde normalin altında seyredecek. 
     Rüzgar bu geceden itibaren şiddetini artırarak kuzey ve batı bölgelerden poyrazdan kuzeydoğu yönlerden yer yer kuvvetli fırtına şeklinde saatte 80-90 kilometre hızla esecek. 
     Bugün akşam saatlerinde Marmara ve Ege kıyılarında yağmur ve sağanak şeklinde görülecek yağışlar yarın Marmara, Ege, Batı Akdeniz, İç Anadolu'nun kuzey ve batısı ile Karadeniz bölgelerinde devam edecek. Genellikle yağmur ve sağanak şeklinde başlayacak yağışlar, yarın akşam saatlerinde Marmara'nın güneydoğusu, Batı Karadeniz'in iç kesimleri ile İç Ege'de karla karışık yağmur ve kar şeklinde olacak. 
     Yağışlı hava 5 Mart Cuma günü Trakya dışında tüm yurtta etkili olacak. Yağışlar Marmara'nın doğusu, İç Ege, Batı Karadeniz'in iç kesimleri ile İç Anadolu'nun kuzeyinde kar, diğer yerlerde yağmur şeklinde devam edecek. Hafta sonunda yağışlı havanın etkisini yitireceği tahmin ediliyor. 
     Kuzey ve iç bölgelerde görülecek poyraz fırtınası ile etkili yağışların oluşturacağı olumsuz şartlara karşı, vatandaşların ve ilgililerin tedbirli olmaları istendi. 
     Önümüzdeki 3 günün hava tahmin raporu ise şöyle 
     
     PERŞEMBE 

     Bolu ve Eskişehir çevresi gece kar yağışı alırken Marmara'nın güneyi ve doğusu, Ege, Batı Akdeniz, İç Anadolu ve Karadeniz'in tamamı yağmurlu bir gün geçirecek. Batı Karadeniz'de şiddetli poyrazla birlikte etkili yağış görülecek. 
     
     CUMA 

     Kar ve yağmur Türkiye'nin her yerinde... Marmara'nın güneyi ve doğusu, İç Ege, İç Anadolu'nun kuzeyi ve Batı Karadeniz'in iç kesimlerinde kar yağışı bekleniyor. Karadeniz, Doğu Anadolu, Ege, Akdeniz, İç Anadolu ve Güneydoğu Anadolu ise yağmurlu olacak. Yağmur özellikle Doğu Anadolu, Güneydoğu Anadolu ve İç Anadolu'nun doğusunda etkili. 
     
     CUMARTESİ 

     Doğu Karadeniz, Doğu Akdeniz ve Güneydoğu Anadolu sağanak yağmurlu, Marmara'nın doğusu ve güneyi, Karadeniz, İç Anadolu'nun doğusu ve kuzeyi ile Doğu Anadolu'da kar yağışı görülecek. Diğer bölgelerimiz çok bulutlu. 

     
</TEXT>
</DOC>
