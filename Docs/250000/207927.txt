<DOC>
<DOCNO> 207927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo13.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İstanbul'da çalıştı, Ilie antrenmana çıktı 
</HEADLINE>
<TEXT>

     Kötü hava koşulları nedeniyle bugün başlaması gereken Antalya kampını erteleyen Beşiktaş, BJK Nevzat Demir Tesisleri'nde yaptığı antrenmanla, ligin ikinci yarı hazırlıklarını sürdürdü. 
     Teknik direktör Mircea Lucescu, Antalya'da bugünkü hava şartlarında idman ve maç yapmanın mümkün olmadığını kaydederek, ''Eğer yarın rüzgar dinerse Antalya'ya gidebiliriz. Aksi takdirde kendi tesislerimizde çalışacağız. Her şey havanın durumuna bağlı'' dedi. 
     
     ILIE İLK İDMANINA ÇIKTI 
     Beşiktaş'ta dün resmi sözleşmeye imza atan Rumen futbolcu Adrian Ilie, bugün ilk antrenmanına katıldı. 
     Önce takıma geç katılan Güney Amerikalı futbolcularla saha etrafında koşu yapan Ilie, daha sonra takımla birlikte çalıştı. Rumen futbolcunun takım arkadaşlarıyla hemen uyum sağladığı gözlendi. 
     
     SERGEN'İN TAKIMI BİRİNCİ OLDU 
     Futbolcuları önce salonda çalıştıran teknik direktör Lucescu, daha sonra sahada 8 gruba ayırıp, 3'erli minyatür kale maçlar yaptırdı. 
     Turnuva şeklindeki maçlarda Sergen, Emre ve Kaan Dobra'dan oluşan takım, rakiplerini yenerek birinci oldu. Üç futbolcu maçlar sonrası sevinç gösterisinde bulunarak, birinciliklerini kutladı. 
     Yeni transfer Ilie'nin Cordoba ve Zago ile oluşturduğu ekip ise turnuvada pek bir varlık gösteremedi. 
     Futbolcuların maçlar sırasında son derece hırslı ve istekli oldukları gözlenirken, zaman zaman bu nedenle aralarında ufak tartışmalar yaşandı. 
     Siyah-beyazlıların genç futbolcusu Yasin Sülün de saçlarına küçük örgüler yaptırıp, değişik bir imaja bürünürken, bu durum takım arkadaşları tarafından beğeni ile karşılandı. 
     Siyah-beyazlılar, bu akşam basına kapalı yapacakları antrenmanla ikinci yarı hazırlıklarını sürdürecek. 
     Antalya'daki havanın düzelmesi halinde yarın kamp için bu kente gitmesi beklenen siyah-beyazlılar, aksi takdirde çalışmalarına yarın çift idmanla yine İstanbul'da devam edecek. 
     
</TEXT>
</DOC>
