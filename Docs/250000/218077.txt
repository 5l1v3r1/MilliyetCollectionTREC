<DOC>
<DOCNO> 218077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur18.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da genç kadına "töre" kurşunu... 
</HEADLINE>
<TEXT>

     Bitlis'te bir akrabasıyla yaşadığı ilişkiden hamile kalınca İstanbul'a kaçan genç kadın, çocuğunu doğurduktan sonra kendisini bulan 2 ağabeyi tarafından öldürülmek istendi. 
     AA muhabirinin aldığı bilgiye göre, Bitlis'te bir akrabasıyla girdiği ilişki sonucu hamile kalan Güldünya Tören 22 , karnı büyümeye başlayınca ailesinin tepkisinden korkarak İstanbul'a kaçtı. Küçükçekmece Kanarya Mahallesi'nde 66 yaşındaki bir kişinin evinde kalan Tören, doğurduğu çocuğunu da bir cami avlusuna terketti. 
     Bitlis'ten gelen 2 ağabeyi tarafından dün izi bulunan Tören, Bursa'ya götürüleceği bahanesiyle evden çıkartıldı. Otomobile aldıkları Güldünya Tören'i Kanarya Mahallesi Güvercin Caddesi üzerinde bacaklarından vurarak cadde kenarına atan 2 ağabey, araçla olay yerinden uzaklaştı. 
     Vatandaşlarca bulunarak önce yakınlardaki özel bir hastaneye götürülen Tören, daha sonra Bakırköy Devlet Hastanesi'ne nakledildi. 
     Hastanenin acil servisinde tedavi altına alınan Güldünya Tören, gece hastaneye gelen 2 ağabeyi tarafından saat 01.00 sıralarında başından 2 kurşunla tekrar vuruldu. 
     Bitkisel hayata giren Tören, aynı hastanede tedavi altına alındı. Tören'i vuran ağabeyleri ise kaçtı. 
     Polisin, faillerin yakalanması amacıyla başlattığı çalışma sürüyor. 
     
</TEXT>
</DOC>
