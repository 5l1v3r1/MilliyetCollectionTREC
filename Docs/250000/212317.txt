<DOC>
<DOCNO> 212317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/siyaset/siy20.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Emine Hanım'a 'doğal mönü' jesti 
   Emine Erdoğan ve bakan eşleri Beyaz Saray'daki çay sohbetinin ardından "Vital Voices" Vazgeçilmez Sesler isimli kadın örgütü ile öğle yemeğinde buluştu. Kadınların politikada daha çok yer alması için çalışan örgütün üyeleri, Erdoğan'a hazırladıkları mönüyle jest yaptı. Örgüt yöneticisi, "Sizin organik doğal ürünlerden yapılan yemekleri sevdiğinizi öğrendik. Ona göre bir mönü hazırladık" dedi. Mönüde zeytinyağlı dolma, mısır, tavuk, yeşil zeytin ve salata yer aldı. 
   
   'Arzumuz 1 Mayıs'a kadar çözüm' 
   Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı, Çankaya Köşkü'ndeki basın toplantısında, Başbakan Erdoğan'ın ABD dönüşü Cumhurbaşkanı Sezer'e geniş bilgi sunacağını söyledi. Atacanlı, "Cumhurbaşkanı, Kıbrıs konusunda 1 Mayıs'a kadar çözüm bulunabileceğine inanıyor mu " sorusuna da şu yanıtı verdi "Temennimiz, arzumuz budur. Türk tarafı BM müzakere sürecinin yeniden canlandırılması konusunda yapıcı adımlar atmıştır." 
   
   Abdi İpekçi'yi anıyoruz 
   UĞRADIĞI suikast sonucu hayatını kaybeden Milliyet Genel Yayın Müdürü Abdi İpekçi'yi ölümünün 25. yılında anıyoruz. İpekçi için Zincirlikuyu'daki kabri başında yarın 11.00'de tören düzenlenecek. 
   
   Erdoğan'a 2. fezleke 
   BAŞBAKAN Erdoğan hakkında, İstanbul Belediye Başkanlığı dönemine ilişkin Akbil davası kapsamında "evrakta sahtek rlık" iddialarıyla ilgili olarak ikinci dokunulmazlık fezlekesi de dün Meclis'e sunuldu. TBMM'ye gönderilen dosyalar arasında Erdoğan ve DYP lideri Mehmet Ağar'la birlikte 10 milletvekiliyle ilgili 7 fezleke yer aldı. 
   
   Sokakta korsana yasak 
   KÜLTÜR ve Turizm Bakanı Erkan Mumcu, korsan yayıncılıkla etkin mücadeleyi sağlamak için yasa taslağı hazırlandığını açıkladı. Mumcu, taslağın yasalaşmasıyla fikir ve sanat eserlerinin sokaklarda satış yasaklanacağını, bandrol ihlallerinin kamu suçu olarak tanımlanacağını belirtti. 
   
   Cezaevlerine yeni düzen 
   ADALET Bakanlığı, işledikleri suçlara göre, hangi hükümlülerin, hangi tip cezaevinde kalacağına ilişkin esasları yeniden belirledi. Terörden ya da Çıkar Amaçlı Suç Örgütleriyle Mücadele Kanunu'na muhalefetten hüküm giyenler, yüksek güvenlikli "özel", "E" ve "F" tipi cezaevlerinde barındırılacak. 
   
   İrtemçelik'ten AB atağı 
   Berlin Büyükelçimiz Mehmet Ali İrtemçelik'i makamında kabul eden Gelsenkirchen Belediye Başkanı Oliver Wittke, konuğuna kendi elleriyle kahve ikram etti. İrtemçelik, Türkiye'nin AB üyeliğine yönelik olarak Almanya'da yoğun bir çalışma başlattı. Eyalet eyalet dolaşan İrtemçelik, 3 günlük Kuzey Ren Westfalya KRV gezisi kapsamında Eyalet Parlamentosu'nu da ziyaret etti. İrtemçelik'i ağırlayan Parlamento Başkanı Ulrich Schmidt, "Türkiye Büyükelçisi'ni karşılamak benim için sevinç ve şereftir" dedi. 
   
   Karayalçın Ümraniye adayı Sağ 
   SHP lideri Murat Karayalçın, sol birlikteliğini ilk ateşleyen ve Türkiye'ye yayan yer olduğunu ifade ettiği Ümraniye'de, partisinin Türk Halk Müziği sanatçısı Arif Sağ'ı aday göstereceğini söyledi. Önceki gün Ümraniye'deki Salon Princess'taki tanıtım toplantısına katılan Karayalçın, bugünün Türkiye'de sol siyaset için tarihi bir gün olduğunu, çünkü bugüne kadar kavga eden, uzlaşamayan Türkiye solunun Ankara'da toplandığını ifade etti. 
   Sol birlik içinde yer almayan partilere de seslenen Karayalçın, "Adayların YSK'ya bildirileceği 24 Şubat'a kadar süre var. Gelirseniz, sizi kucaklarız" dedi. 
   
   
   
</TEXT>
</DOC>
