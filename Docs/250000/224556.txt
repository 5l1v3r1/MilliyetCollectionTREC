<DOC>
<DOCNO> 224556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo19.html </URL>
<DATE> 2004/03/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Denizlispor Trabzonspor yenilgisiyle UEFA Kupası şansımız zayıfladı 
</HEADLINE>
<TEXT>

     Denizlispor Futbol Şubesi Başkanı Turgut Dalaman, Trabzonspor yenilgisiyle UEFA Kupası şanslarının zayıfladığını, ancak bu hedef için mücadelelerini son maça kadar sürdüreceklerini belirtti. 
     Trabzon'a kazanmak için gittiklerini, iyi de mücadele ettiklerini kaydeden Dalaman, yakaladıkları net gol pozisyonlarında son vuruşu iyi yapamayınca, sahadan yenik ayrıldıklarını söyledi. 
     Rakiplerinin Şampiyonlar Ligi iddiasını güçlendirmek istediğini, bu nedenle kıran kırana bir maç oynandığını ifade eden Dalaman, ''İki takım da beraberliğe razı değildi. Böyle olunca, ortaya kaliteli, zevkli ve mücadelesi yüksek bir karşılaşma çıktı. Trabzonspor bize göre daha şanslıydı'' dedi. 
     Bu yenilgiyi unutup kalan maçlara bakacaklarını söyleyen Dalaman, ''Trabzonspor yenilgisi, UEFA Kupası şansımızı zayıflattı. Ancak, önümüzde oynanacak 8 maç daha var. Biz bunları kazanıp, rakiplerimizin kaybetmesini bekleyeceğiz'' diye konuştu. 
     
</TEXT>
</DOC>
