<DOC>
<DOCNO> 246553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy35.html </URL>
<DATE> 2004/06/09/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Kamu personeli yargılama kanunu çıktı. 
</HEADLINE>
<TEXT>

     TBMM Genel Kurulu'nda, AK Parti Kahramanmaraş Milletvekili Mehmet Ali Bulut ile 3 milletvekilinin verdiği memurlar ile diğer kamu görevlilerinin yargılanmasına ilişkin kanun teklifinin 4 maddesi kabul edildi. 
     TBMM Genel Kurulu'nda yapılan görüşmeler sırasında AK Parti ve CHP grup başkanvekillerinin ortak önergesi ile belediye çalışanlarının yargılanmasının belediye başkanlarının iznine bağlı olmasına ilişkin hüküm metinden çıkarıldı. Buna göre, belediye ve bağlı kuruluşlarda çalışan memur ve diğer kamu görevlileri hakkındaki yargılanma iznini vali ve kaymakamlar vermeye devam edecek. 
     Genel Kurul'da yine Ak Parti ve CHP grup başkanvekillerinin ortak önergesi ile soruşturma izni verilmesi ya da verilmemesine karşı yapılacak itiraza, yetkili merciin yargı çevresinde bulunduğu bölge idare mahkemesinin bakmasını öngören teklifin 4. maddesi de metinden çıkarıldı. 
     AK Parti ve CHP Grup başkanvekillerinin verdiği bir diğer ortak önerge ile de hazırlık soruşturmasını yürütecek yargı merciine ilişkin madde de değiştirildi. Buna göre, ''Hazırlık soruşturması genel hükümlere göre görevli cumhuriyet başsavcılığı tarafından yapılacak. Ancak, Cumhurbaşkanlığı Genel Sekreteri, TBMM Genel Sekreteri, müsteşarlar ve valiler ile ilgili yapılacak olan hazırlık soruşturmasını, Yargıtay Cumhuriyet Başsavcısı veya başsavcı vekili yapacak. Kaymakamlarla ilgili hazırlık soruşturması ise il cumhuriyet başsavcısı veya başsavcı vekili tarafından yapılacak. 
     Hazırlık soruşturması sırasında hakim kararı alınması gereken konularda Cumhurbaşkanlığı Genel Sekreteri, TBMM Genel Sekreteri, müsteşarlar ve valiler için Yargıtay'ın ilgili ceza dairesine, kaymakamlar için il asliye ceza mahkemesine, diğerleri için ise genel hükümlere göre yetkili ve görevli sulh ceza hakimine başvurulacak. 
     
     MEMURLAR VE DİĞER KAMU GÖREVLİLERİNİN YARGILANMASI 

     AK Parti Kahramanmaraş Milletvekili Mehmet Ali Bulut ve 3 arkadaşı tarafından verilen ''Memurlar ve Diğer Kamu Görevlilerinin Yargılanması Hakkında Kanun''da değişiklik yapılmasına ilişkin yasa teklifi, TBMM Genel Kurulu'nda kabul edildi. 
     Memurlar ve Diğer Kamu Görevlilerinin Yargılanması Hakkında Yasa'da yapılan değişiklikle, Başbakanlık, bakanlık ve bağlı kuruluşların merkez teşkilatında görevli olup ortak kararla atanan memurlar ve diğer kamu görevlileri hakkında soruşturma için ilgili bakan veya başbakanın izni gerekecek. 
     İhbar ve şikayetlerin soyut ve genel nitelikte olmaması, kişi ve olay belirtilmesi, iddiaların ciddi bulgu ve belgelere dayanması, dilekçe sahibinin ad, soyad ve imzası ile iş veya ikametgah adresinin bulunması zorunlu olacak. Bu şartları taşımayan ihbar ve şikayetler, cumhuriyet başsavcılıkları ve izin vermeye yetkili merciler tarafından işleme konulmayacak, ancak iddialar şüpheye mahal vermeyecek şekilde belgelerde ortaya konulursa bu şartlar aranmayacak. 
     Cumhuriyet başsavcılıkları ile izin vermeye yetkili merciler, ihbar ve şikayetler konusunda daha önce sonuçlandırılmış bir ön inceleme olması halinde başvuruyu işleme koymayacak. Ancak ihbar veya şikayet eden kişilerin konuyla ilgili olarak daha önce ön incelemenin neticesini etkileyecek yeni belge sunması halinde başvuruyu işleme koyabilecek. 
     Hazırlık soruşturması genel hükümlere göre görevli cumhuriyet başsavcılığı tarafından yapılacak. Ancak, Cumhurbaşkanlığı Genel Sekreteri, TBMM Genel Sekreteri, müsteşar ve valilerle ilgili hazırlık soruşturmasını, Yargıtay Cumhuriyet Başsavcısı veya başsavcı vekili yapacak. Kaymakamlarla ilgili hazırlık soruşturması ise il cumhuriyet başsavcısı veya başsavcı vekili tarafından yapılacak. 
     Hazırlık soruşturması sırasında hakim kararı alınması gereken konularda Cumhurbaşkanlığı Genel Sekreteri, TBMM Genel Sekreteri, müsteşarlar ve valiler için Yargıtay'ın ilgili ceza dairesine, kaymakamlar için il asliye ceza mahkemesine, diğerleri için ise genel hükümlere göre yetkili ve görevli sulh ceza hakimine başvurulacak. 
     Davaya bakmaya yetkili ve görevli mahkeme, genel hükümlere göre yetkili ve görevli mahkeme olacak. Ancak, Cumhurbaşkanlığı Genel Sekreteri, TBMM Genel Sekreteri, müsteşar ve valiler için Yargıtay'ın ilgili dairesi kaymakamlar için ise il ağır ceza mahkemeleri yetkili olacak. 
     Memurlar ve diğer kamu görevlileri hakkında ihbar ve şikayetlerin, ''ihbar veya şikayet edileni mağdur etmek amacıyla'' yapıldığının anlaşılması sonucunda haksız isnatta bulunanlar hakkında yetkili ve görevli Cumhuriyet başsavcılığınca resen soruşturma açılacak. 
     Düzenlemenin yürürlüğe girmesinin ardından Memurlar ve Diğer Kamu Görevlilerinin Yargılanması Hakkında Kanuna göre Yargıtay'ın ilgili ceza dairesinde ve il ağır ceza mahkemesinde açılmış davalar ile Danıştay'ca itirazen incelenen kararlar, genel hükümlere göre yetkili ve görevli mahkemelere devredilecek. 
     
     ''İDDİASINA GİRERİM, ANAYASA MAHKEMESİ'NDEN DÖNECEK'' 

     CHP Grup Başkanvekili Kemal Anadol, oyunun rengini belli etmek amacıyla yaptığı konuşmada, önergelerle yapılan değişiklikle gerekçeye ters düşen bir düzenlemenin yapıldığını belirtti. 
     Çıkarılan yasayla belediye başkanı, vali ve müsteşarın ayrı mahkemelerde yargılanacağını ileri süren Anadol, bunun Anayasa'ya aykırı olduğunu vurguladı. Yasa'nın ya Çankaya'dan ya da Anayasa Mahkemesi'nden geri döneceğini savunan Anadol, ''İsteyenle iddiasına girerim bu yasa Anayasa Mahkemesi'nden dönecek. Sizi dostça uyarıyorum kişiye özel yasa çıkarıyorsunuz. Suç işleyen belediye başkanını niye sırtınızda taşıyorsunuz Bırakın yargılansın'' dedi. 
     Görüşmelerin ardından teklif kabul edildi. Genel Kurul'da daha sonra Basın Yasa Tasarısı'nın görüşülmesine başlandı. 
     
</TEXT>
</DOC>
