<DOC>
<DOCNO> 222683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/dundar.html </URL>
<DATE> 2004/03/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Seçmenin dilinde 'Küstüm... küstüm ' 
</HEADLINE>
<TEXT>

   Göçmenlerin Adana'sı, Durak'ın televizyonunda gösterilen alımlı şehirden çok farklı... Sokakta neden en popüler şarkının "Küstüm küstüm" olduğunu anlıyorsunuz 
   
      Yerel siyasetin en renkli tasnifi Ekspres'in 2. sayfasındaydı. Köşe yazarı Yasemin Kara Güç, başkan adaylarını şöyle değerlendiriyor 
   Aytaç Durak AKP adayı Gizemli ve kıskanç. Kadınlar başkanın resmi duruşu ardında müthiş bir çekicilik olduğunu söylüyor. 
   Bülent Özülkü CHP adayı Romantik ve tutkulu. Genç kızlar ona 'mafya' denmesine bile bayılıyor. Özülkü'yü "Baba filmindeki Al Pacino'nun romantizmi içinde tutkulu bir erkek" diye tanımlıyorlar. 
   Sedat Doğan SHP adayı Cazip ve hırçın. Kadınlar onun 'erkeksi' mavi gömleğine ve bilboard'lardaki pozuna takılmış. O poza hayran olup oy verecekler az değil. Epey taraftarı var. Çoğu sosyetik Fişçiler duymasın . 
   Ümit Özgümüş ANAP DYP adayı Erotik ve çılgın. Onunla bir ıssız adada kalmak istediğini söyleyen bir kadınla bile karşılaştım. Televizyona çıktığında işi gücü bırakıp onu seyrediyormuş. 
   
   Bayhan borç ödüyor 
   Yazıyı okuyan, adayları pop star finalisti sanabilir. Afişlerde Adanalı pop star Bayhan'ın, Aytaç Durak'ı desteklediği de yazılı... Başkan'ın çekiciliği konusunda Bayhan ve Yasemin Hanım'dan farklı düşünenler de var. Çünkü bir zamanlar Türkiye'nin 4. büyük ili olan Adana artık ilk 10'a bile giremiyor. Oysa zengin aileler yönünden İstanbul'un ardından 2. sırada Adana... 12 bin zengin, yılda 150 bin dolarla yaşıyor. 2 milyon kişi ise 1400 dolarla geçiniyor. Son krizde işten çıkarılan 100 bin kişi resmen aç... 
   Kent, Amerikan iç savaşındaki gibi "kuzey - güney" diye bölünmüş. En zengin, en fakire yürüyüşle 20 dakikalık mesafede... Göçmenlerin yaşadığı güney Adana, Durak'ın Çukurova televizyonunda gösterilen alımlı şehirden çok farklı... Sokağa çıkınca niye burada en popüler şarkının "Küstüm küstüm" olduğunu anlıyorsunuz. 
   Hilton'un penceresinden görünen Adana, dişlerinin sadece ön kısmını fırçalayan bir çocuk gibi... Varoşlarda Bingöl havası var. Göç azalmış. Çünkü iş yok artık... Şehir dolmuş. 
   
   İşportacı Mardinli 
   Mardin'den gelip işportacılık yapan bir Adanalı "9 nüfusla 3 aydır işsizim" diyor. Seçimi sorunca "hep kuzeye çalışan" Durak'a şu maniyi söylüyor 
   "Niye kuzey hep yeşil de güney hep kurak 
   Hep birlik olup da şundan bi hesap sorak" 
   
   Son durak 
   Siyaset öyle ilkesizleşmiş ki, Durak anket yapıp halka "Hangi partiden aday olayım" diye sormuş. "Artık gitmeli" diyen çok... AKP tabanında da tepki var. 
   Bu seçim onun için "son Durak" mı Olabilir, ama oyu sol ittifakla bölünecek CHP adayından da şik yetler var. 
   Adana'da seçimi, kuzeyle güneyi buluşturan kazanacak ve o zaman hayat, şalgama turunç karışmış kadar güzel olacak. 
   
      
   
   
   
</TEXT>
</DOC>
