<DOC>
<DOCNO> 246088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/dunya/adun.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon raporu Başkan işkence emri verebilir 
</HEADLINE>
<TEXT>


ABD'nin kendi ulusal güvenliği söz konusu olduğunda işkenceyi yasaklayan anlaşmalara uymak zorunda olmadığını belirten rapor, Başkan Bush'a da işkence emri verme yetkisi tanıyor 

DIŞ HABERLER SERVİSİ 


ABD Savunma Bakanlığı Pentagon tarafından geçen yıl hazırlanan ve sorgulama tekniklerinin hukuksal boyutunu irdeleyen bir raporda, Amerikan vatandaşlarının can güvenliği söz konusu olduğunda ABD'nin işkenceyi yasaklayan uluslararası sözleşmelere uymakla yükümlü olamayacağı ve Başkan George W. Bush'un bu durumda gözaltına alınanlara işkence yapılması için emir verme yetkisine sahip olduğu savunuldu. 
Pentagon'un sivil ve askeri hukukçularının Savunma Bakanı Donald Rumsfeld için hazırladıkları rapor, ABD Başkanı'nın tutuklulardan bilgi almak için Amerikan iç hukuku ve uluslararası hukukta yer alan ve işkenceyi yasaklayan yasal sınırlamalara uymak zorunda kalmaksızın sorgulama yapılmasına emir verebileceği görüşüne yer veriyor. Rapora göre, işkenceyi yapan görevliler de yasal kovuşturmadan muaf olacaklar ve Adalet Bakanlığı bunlar hakkında herhangi bir suçlama yapamayacak. 

'Yasal sorguda sonuç alınamıyor' 
Amerikan gazetesi The Wall Street Journal, söz konusu raporun 6 Mart 2003 tarihli taslak metnini ele geçirdiğini bildirdi. Habere göre, Amerikan sorgu uzmanlarına tutuklulara işkenceye varan teknikler uygulaması konusunda serbestiyet getiren izin 2002'de Guantanamo'daki komutanların "yasal sınırlamalar dahilinde yapılan sorgulamalarda hiçbir sonuç alamıyoruz" şeklindeki şik yetleri üzerine gündeme geldi. 
Amerikan iç hukuku ve Cenevre Konvansiyonu gibi işkenceyi yasaklayan uluslararası hukuk kurallarını özetleyen rapor, bu yasal engellerin ulusal güvenlik söz konusu olduğunda neden geçersiz sayılabileceğini anlatıyor. Raporda bu kapsamda, "Sayısız Amerikan vatandaşının can güvenliğini sağlamaya yönelik bilgi edinilmesi söz konusu olduğunda işkenceyle ilgili normal sınırlamalar geçerli olamaz. Çünkü hiçbir şey Amerikalıların güvenliğinden daha önemli değil. Bu nedenle Başkomutan olan ABD Başkanı, sorgu sırasında tutuklu üzerinde işkenceye kadar varan ve işkence de dahil her türlü fiziksel ve psikolojik eylem yapılmasına onay verebilir" deniliyor. 
"Düşman kurallara uymuyorsa biz neden uyalım" mantığını savunan rapor, öteki ülkeler işkence konusunda daha fazla titiz davranabilirler görüşüne de yer veriyor. 




</TEXT>
</DOC>
