<DOC>
<DOCNO> 233080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun17.html </URL>
<DATE> 2004/04/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Manchester United ''terör'' hedefinde mi .. 
</HEADLINE>
<TEXT>

     İngiliz polisinin dün gözaltına aldığı 10 terör zanlısının, bu hafta oynanacak Manchester United -Liverpool maçı sırasında Old Trafford Stadı'nı kana bulayacak bir eyleme hazırlandığı öne sürülüyor. 
     İngiltere'nin ünlü futbol kulübü Manchester United, dün tutuklanan 10 terör zanlısının kendilerine yönelik bir terör saldırısı planladıkları yolundaki spekülasyonları reddetti. 
     Dün yapılan operasyonlar sırasında tutuklanan 10 zanlının sorguları sürerken, bugün basında yer alan ''zanlılar Old Trafford stadına yönelik bir eylem hazırlığındaydı'' şeklindeki iddiaları değerlendiren kulüp yönetimi, bu yönde hiçbir delil ve işaretin bulunmadığına dikkati çekti. 
     Kulüp sözcüsü tarafından yapılan açıklamada, önümüzdeki hafta sonu Liverpool takımıyla oynanacak maçın ve bundan sonraki bütün maçların planlandığı gibi yapılacağına işaret edilirken, ''bu tür söylentilerin korku yaratmaktan başka bir işe yaramadığı'' bildirildi. 
     Manchester United Kulübü'nün açıklamasını değerlendiren bazı TV kanallarıysa izleyicisinin maçlara gelmemesi tehlikesinden ürken kulübün böyle bir açıklama yapmasının doğal olduğu yorumunda bulunuyor. 
     Tartışmaların sürmesine rağmen, gerek Manchester polisi, gerekse Scotland Yard, dün yapılan operasyonda tutuklanan 10 zanlının hedefleri konusundaki sessizliğini koruyor. 

     
</TEXT>
</DOC>
