<DOC>
<DOCNO> 243153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/siyaset/axsiy02.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye 'Süleymaniye unutulmadı' uyarısı 
</HEADLINE>
<TEXT>


Genelkurmay Başkanı Özkök, Süleymaniye baskınıyla aynı güne denk gelen ABD bağımsızlık resepsiyonunda 5 dakika kaldı 

ANKARA Milliyet 


Genelkurmay Başkanı Orgeneral Hilmi Özkök, ABD Büyükelçiliği'nin, 4 Temmuz 2003'teki Süleymaniye baskınından sonra verdiği ilk 4 Temmuz Bağımsızlık Günü resepsiyonunda sadece 5 dakika kaldı. 
ABD Büyükelçisi Eric Edelman, Ankara'da her yıl 3 Temmuz'da kutladıkları 4 Temmuz Bağımsızlık Günü için gerçekleştirilen resepsiyonu, bu yıl yaklaşık 40 gün önce verdi. İstanbul'da 28 - 29 Haziran'da yapılacak NATO Zirvesi, davetin erken tarihe alınmasına gerekçe olarak gösterilirken, ABD temsilciliklerine yönelik terör saldırısı istihbaratlarının etkili olduğu öne sürüldü. 
Özkök, hükümet adına sadece Dışişleri Bakanı Abdullah Gül ve Devlet Bakanı Ali Babacan'ın katıldığı resepsiyon için geldiği büyükelçilik konutunda, sadece 5 dakika kaldı. Özkök'ün bu tavrında, geçen yıl 4 Temmuz'da, Irak'ın Süleymaniye kentindeki Özel Kuvvetler bürosuna baskın yapan ABD güçlerinin, 11 Türk askerini gözaltına almasının etkili olduğu belirtildi. 
KKTC'nin Ankara Büyükelçisi Ahmet Zeki Bulunç ise, Edelman'ın resepsiyonuna ilk defa katıldı. ABD'li kaynaklar, Bulunç'un davetinin, ABD yönetiminin referandumda "evet" diyen Kıbrıslıların izolasyondan kurtarılması yönündeki adımlarından biri olduğunu kaydederek, "Yeni adımlar da birkaç hafta içinde gelecektir" dediler. 


</TEXT>
</DOC>
