<DOC>
<DOCNO> 243311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy27.html </URL>
<DATE> 2004/05/27/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Baykal Parti içi sorunlarımız meşru parti platformlarında konuşulmalı 
</HEADLINE>
<TEXT>

     CHP Genel Başkanı Deniz Baykal, parti içindeki sorunların meşru parti platformlarında konuşulması gerektiğini söyledi. Baykal, olağanüstü grup toplantısında ortaya konulan anlayışa ve bildiriye sahip çıktığını söyledi. 
     Baykal, göreve yeni başlayan Türk Parlamenterler Birliği Genel Başkanı Hasan Korkmazcan ve Yönetim Kurulu üyelerini genel merkezde kabul ederek, bir süre görüştü. 
     Baykal, görüşme öncesinde gazetecilerin CHP içindeki gelişmelere ilişkin sorularını yanıtladı. Bir gazetecinin, CHP Grubu'nun dün akşam yapılan olağanüstü toplantısında kabul edilen bildiriye rağmen muhaliflerin bu sabah bir toplantı yaptıklarını anımsatması üzerine Baykal, şöyle konuştu 
     ''Ben hala, parti içindeki sorunlarımızın meşru parti platformlarında ele alınması ve konuşulması gerektiğini düşünmeye devam ediyorum. Partinin genel başkanı olarak benim görevim bu anlayışı sürdürmek ve sahip çıkmaktır. Tabii bu anlayışın herkes tarafından paylaşılmadığını da görüyorum. ama bu benim tavır değiştirmeme neden olmaz.'' CHP Grubu'nda, milletvekillerinin görüşlerini anlattıklarını, toplantının sonunda da grubun anlayışını ortaya koyan bir bildiri yayınlandığını kaydeden Baykal, ''O bildiriye ve grubumuzun ortaya koyduğu anlayışa sahip çıkıyorum'' dedi. 
     Deniz Baykal, bir gazetecinin, ''Grup toplantısında ihraç uyarısında bulunduğunuz belirtiliyor. Gündeminizde disiplin süreci var mı '' sorusunu şöyle yanıtladı 
     ''Bu konuları biz partinin resmi parti platformlarında ele alırız, konuşuruz. Medya aracılığıyla parti içindeki gelişmeleri değerlendirmenin uygun bir yol olmadığını düşünüyorum. Değerlendirmelerimi grup toplantısında yaptım, uyarılarımı yaptım, önerilerimi ifade ettim. Bu aşamada buna eklenecek fazla bir şey yok.'' Baykal, bir başka soruyu yanıtlarken, Mardin milletvekili Muharrem Doğan'ın istifası konusunda bilgisi olmadığını, kendisiyle görüşmediğini ve haberi gazetelerden okuduğunu ifade etti. 
     Deniz Baykal, Türk Parlamenterler Birliği Yönetim Kurulu üyeleriyle görüşmesinde de yeni seçilen Yönetim Kurulu'na başarı dileklerini iletti. Baykal, sıcak siyasetin gergin ortamından uzaklaşan eski parlamenterlerin büyük bir sıcaklık ve anlayış içinde birlikte çalıştıklarını belirterek, bunun önemine dikkati çekti. 
     Birlik Genel Başkanı Hasan Korkmazcan da 1986'dan beri kamu yararına dernek statüsünde görev yaptıklarını belirterek, önümüzdeki dönemde AB üyeliği sürecinde Türkiye'nin tanıtımına yönelik çalışmalar yapacaklarını söyledi. 
     
</TEXT>
</DOC>
