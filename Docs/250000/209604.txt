<DOC>
<DOCNO> 209604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun15.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Sosyal Forumu'nda tecavüz iddiası .. 
</HEADLINE>
<TEXT>

     Hindistan'ın Bombay kentinde düzenlenen 4. Dünya Sosyal Forumu'na katılan Güney Afrikalı savcı, kadın meslektaşına tecavüz ettiği suçlamasıyla gözaltına alındı. 
     Polis tarafından yapılan açıklamada, Güney Afrika'daki Yüksek Mahkeme savcılarından yaşındaki Seracettin Desai'nin kadın meslektaşı tarafından suçlanması üzerine gözaltına alındığı belirtilirken, televizyon kanallarındaki haberlerde, Hindistan'daki mahkemenin, Desai'nin kefaletle serbest kalma talebini reddettiği ve savcının cumaya kadar gözaltında kalacağı belirtildi. 
     Polis sözcüsü, foruma katılan adı açıklanmayan kadının, polise Bombay Forumu programı hakkında konuşmak üzere Tac President Hotel'deki odasına gelen savcının kendisine tecavüz ettiğini iddia ettiğini açıkladı. 
     Bombay polis şefi Ahmed Cavid de Associated Press ajansına yaptığı açıklamada, 27 yaşındaki kadının da Güney Afrikalı olduğunu söyledi. 
     Olay, ilk kez Asya'da düzenlenen Dünya Sosyal Forumu katılımcıları arasında huzursuzluk yarattı. 
     Fransız barış gönüllüsü Simone Migniot, olayın kendisini şoke ettiğini belirtirken, olayın hemen protesto edilmesini istedi. 
     Güney Afrikalı erkek delege henüz resmen tecavüzle suçlanmamış olsa da forumu düzenleyenler olayı kınadı. 
     Organizatörlerden Gautam Mody, ''Kadın delegelerimizden birine yapılan saldırı bizi derinden şoke etti. Ona tüm desteğimizi sunuyor, olayı kınıyoruz'' dedi. 
     Küreselleşme karşıtlarını yılda bir kez bir araya getiren Bombay Sosyal Forumu'na bu yıl yaklaşık 100 bin kişi katılıyor. 
     
</TEXT>
</DOC>
