<DOC>
<DOCNO> 215768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo23.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar Gaziantepspor'a güveniyor... 
</HEADLINE>
<TEXT>

     Taraftarının yüzde 77,31'i Gaziantepspor'un UEFA Kupası 3. tur ilk maçında İtalya'nın AS Roma takımını yeneceğine inanıyor. 
     Gaziantepspor'un resmi internet sitesinde, taraftara ''UEFA Kupası ilk maçında Gaziantepsporumuz Roma'yı yenebilir mi '' sorusu yöneltilerek sürdürülen ankete 119 kişi katıldı. 
     Katılımcıların 92'si ankete ''evet'', 27'si ise ''hayır'' yanıtı verdi. Ankete ''evet'' yanıtı vererek karşılaşma öncesinde takımına olan güvenini dile getiren taraftarlar, bir bakıma futbolcu ve teknik kadroya ''biz inandık, siz de inanın'' mesajı gönderdi. 
     Gaziantepspor-AS Roma maçı, 26 Şubat 2004 Perşembe günü Kamil Ocak Stadı'nda oynanacak. 
     Gaziantepspor Teknik Direktörü Nurullah Sağlam, UEFA Kupası 3. turunda oynayacakları İtalya'nın ünlü As Roma takımının çok güçlü, ancak yenilmeyen bir ekip olmadığını söyledi. 
     Sağlam, ''Roma ekibi gerek kadrosu gerekse de taraftarı ile çok güçlü bir dünya takımı. Güç olarak bizden üstünler. Her şeyden önce kurada böyle bir takımla oynamanın mutluluğunu yaşıyoruz. Taraftarımıza AS Roma gibi dünya markası olmuş bir ekibi izlettirmenin heyecanı içindeyiz. Onlar bizi turdan elerse Roma'ya elenmiş oluruz, eğer biz onları turdan saf dışı edersek Dünyaya adımızı yazdırırız. Futbolcularıma inanıyorum'' diye konuştu. 
     
</TEXT>
</DOC>
