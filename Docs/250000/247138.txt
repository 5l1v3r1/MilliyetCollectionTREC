<DOC>
<DOCNO> 247138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko32.html </URL>
<DATE> 2004/06/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
MB İktisadi Yönelim Anketi Genel gidişattaki olumlu görüşler zayıfladı 
</HEADLINE>
<TEXT>

     Merkez Bankası, katılımcıların genel gidişat konusundaki olumlu görüşlerinin 'geçen aya kıyasla belirgin olarak zayıfladığının gözlendiğini' bildirdi. 
     Merkez Bankası, Mayıs ayında sanayi sektöründe faaliyet gösteren 447 özel firma yöneticisi arasında yapılan İktisadi Yönelim Anketi Mayıs ayı sonuçlarını açıkladı. 
     Buna göre içinde bulunduğu sanayi dalı hakkında bir ay öncesine kıyasla ''daha iyimser'' olanların oranı yüzde 34.5'ten yüzde 29.8'e geriledi. ''Daha kötümser'' olanların oranının ise yüzde 8.1'den yüzde 11.0'a yükseldiği görüldü. 
     İç talebe ilişkin, iç piyasadan alınan yeni sipariş miktarı ve iç pazara satılmış olan mal hacmi son üç ay eğilimleri, geçen aya kıyasla bir miktar gerileyerek geçen yılın aynı dönemindeki değerlerine yakın değerler aldı. 
     Gelecek üç aydaki artış beklentileri ise geçen aya ve geçen yılın aynı dönemine kıyasla belirgin olarak geriledi. 
     Dış talebe ilişkin ihracat piyasasından alınan yeni sipariş miktarı ve dış pazara satılmış olan mal hacmi son üç ay değerlendirmelerinde, geçen aya kıyasla bir miktar gerileme olmakla beraber bu kalemlere ait gelecek üç ay beklentileri, ihracatın geçen aylardaki olumlu seyrini önümüzdeki dönemde de genel olarak korumasının beklendiğine işaret ediyor. 
     Mayıs ayında iç ve dış talebe ilişkin son üç ay değerlendirmeleri geçen aya kıyasla bir miktar gerilemesine rağmen, ilgili dönemde mamul mal stoklarında ''normal üstü'' diyenlerin lehine olan eğilim ve gelecek üç aylık dönemde mamul mal stoklarında düşüş bekleyenlerin lehine olan geçen ayki seyir zayıflayarak da olsa korundu. 
     Hammadde stoklarında ise son üç aylık dönemde belirgin bir değişme olmazken, fakat gelecek üç aylık dönemde hammadde stoklarının bir miktar azalması bekleniyor. 
     Kapasite kullanım eğilimi mevsimsel etkilerden arındırıldığında geçen aya kıyasla bir miktar gerilemesine rağmen, yine de belirgin şekilde ''daha fazla'' kapasite ile çalıştıklarını belirtenlerin lehine oldu. 
     Üretim hacminde son üç aya ilişkin olumlu değerlendirmeler, Mayıs ayındaki talep ve kapasite kullanım oranı değerlendirmelerine paralel gerilerken, gelecek üç aylık dönemdeki üretime ilişkin geçen ayki olumlu beklentilerin ise özellikle iç talep beklentilerindeki kötüleşmenin etkisiyle belirgin olarak zayıfladı. 
     Toplam istihdam miktarı son üç ay değerlendirmeleri, mevsimselliğin etkisiyle geçen aya kıyasla bir miktar arttı. Gelecek üç aylık dönemde ise istihdam beklentilerinde geçen aya kıyasla önemli bir değişim olmadı. 
     Nisan ayında olumsuzlaşan ortalama birim maliyet artış beklentileri, bu ayki son üç ay değerlendirmelerine yansıdı. Fakat gelecek üç aylık dönemdeki artış beklentilerine bakıldığında, maliyetlerde yaşanan kötüleşmenin daha fazla artması beklenmiyor. 
     Diğer taraftan, maliyet değerlendirmelerindeki bozulma, yeni alınan iç pazar siparişleri için ortalama fiyat artışı değerlendirmelerine yansıdı ve gelecek üç aydaki artış beklentilerini kuvvetlendirdi. 
     Ortalama birim maliyet değerlendirme ve beklentilerindeki kötüleşmenin etkisiyle, son 19 aydır belirgin olarak gelecek üç aylık dönemdeki TEFE enflasyonunda azalış bekleyenlerin lehine olan seyir sona erdi. 
     Yıl sonu ve gelecek 12 aydaki TEFE enflasyonu beklentilerinin ise geçen aya kıyasla bir miktar yükselerek, sırasıyla yüzde 13.8 ve yüzde 12.9 olarak belirtildiği görüldü. 
     
</TEXT>
</DOC>
