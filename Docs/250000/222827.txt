<DOC>
<DOCNO> 222827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo05.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası'nda Fenerbahçe-Gençlerbirliği eşleşmeleri... 
</HEADLINE>
<TEXT>

     Türkiye Kupası'nda yarı finalde yarın Gençlerbirliği ile karşılaşacak Fenerbahçe'nin kupada rakibine üstünlüğü bulunuyor. 
     Sarı-lacivertliler, başkent ekibiyle kupa tarihinde daha önce 5 kez farklı turlarda karşı karşıya geldi. 
     Türkiye Kupası'nda bugüne dek birer kez final ve yarı finalde karşılaşan ekipler, 2 kez çeyrek final, 1 kez de 6. tur maçı yaptı. 
     Son olarak 2000-2001 sezonunda Gençlerbirliği ile final oynayan Fenerbahçe, 11 Nisan 2001'de Kayseri'de yapılan ve normal süresi 2-2 berabere sonuçlanan maçta, penaltılarla 4-1 yenilerek kupayı kaçırmıştı. 
     
     DİĞER EŞLEŞMELER 
     Sarı-lacivertlilerin, başkent ekibiyle kupada ilk eşleşmesi 1962-63 sezonunda yine yarı finalde gerçekleşti. Gençlerbirliği'ni ilk maçta 2-0, ikinci maçta da 2-1 yenen Fenerbahçe finale yükseldi. 
     1964-65 sezonunda çeyrek finalde Gençlerbirliği ile karşılaşan sarı-lacivertliler, 2-1 ve 5-1'lik skorlarla 2 maçı da kazanarak yarı finale çıktı. 
     1992-93 sezonunda ise kupanın 6. turunda eşleşen iki ekibin mücadelesinden 5-2 galip ayrılan Fenerbahçe, çeyrek finale yükselmişti. 
     1995-96 sezonunda çeyrek finaldeki mücadelede ilk maç 1-1 sonuçlanırken, ikinci karşılaşmayı 2-1 kazanan Fenerbahçe, yarı final şansını elde etmişti. 
     
     KUPAYI 4 KEZ KAZANDI 
     Sarı-lacivertliler, 1967-68, 1973-74, 1978-79 ve 1982-83 sezonlarında olmak üzere 4 kez kupayı kazandı. 
     1967-68'de finalde Altay ile karşı karşıya gelen Fenerbahçe İstanbul'da 2-0 yendiği rakibine rövanş maçında deplasmanda 1-0 boyun eğmesine rağmen kupayı kazanan takım oldu. 
     1973-74 sezonunda ise finalde Bursaspor ile karşılaşan Fenerbahçe, ilk maçta deplasmanda 1-0 yenildiği rakibini kendi evinde 3-0 yenerek kupanın sahibi oldu. 
     1978-79 sezonunda finalde yine Altay ile karşılaşan sarı-lacivertliler, deplasmanda 2-1 yenilip, İstanbul'da 2-0 kazanarak kupaya uzandı. 
     Son olarak 1982-83 sezonunda finali Mersin İdmanyurdu ile oynayan Fenerbahçe, İstanbul'da 2-0, deplasmanda da 2-1 kazandığı maçların ardından mutlu sona ulaştı. 
     Sarı-lacivertliler, 1982-83'den sonra geçen 20 sezonda kupayı kazanma başarısı gösteremedi. 
     
     3 KEZ KAPIDAN DÖNDÜLER 
     Fenerbahçe, kupayı en son kazandığı 1983'den bu yana geçen sürede düzenlenen 20 kupada 3 kez final oynadı. 
     1988-89 sezonunda Beşiktaş, 1995-96'da Galatasaray ve 2000-2001 sezonunda da Gençlerbirliği ile final oynayan Fenerbahçe, kupayı rakiplerine bıraktı. 
     1983-84, 1989-90, 1990-91, 1992-93, ve 1994-95 sezonlarında kupada yarı finale kadar yükselen sarı-lacivertliler, 1984-85, 1986-87, 1993-94, 1996-97 ve 1997-98 sezonlarında ise çeyrek final oynadı. 
     
</TEXT>
</DOC>
