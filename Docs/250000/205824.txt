<DOC>
<DOCNO> 205824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur12.html </URL>
<DATE> 2004/12/31/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
MİT binasının karşısındaki markete silahlı soygun .. 
</HEADLINE>
<TEXT>

     
     Ramazan ÇETİN DENİZLİ, DHA 
     

DENİZLİ'de Milli İstihbarat Teşkilatı MİT binasına 50 metre uzaklıktaki market, kar maskeli, silahlı iki kişi tarafından soyuldu. 
     Olay, önceki gün saat 23.00 sıralarında Kenan Evren Bulvarı üzerindeki Seray Market'te meydana geldi. MİT binasının karşısındaki markete gelen kar maskeli iki kişi, silah tehdidi ile yere yatırdıkları işletmeci 30 yaşındaki Servet Ayaz'ın el ve ayaklarını bağlayıp ağzını bir bezle kapattı. Daha sonra ışıkları söndüren soyguncular, market sahibi Ayaz'ın başına silah dayayıp cebindeki paraları ve telefonu aldı. Yazar kasayı da açan soyguncular, 300 milyon lira nakit para ve 6 karton sigarayı alarak kaçtı. Soyguncuların kaçmasından saatler sonra ellerindeki ipleri koparıp kurtulan Servet Ayaz, polisi arayıp olayı bildirdi. Servet Ayaz, "Kar maskeli iki adam aniden markete girip beni etkisiz hale getirdi. Bir an öldüreceklerini sandım. Çok korktum hiç tepki vermedim'' dedi. 
     Emniyet Müdürlüğü yetkilileri, benzeri bir soygunun iki hafta önce merkeze bağlı Bağbaşı Beldesi'nde meydana geldiğini, iki olayı da kar maskeli aynı kişilerin gerçekleştirme olasılığının yüksek olduğunu bildirdi. Soygunla ilgili soruşturma devam ediyor. 
     
</TEXT>
</DOC>
