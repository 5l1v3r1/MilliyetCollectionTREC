<DOC>
<DOCNO> 217501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo37.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulak Son haftalarda canımızı çok yakıyorlar 
</HEADLINE>
<TEXT>

     Denizlispor Teknik Direktörü Giray Bulak, hakemleri eleştirerek, ''Son haftalarda canımızı çok yakıyorlar'' dedi. 
     Yeşil-siyahlı takımda, bu hafta deplasmanda oynanacak Bursaspor maçının hazırlıkları başladı. Futbolcular, Teknik Direktör Bulak yönetiminde ilk çalışmasını Şemikler Stadı'nda yaptı. 
     Antrenman öncesi basın mensuplarına açıklamada bulunan Bulak, Beşiktaş ve Ankaragücü yenilgileriyle haftalar sonra 4. sıradaki yerlerini Galatasaray'a kaptırdıklarını hatırlattı. 
     Bu yenilgilere rağmen paniğe gerek olmadığını ifade eden Bulak, ''Bu hafta Bursaspor ile oynayacağımız maç önemli. Rakibimiz ateş hattının içinde. Ancak onun durumu bizi fazla ilgilendirmiyor. Eksiklerimiz var. Bunları mazeret göstermek yerine kazanmak istiyoruz. Ligdeki hedefimiz ise 50 puanın üzerine çıkmak ve gençleri takıma kazandırmak'' diye konuştu. 
     Gençlerbirliği ve Ankaragücü maçlarında yaşananlara rağmen Denizlispor'un centilmenlikten ödün vermeyeceğini de vurgulayan Bulak, sözlerini şöyle tamamladı 
     ''Gençlerbirliği ile oynadığımız kupa maçı ve geçen hafta kendi sahamızdaki Ankaragücü karşılaşmasında 2 futbolcumuza kırmıza kart gösterildi. Bu kartlar fair play adına bizi üzdü. Bu 2 maça kadar Denizlispor'da hiçbir futbolcu kırmızı kart görmemişti. Son haftalarda canımızı çok yakıyorlar. Bunu hak etmiyoruz. Çünkü Denizlispor camiası centilmenliğini defalarca kanıtladı.'' 
     
</TEXT>
</DOC>
