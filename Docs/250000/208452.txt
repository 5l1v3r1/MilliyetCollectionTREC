<DOC>
<DOCNO> 208452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/guncel/agun.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst düzey yöneticilere şok suçlama 
</HEADLINE>
<TEXT>
   Yargıyı sarsan rüşvet operasyonu 
   'Neşter Operasyonu'nun savcısı büyük bir rüşvet soruşturması için düğmeye basarak, aralarında Çukurova grubunun üst düzey yöneticileri ile avukatların bulunduğu 13 kişiyi gözaltına aldırdı 
      TOLGA ŞARDAN, TÜRKER KARAPINAR Ankara 
   
   Adalet Bakanı Cemil Çiçek'in geçen hafta düzenlenen Hukuk Kurultayı'ndaki, "Bir - iki gün içinde, çok önemli şeyler olacak. Yargıyı takip edin" açıklamasının ardından, Ankara DGM Başsavcılığı dün düğmeye bastı. Neşter Operasyonu'nun devam eden soruşturmasında, bazı firmaların yargı mensuplarına rüşvet verdiği iddialarını araştıran Savcı Ömer Süha Aldan, operasyona başladı. "Yargıya Neşter" adı verilen operasyon kapsamında aralarında Çukurova grubunun bazı üst düzey yöneticileriyle avukatların olduğu 13 kişi gözaltına alındı. 
   
   8 ay hazırlık 
   SSK'ya yapılan tıbbi malzeme alımlarıyla ilgili Neşter Operasyonu Davası'nı açan Aldan, sekiz ay boyunca operasyonun ikinci aşamasına ilişkin hazırlık yaptı. Aldan'a bu dönemde ihbar yağdı. Ankara'daki yüksek mahkemelerle, bazı h kim ve savcılara rüşvet verdiği iddiaları Aldan'ın dikkatini çekti. 
   
   Teknik takip 
   Bu dönemde, Neşter Operasyonu Davası'ndaki 9 tutuklu, 100'er bin dolar kefalet karşılığı tahliye oldu. Davada yaşanan gelişmeler, rüşvet iddialarını daha da güçlendirdi. Operasyonun önceki aşamalarında, bazı davalara ilişkin, "davalara bakan mahkemelerin bağlandığı" yönünde konuşmalar yapılması, Ankara'dan İstanbul'a iki h kimin götürülüp burada rüşvet verildiği şeklinde iddiaların ortaya atılması üzerine Aldan, bu iddia çevrelerini incelemeye aldı. 
   Teknik takibe alınan bazı şüphelilerin telefonları dinlenirken yüksek yargı mensuplarına yönelen bir rüşvet organizasyonu izlenimi veren bulgular kuvvetlendi. 
   
   Savcıya talimat 
   Gelişmeler üzerine Adalet Bakanı Çiçek bilgilendirildi. Çiçek'in operasyon yapılması yönündeki talimatının ardından Aldan, Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'yla ortak operasyon için düğmeye dün sabah bastı. 
   
   Eşzamanlı operasyon 
   Ankara ve İstanbul'da yapılan eşzamanlı operasyonda Aldan'ın listesinde yer alan kişilerden 10'u gözaltına alındı. 
   Tanınmış bazı firmaların davalarını takip eden avukatlar Ali Canverdi, Orhan Gemicioğlu, Özgür Öztunç, Galip Altıntaş, Cenk Güryel ile Çukurova Grubu'nun üst düzey yöneticileri Ersin Pamuksüzer ile Show TV Genel Müdürü Saner Ayer'in aralarında bulunduğu 13 kişi gözaltına alındı. 
   
   Bürolara baskın 
   Avukatlardan bazılarının Çukurova grubunun davalarını takip ettiği bildirildi. İstanbul'da gözaltına alınan beş zanlının Ankara'ya gönderileceği belirtildi. Ankara'daki bürolarda da Aldan ve polis arama yaptı. 
   DGM kaynakları, zanlıların "yüksek mahkemelerle Ankara ve İstanbul'daki çeşitli mahkemelerde görev yapan yargı mensuplarıyla aracılar vasıtasıyla bağlantı kurup görev yaptıkları şirketlere ait davaları rüşvet ve hatır karşılığı lehlerinde sonuçlandırdıkları" iddiasıyla gözaltına alındıklarını kaydetti. 
   
   Yargıtay üyesi baba 
   Güryel'in eski H kimler ve Savcılar Yüksek Kurulu Başkan Vekili, Yargıtay üyesi Ergül Güryel'in oğlu olduğu bildirildi. Kısa süre sonra Yargıtay Başkanlığı için yapılacak seçimde aday olması beklenen Ergül Güryel, oğlunun neşter operasyonu davasında kendisine gelen bir sanığın avukatlığını yapıp yapamayacağını sorduğunu, kendisinin olumsuz yanıt vermesi üzerine vek let almadığını açıkladı. 
   Baba Güryel, "Bizim bu işlerle ilgimiz yok, ne zaman aday olsam hakkımda böyle iddialar çıkıyor" dedi. 
   
   Başbakan Erdoğan'a bilgi verildi...    BAŞBAKAN Recep Tayyip Erdoğan da 'Yargıya Neşter' adı verilen operasyonun başladığı sırada Adalet Bakanı Cemil Çiçek ve Devlet Bakanı Ali Babacan'la değerlendirmelerde bulundu. Erdoğan, TBMM'deki AKP grup toplantısının ardından Başbakanlık Konutu'na geçti. Burada özel bir görüşme yapacağı bildirilen Başbakan Erdoğan'ın bakanlar Babacan ve Çiçek'le bir araya geldiği ve bir saat görüştüğü öğrenildi. 
   
   İşaret Çiçek'ten... 
   Adalet Bakanı Çiçek, geçen hafta katıldığı Hukuk Kurultayı'nda yaptığı konuşmada, "Bir - iki gün içinde, 'yok canım bu da yapmaz' dediğiniz kişilerle ilgili çok önemli şeyler olacak. Kimse kendi hırsızını korumasın. Yargıyı takip edin" demişti. 
   
   Neşter Operasyonu'nda neler olmuştu    ANKARA DGM Başsavcılığı, yaklaşık 2 yıl önce sosyal güvenlik kuruluşları ile tıbbi malzeme satışı yapan firmalar ve bunların alımlarına aracılık eden doktorlar hakkında "Neşter Operasyonu" başlattı. Soruşturma kapsamında çok sayıda doktor ve tıbbi malzeme satışı yapan firma yetkilisi gözaltına alındı. DGM Savcısı Ömer Süha Aldan, 59 sanık hakkında, "çıkar amaçlı suç örgütü oluşturmak", "rüşvet almak - vermek" suçlarından dava açtı. Hakkında dava açılanlar arasında, ünlü kardiyoloji profesörleri Ferhan Özmen, Derviş Oral, Barbaros Dokumacı, Kenan Ömürlü, dört SSK bürokratı ile 48 firma temsilcisi de yer aldı. Operasyon kapsamında aralarında Oral ile İstanbul iş yaşamının tanınan ismi Mehmet Nazif Edin'in de bulunduğu 9 kişi de tutuklarak cezaevine konuldu. Ancak davanın ikinci duruşmasında, sanıkların 100'er bin dolar kefalet karşılığı tahliyelerine karar verildi. Dava halen Ankara 2 No'lu DGM'de sürüyor. 
   
   
</TEXT>
</DOC>
