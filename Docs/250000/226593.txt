<DOC>
<DOCNO> 226593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy07.html </URL>
<DATE> 2004/03/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İzmir'in Belediye Başkanı Priştina'dan seçim sonrası ilk yorum... 
</HEADLINE>
<TEXT>

     CHP'den İzmir Büyükşehir Belediye Başkanı seçilen Ahmet Piriştina, İzmirlileri ikinci dönem belediye başkanlığında da mahcup etmeyeceğini belirterek, ''Yeniden belediye başkanı seçilmek benim için büyük bir gurur. Bu gururla İzmir'e 5 yıl daha hizmet edeceğim'' dedi. 
     Piriştina, AA muhabirine yaptığı açıklamada, yeni dönemde de aynı yönetim anlayışıyla hizmete devam edeceğini, kentin temel altyapı sorunlarının çözüldüğünü, artık kentin vizyonuna yönelik çalışmalar yapacaklarını söyledi. İzmir'de önemli bir başarı elde ettiklerini, bu başarının bazı kesimlere yönelik bir mesaj olduğunu belirten Piriştina, İzmir'de CHP'nin birinci parti olarak çıkmasının memnuniyet verici olduğunu kaydetti. 
     Piriştina, şunları söyledi 
     ''Belirli bir hizmet ve görevden sonra, o görev süresinin değerlendirilmesinin sonucunda bir kez daha Büyükşehir Belediye başkanlığına seçilmiş olmak gerçekten çok anlamlı ve çok değerli olacak benim için. Mutlulukların ve onurların en büyüğü olacak. Büyükşehir Belediye Başkanı olduğum 1999 yılında insanın doğduğu kente belediye başkanı olmasını, mutlulukların en büyüğü, onurların en büyüğü olarak değerlendirmiştim.'' İzmirlinin kendisine güven duymasının onur verici bir duygu olduğunu kaydeden Piriştina, şöyle devam etti 
     ''Onları mahcup etmeyeceğim. Yeni dönemde kente biçtiğimiz vizyon doğrultusunda hazırladığımız projeleri hayata geçireceğiz. Başbakan Recep Tayyip Erdoğan'ın parti ayrımı yapmayacakları yönündeki açıklamasını çok doğru buluyorum. Zaten idarede bütünlük önemli. Aynı yönetim anlayışımız devam edecek. İzmir'i ticaret ve turizm kenti yapacağız. İzmir Akdeniz'in incisi olacak. El birliğiyle amaca ulaşacağız.'' 
     
</TEXT>
</DOC>
