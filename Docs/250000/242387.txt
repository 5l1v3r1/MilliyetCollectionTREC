<DOC>
<DOCNO> 242387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy08.html </URL>
<DATE> 2004/05/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'li Koç "Ulusal kuruluşlar domates gibi satılmak isteniyor" 
</HEADLINE>
<TEXT>

     CHP Grup Başkanvekili Haluk Koç, ''Ulusal kuruluşların manav tezgahındaki domates gibi etiketlendirilip satılmak istendiğini'' iddia ederek TELEKOM'un özelleştirilmesine ilişkin tasarının yasallaşmasını engellemeye çalışacaklarını bildirdi. 
     Koç, Haber-Sen, Elektrik Mühendisleri Odası ile Makine Mühendisleri Odası yöneticilerini Parlamento'da kabul etti. Sendika ve oda temsilcileri, TELEKOM'un yabancılara satılması gibi çok sayıda sakıncalı düzenlemeyi içerdiğini ifade ettikleri tasarının yasalaşmasını engellemek amacıyla bir platform oluşturulması önerisinde bulundu. Koç, CHP'nin girişimlerinde başarılı olabilmesi için Parlamento dışından da desteklenmesi gerektiğine dikkat çekerek, platform oluşturulması önerisine olumlu yaklaştıklarını belirtti. CHP'nin tasarının görüşmeleri sırasında muhalefetini sergileyeceğini kaydeden Koç, yasalaşması durumunda da yargı yoluna gideceklerini söyledi. 
     AK Parti'nin ''Diğer sağ partiler gibi'' ulusal değerlerin fiyatlarını düşürerek yabancılara satılması yöntemini izlediğini savunan Koç, Türk TELEKOM'un 2003 yılındaki 1.9 milyar dolarlık karı ile ''Türkiye'nin altın yumurtlayan tavuğu'' olduğunu belirtti. Ulusal kuruluşların ''Manav tezgahlarındaki domates gibi etiketlendirilip satılmak istendiğini'' savunan Koç, ''Bu kuruluşları daha sonraki amaçları doğrultusunda kullanmak için yok pahasına satmak istiyorlar. Bu iktidar da daha önceki sağ iktidarlar gibi bilinçli şekilde fiyatı aşağı indirmeye çalışıyor'' dedi. 
     Koç, ülkelerin artık ''Askerlerle, tanklarla, toplarla işgal edilmediğini'' ifade ederek, ''Artık işgal, ülkelerin öz kaynakları yok pahasına kapatılarak, peşkeş çekilerek yapılıyor'' diye konuştu. 
     ''Büyük Ortadoğu Projesi'' çerçevesinde bundan sonraki hedeflere dönük çeşitli askeri konuşlanmaların gündeme gelebileceği haberlerine de dikkat çeken Koç, ''Çok ciddi bir süreçten geçiyoruz. Bu çerçevede de TELEKOM'un özelleştirilmesi konusuna büyük önem veriyoruz'' dedi. 
     
</TEXT>
</DOC>
