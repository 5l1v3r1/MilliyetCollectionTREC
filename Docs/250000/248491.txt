<DOC>
<DOCNO> 248491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur08.html </URL>
<DATE> 2004/06/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Nikahta, damat yerine babası imza attı... 
</HEADLINE>
<TEXT>

     Yargıtay, nikahta damat yerine babasının imza attığı evliliğin geçersiz sayılması istemini reddeden yerel mahkemenin kararını bozdu. 
     Evlenmenin, tarafların olumlu sözlü cevaplarının verildiği anda oluşacağına işaret edilen bozma kararında, ''Damat yerine babasının tutanağı imzalaması karşısında, evlenme, yok hükmündedir'' denildi. 
     AA muhabirinin aldığı bilgiye göre, Bingöl Nüfus Müdürlüğü, bir çiftin evliliklerinin yokluğunun tespit edilmesi istemiyle dava açtı. 
     Davaya bakan Bingöl Asliye Hukuk Mahkemesi, istemi reddetti. Davacı Nüfus Müdürlüğü, kararı temyiz etti. 
     Temyiz istemini görüşen Yargıtay 2. Hukuk Dairesi, yerel mahkemenin kararını oybirliğiyle bozdu. 
     Dairenin kararında, Türk Medeni Kanunu'nun 142. maddesine atıfta bulunuldu. 
     Kararda, evlendirme memurunun, evleneceklerden her birine birbirleriyle evlenmek isteyip istemediklerini soracağı, evlenmenin, tarafların olumlu sözlü cevaplarının verildiği anda oluşacağı, memurun evlenmenin tarafların karşılıklı rızası ile kanuna uygun olarak yapıldığını açıklayacağı ve evliliği bu şekilde hükme bağlayacağı vurgulandı. 
     Toplanan delillerden, evlendirme işleminin 1 Temmuz 1998'de Bingöl'deki bir köy muhtarlığınca yapıldığı ve kocanın bu evlendirme işlemine katılmadığı, damat yerine babasının katılıp tutanağı imzaladığının anlaşıldığı bildirilen kararda, ''Bu açıklama karşısında evlenme yok hükmündedir'' denildi. 
     Kararda, açıklamalar çerçevesinde karar verilmesi gerekirken, yasanın yorumunda yanılgıya düşülerek hüküm kurulmasının usul ve yasaya aykırı olduğu kaydedildi. 
     
</TEXT>
</DOC>
