<DOC>
<DOCNO> 223866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MTV'nin ilk canlı yayın sunucularından J. J. Jackson öldü 
</HEADLINE>
<TEXT>

     VJ'lerin öncüsü ve Amerikan Müzik Televizyonu'nun MTV ilk canlı yayın sunucularından J. J. Jackson, ABD'nin Los Angeles kentinde geçirdiği kalp krizi sonucu öldü. 
     62 yaşında hayatını kaybeden Jackson, 1981'de yayın hayatına başlayarak 5 yıl çalıştığı MTV'de VJ ifadesinin ortaya çıkmasına yardımcı olmuştu. 
     MTV'de müzik dünyasının önemli isimleriyle söyleşiler yapan ve müziğin kilometre taşlarına tanıklık eden J.J. Jackson, 1985'te Londra'daki yardım konseri ''Live Aid''i sunmuş ve 1982'deki bir röportajda makyajlı yüzleriyle ünlü Kiss grubunun ilk kez yüzlerini hayranlarına göstermelerini sağlamıştı. 
     Rod Stewart'la, Led Zeppelin üyeleriyle arkadaş olan, Robert Plant, Pete Townshend gibi müzik devlerini ekrana çıkartan ve Bruce Springsteen'le ilk TV söyleşisini yapan ünlü VJ, MTV'den sonra ilk göz ağrısı olan radyoda DJ'liğe dönmüştü. 
     
</TEXT>
</DOC>
