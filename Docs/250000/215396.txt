<DOC>
<DOCNO> 215396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/ysenay.html </URL>
<DATE> 2004/02/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Yazık puanlar 
</HEADLINE>
<TEXT>

   
   Trabzonspor ve Rize önündeki Fenerbahçe ile dün Diyarbakır ile puan maçı oynayan Sarı - Lacivertli kadroyu futbol olarak alın da, aynı kefeye koyun bakalım... 
   Sonra okuyucu, e - mail atıp, duruyor "Şu Fenerbahçe için biraz da iyi şeyler yazsanıza diyerek"... Daum usta, kendi sahasında Diyarbakır gibi bir takıma karşı dörtlü defansla oynarsa, bir de Ümit Özat her bölgeye koşan bir görevi yerine getirmek için uğraşıp, durmaktaysa, o zaman siz yarışta orta alanı "al sen oyna" diye rakibe teslim etmiş olmuyor musunuz Golü yemişsin, bütün etkinliklerle rakibe yükleneceğine, sen habire maksatsız yan pasların yanlışları ile oynuyorsun sahada... Selçuk, Tuncay, Aurelio gibi isimler orta alana ağırlık koyacak bir pas tekniği yaratmadıkça, bu takım gol bölgelerinde Hooijdonk'un ölü top vuruşları ve rakip savunmanın hatalarından gol bulmaya mahkumdur bizce... Eğer Diyarbakır kontrataklarda daha becerikli olsaydı, Fenerbahçe'nin işi daha ilk yarıda bitikti aslında... 
      İkinci yarıda İsmail'in yerine Servet'i, Tomas'ın yerine de Rebrov'u alma fikri ile takımı ateşlemeyi düşünüyordu Herr Daum... İyi ama, Fenerbahçe'nin zaaflarını gören Sakıp Özberk de, iyi bir alan savunmasını kurguluyor ve Sarı - Lacivertli ayaklar pas trafiğinde yine ilk yarıdaki zaafları içinde sıkışıp, kalmaya devam ediyordu. Bu arada Bakadal, Hasan Yiğit ve özellikle Murat Hacıoğlu düzenli kontrataklara çıkıp, Fenerbahçe savunmasına korku dolu anlar yaşatıyorlardı. İşte umulmadık bir atakta, Hooijdonk kafa ile Nobre'ye bir "al da at" pası indiriyor ve Fenerbahçe yine Hollandalı'nın üstün zekasıyla beraberliğe kavuşuyordu. 
   Sonrası yine karşılıklı ataklarla geçiyordu oyunun... Diyarbakır, hiç korkmadan Fenerbahçe savunmasının üstüne bindirmeler tertipliyor ve çok çabuk kontrataklardan birinde de Serdar yine Fenerbahçe'nin korktuğu anı yaratıyordu. Arkasından gelen Nobre'nin sayısı ile de, Fenerbahçe, Kadıköy'de kendi seyircisi önünde çok önemli iki puanı kaybediyor ve son haftaların kolay kazanan ve iyi oynayan takımı olma övüncünden çok şeylerini de yitiriyordu bu arada... 
   
      
</TEXT>
</DOC>
