<DOC>
<DOCNO> 226862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko15.html </URL>
<DATE> 2004/03/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye, otomotivde dünyanın yükselen yıldızı... 
</HEADLINE>
<TEXT>

     Türkiye, 2003 yılında otomotiv üretiminde dünyanın en başarılı ülkeleri arasında yer aldı. 
     Sektörün temel ürünü olan otomobilde Çin ve Tayland'ın ardından en hızlı üretim artışını kaydeden üçüncü ülke olan Türkiye, hafif ticari araçlar, kamyon ve otobüs üretiminde ise rekor kırdı. Uluslararası Motorlu Taşıt İmalatçıları Örgütü OICA dünya motorlu taşıt üretimine ilişkin 2003 yılı geçici verilerini açıkladı. Buna göre, geçen yıl dünyada toplam otomobil üretimi yüzde 1.8 artışla 42 milyon 117 bin 63 adet düzeyinde gerçekleşti. 
     Türkiye ise otomobil üretimini yüzde 44 artırarak 294 bin 116 adede yükseltti. 2002 yılında dünya ülkeleri arasında otomobil üretiminde 26'ncı sırada yer alan Türkiye 2003'te 20'nciliğe yükseldi. 
     Türkiye'nin dünya otomobil üretimindeki payı da yüzde 0.5'ten yüzde 0.7'ye çıktı. Geçen yıl otomobilde en hızlı üretim artışını ise Çin kaydetti. Çin, otomobil üretimini yüzde 83.3 artırarak 2 milyon 18 bin 875 adede yükseltti. 2003 yılında 264 bin 837 adet otomobil üreten Tayland da yüzde 56.5'le en hızlı üretim artışı kaydeden ikinci ülke oldu. Türkiye, üretim artış hızında üçüncü sırada yer aldı. 
     
     JAPONLAR 8.5 MİLYON OTOMOBİL ÜRETTİ 

     En fazla otomobil üretimini ise 8 milyon 478 bin 328 adetle yine Japonya gerçekleştirdi. Ancak Japonya'nın üretimi önceki yıla göre yüzde 1.6 geriledi. Almanya'nın üretimi ise yüzde 0.4'lük bir artışla 5 milyon 145 bin 403 adet oldu. ABD'nin otomobil üretimi yüzde 10.1 azalarak 4 milyon 509 bin 565'e, Fransa'nın üretimi yüzde 2.2'lik düşüşle 3 milyon 220 bin 329'a gerilerken, Güney Kore üretimini yüzde 4.4 artırarak 2 milyon 767 bin 716'ya, İspanya yüzde 5.8 artırarak 2 milyon 399 bin 238'e çıkardı. 
     Otomobil üretimi sıralamasında ilk 6 ülkenin yeri değişmezken, 2002 yılında 11'inci sırada yer alan Çin geçen yıl kaydettiği rekor üretim artışıyla 7'nciliğe yükseldi. Üretimini yüzde 1.7 artırarak 1 milyon 657 bin 558'e çıkaran İngiltere ise bir sıra kayarak 8'inci oldu. Bu ülkeyi de 1 milyon 504 bin 998 adetle Brezilya, 1 milyon 339 bin 607 ile Kanada, 1 milyon 26 bin 454'le İtalya, 1 milyon 10 bin 436 ile Rusya izledi. Hindistan 906 bin 851, Danimarka 791 bin 703, Meksika 780 bin 819, İran 551 bin 179, Çek Cumhuriyeti 436 bin 297, Malezya 380 bin, Avustralya 365 bin 611 adetle, otomobil üretiminde Türkiye'nin üzerindeki sıralarda yer aldı. 
     Türkiye ise geçen yıl, otomobil üretimi gerçekleştiren 42 ülkeden İsveç, Avusturya, Hollanda, Belçika, Finlandiya, Portekiz ve Macaristan'ın da aralarında bulunduğu 22'sini geride bıraktı. 
     
     DİĞER MOTORLU TAŞITLAR 

     Türkiye, otomobil dışındaki motorlu taşıtlarda ise dünya ülkeleri arasında en yüksek üretim artışlarını kaydetti. Dünya hafif ticari araç üretimi geçen yıl yüzde 4 artışla 14 milyon 792 bin 602'ye ulaştı. Türkiye'nin üretimi ise yüzde 70 artışla 209 bin 231 adede yükseldi. 
     Hafif ticari araçlardaki üretim artışında Türkiye'yi yüzde 51'le, toplam üretiminde sembolik paya sahip ülkelerden Ukrayna ve yüzde 41'le Romanya izledi. Üretim adedinde ise ABD 7 milyon 317 bin 408'le birinciliğini korudu. ABD'nin üretimi yüzde 5 arttı. 
     Geçen yıl toplam büyük kamyon üretimi yüzde 9.9 artışla 3 milyon 103 bin 727 olurken, Türkiye üretimini yüzde 55 artırarak 23 bin 825 adede çıkardı. Dünya otobüs üretiminin yüzde 21.7 artışla 644 bin 744 olduğu geçen yıl, Türkiye'nin üretimi yüzde 67 artışla 4 bin 490 adede ulaştı. 

     
</TEXT>
</DOC>
