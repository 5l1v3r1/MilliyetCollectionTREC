<DOC>
<DOCNO> 210591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yasam/yas14.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şah mat' dedi canından oldu 
</HEADLINE>
<TEXT>

   Denizli'de avukat Hamza Ali Özkaya, satrançta mat ettiği akli dengesi bozuk kayınbiraderi tarafından öldürüldü 
      RAMAZAN ÇETİN Denizli DHA 
   
   İstanbul'da tanıştığı Gülay Özkaya'yla 1.5 yıl önce evlenip Denizli'ye yerleşen Avukat Hamza Ali Özkaya 32 , önceki gece kayınpederi Fikret Teker'in evine ziyarete geldi. 
   Eşi İstanbul'da İş Bankası'nda memur olan Özkaya, burada çoğu zaman yaptığı gibi kayınbiradeki Ali Günhan Teker'le 27 satranç oynamaya başladı. Manisa Ruh ve Sinir Hastalıkları Hastanesi'nde tedavi gördüğü, rahatsızlığı nedeniyle Ankara Üniversitesi Sağlık Meslek Yüksek Okulu'nu ikinci sınıfta terk etmek zorunda kaldığı belirtilen Teker, avukat eniştesine mat oldu ve şaka yapmak için taşları eliyle deviren Özkaya'nın hareketine sinirlendi. 
   Oyundan sonra saat 22.00 sıralarında Özkaya, kayınpederi ve kayınvalidesiyle vedalaşıp evden ayrılmak isterken, mutfaktan bir meyve bıçağı alan Teker, eniştesini sırtından bıçakladı. 
   
   'Bıçak sırttan kalbe girdi' 
   Yaralanan Özkaya, ambulansla Denizli Devlet Hastanesi'ne kaldırıldı, ancak bıçak kalbine isabet ettiği için kurtarılamadı. Önce kaçan Teker, kısa süre sonra polise teslim oldu. Teker, eniştesini kendisine hakaret ettiği için öldürdüğünü söyledi. Özkaya'nın ölümü Denizli Barosu'nda üzüntü yaratırken, eşi Gülay Özkaya'nın Denizli'ye tayinini beklediği belirtildi. 
   
   
</TEXT>
</DOC>
