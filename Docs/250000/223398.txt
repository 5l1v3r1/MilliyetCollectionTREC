<DOC>
<DOCNO> 223398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun27.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da 3 milletvekili 1 ay asgari ücretle yaşayacak 
</HEADLINE>
<TEXT>

     Bulgaristan'da aralarında iktidar partisi üyesinin de bulunduğu 3 milletvekili, bir ailenin asgari ücretle geçinip geçinemeyeceğini denemeyi kararlaştırdı. 
     İktidardaki ''2. Simeon Ulusal Hareketi''nden NDSV Vladimir Tonçev, Bulgaristan Sosyalist Partisi'nden BSP İvo Atanasov ve Birleşik Güçler Birliği'nden ODS Rositsa Totkova, halkın ekonomik zorluğunu yakından görmek amacıyla 1 ay süreyle asgari ücretle geçinmeye çalışacak. 
     Ülkenin en yüksek tirajlı gazetelerinden ''24 Çasa''nın 24 Saat önerisi üzerine başlatılan denemenin üçüncü gününün sonunda, milletvekilleri zorlanmaya başladı. 
     Tüm harcamalarını 3 gazetecinin gözetiminde yapan milletvekilleri, evlerinden işlerine otobüs veya metro kullanarak gidip gelmelerine ve parlamento lokantasında en ucuz yemeklerle karınlarını doyurmaya çalışmalarına rağmen, daha ilk üç günün sonunda 120 leva yaklaşık 100 milyon TL olan asgari ücretin önemli bir bölümünü harcamak zorunda kaldı. 
     Evlerindeki telefon, kalorifer, elektrik ve su gibi sabit masraflar da göz önüne alınırsa, milletvekillerinin asgari ücreti bir hafta içinde tüketeceği tahmin ediliyor. 
     Halkın büyük bölümünün sabit ücretle geçindiği Bulgaristan'da, bir evin sadece elektrik, ısınma, su ve telefon giderlerinin toplamı ortalama 150 levayı geçiyor. 
     Benzer bir deneme Çek Cumhuriyeti'nde de yapılmış ve 1 ay boyunca asgari ücretle geçinmeye çalışan Çek milletvekilleri, 10 günde ellerindeki parayı bitirmişlerdi. 
     
</TEXT>
</DOC>
