<DOC>
<DOCNO> 247433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonyas04.html </URL>
<DATE> 2004/06/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Velilere pahalı karne hediyesi uyarısı... 
</HEADLINE>
<TEXT>

     Öğrencilerin, başarılı karneleri için anne ve babaları tarafından pahalı hediyelerle ödüllendirilmesinin çocuk üzerinde baskı yaratabileceği bildirildi. 
     Selçuk Üniversitesi Eğitim Fakültesi Dekanı Prof. Dr. Ömer Üre, AA muhabirine yaptığı açıklamada, karnenin öğrencilerin yıllık çalışmalarının bir değerlendirmesi olduğunu belirterek, ''elde edilen başarı için ödül beklenmesinin doğal olduğunu'' söyledi. 
     Bu ödüllendirmenin ''takdir etme'' şekilde olabileceği gibi, çeşitli hediyelerle de yapılabileceğini ifade eden Üre, ''Aslında çocuğun ilk olarak beklediği takdir edilme duygusudur. Fakat arzu ettiği bir hediyenin de verilmesi onu mutlu edecektir'' dedi. 
     Velilerin alacakları karne hediyeleri konusunda çocuklarıyla anlaşmaları gerektiğini anlatan Üre, anne ve babaların bu konuda çocuklarından bir liste hazırlamalarını isteyebileceklerini söyledi. 
     Ebeveynlerin çocuklarının hazırladığı listeden maddi imkanları ölçüsünde bir hediye seçmelerini isteyen Üre, ''Çocuklara daha önceden karne hediyesi olarak verilmiş bir söz mutlaka yerine getirilmelidir. Aksi halde çocukta anne ve babasına karşı bir güvensizlik oluşabilir. Alınan hediye, çocuğu gelecek yıl derslerine daha iyi motive edecektir'' diye konuştu. 
     Başarılı bir karne için verilecek pahalı bir hediyenin çocukta baskı yaratabileceğini vurgulayan Üre, şunları kaydetti 
     ''Bu durum, çocukta anne ve babasının kendisinden hediyenin değeri ölçüsünde daha fazla başarı beklediği duygusunu uyandırabilir. Bu da öğrencide baskı oluşturarak, başarıyı değil başarısızlığı getirebilir. Ebeveynler, aldıkları hediyeyi çocukları üzerinde baskı unsuru haline getirmemeli ve şart koşarak hediye almamalıdır.'' Ödüllendirme eylemini abartmamak gerektiğinin altını çizen Üre, çocuklara verilecek en güzel karne hediyesinin kitap olacağını dile getirdi. 
     
</TEXT>
</DOC>
