<DOC>
<DOCNO> 206842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo22.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyollar artık Rüştü'yü karşılarına aldı... 
</HEADLINE>
<TEXT>

     FC Barcelona'ya transfer olduğunda İspanyolların büyük ilgisini çeken ve yedekte kaldığı zamanlarda basının desteğini yanında bulan Rüştü Reçber, kendisine verilen şansları kötü değerlendirince İspanyolları da artık karşısına aldı. 
     Espanyol maçındaki 2 kurtarışıyla göz dolduran Türk kaleci, ''bundan sonra kolay kolay kaleyi bırakmaz'' dedirtse de Celta Vigo ve hemen ardından Racing'den 3 hatalı gol yemesinin ardından İspanyol basınındaki tüm desteğini kaybetti. 
     Ülkenin saygın gazetelerinden El Mundo ''Seçilmişlikten kritiklerin merkezine'' başlıklı yorum yazısında Rüştü'nün Alman Oliver Khan'dan sonra dünyanın en iyi ikinci kalecisi olarak Barcelona'ya geldiğini, ancak hatalarının ardından yaz aylarından bu yana en kötü günlerini yaşamak zorunda kaldığını yazdı. 
     El Mundo Deportivo gazetesi de Barcelona'nın ünlü kalecisi Andoni Zubizarreta'dan sonra 10 yıldır kaleci sıkıntısı çektiğinin altını çizerek, ''Real Madrid maçının ardından Rijkaard, kaleyi Rüştü'ye devretti. Fakat Rüştü hata yaptı. Rijkaard'ın Valdes ve Rüştü ikilemi kolay birşey gibi görünemez, çünkü Rüştü'nün hataları istikrarsızlaştırıcı bir unsur oluşturdu'' değerlendirmesinde bulundu. 
     ''Rijkaard'ın son hatası Rüştü'' başlığını atan Marca gazetesi ise Hollandalı teknik adama yüklendiği yazısında ''Rijkaard, kaleci tartışmasını yeniden canlandırdı. Birçok kişi kaleci değişikliği yapılmasına ilişkin spekülasyonlar yarattı ve Rüştü'nün oynatılması için Başkan Laporta da öğütler verdi. Ama Türk futbolcu Celta Vigo ve Racing maçlarında büyük hatalar yaptı. Şimdi Rijkaard'a sorulacak büyük soru şu Önümüzdeki pazar Nou Camp'ta oynanacak Zaragoza maçında ne yapacak Hollandalı teknik adam, ayrıca Real Madrid karşısında takımın taktiğini değiştirerek, AB dışındaki yabancı oyuncu hakkını Saviola'dan değil Rüştü'den yana kullanarak ve aniden Marquez'i takımın yeni lideri yaparak 4 polemik yaratacak karar aldı'' görüşlerini savundu. 
     Rüştü'nün Barcelona'daki son durumunu en iyi özetleyen başlıklardan birini kullanan As gazetesi de ''Rüştü artık kalecinin lanetinin ne demek olduğunu biliyor'' ifadesini ön plana çıkardı. Gazete, ''Türk kaleci, hatalar zinciri sonrasında tüm kritiklerin merkezi oldu. İlk 11'de forma giydiği sadece 3 maç sonrasında tüm kritikler ona yöneldi'' diye yazdı. 
     Spor kamuoyunun artık Valdes'i tekrardan kalede istediğini kaydeden gazete, futbol adamı Roberto Bonano'nun ağzından ''Rüştü ile hiçbir şekilde ters düşünceye girmeden Valdes'in sebepsiz neden değiştirildiğine anlam veremiyorum'' görüşüne yer verdi. 
     
</TEXT>
</DOC>
