<DOC>
<DOCNO> 213871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun12.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Petrol Bakanı Saddam, kendi çıkarları için petrol bağışladı 
</HEADLINE>
<TEXT>

     Irak Petrol Bakanı Behril Ulum, devrik lider Saddam Hüseyin'in, Irak petrolünü kendi çıkarları için bazı kimselere bağışladığını söyledi. 
     Ulum, El Meda gazetesine verdiği demeçte, ''gıda karşılığı petrol'' çerçevesinde petrolü bağışlamak için Saddam Hüseyin başkanlığında bir komitenin kurulduğunu belirtti. 
     Petrol Bakanı, söz konusu komitede eski Devlet Başkan Yardımcısı Taha Yasin Ramazan, eski Başbakan Yardımcıları Tarık Aziz ve Hikmet El Azzavi ile eski Petrol Bakanı Amir Reşid'in yer aldıklarını kaydetti. 
     1996'dan 2003'e kadar süren petrol bağışında, söz konusu komitenin özel çıkarlar için serveti boşa harcadığını belirten Ulum, bu konuda Petrol Bakanlığı tarafından hazırlanan raporun yakında Geçici Yönetim Konseyi'ne sunulacağını açıkladı. 
     Irak'ın halen günde 2 milyon varil petrol ürettiğini bildiren Ulum, Irak'ın yavaş yavaş petrol ihraç etmeye yöneleceğini söyledi. 
     El Meda, bir süre önce, Saddam'ın emriyle bazı ülkelerdeki politikacı, gazeteci ve işadamlarına bağış olarak milyonlarca varil petrol verildiğini yazmış ve bağış alanların listesini yayımlamıştı. 
     Bu arada, Ulum başkanlığındaki bir heyet, bu ayın 10'unda Cezayir'de düzenlenecek OPEC toplantılarına katılmak için Bağdat'tan ayrıldı. 
     
</TEXT>
</DOC>
