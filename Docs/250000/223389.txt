<DOC>
<DOCNO> 223389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun18.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da kırmızı alarm, NATO olağanüstü toplandı 
</HEADLINE>
<TEXT>

     NATO Konseyi, Kosova'daki son gelişmeleri değerlendirmek üzere büyükelçiler düzeyinde olağanüstü bir toplantı yaptı. 
     NATO Genel Sekreteri Jaap de Hoop Scheffer'in çağrısı üzerine bu sabah yapılan toplantıda, Kosova'daki Barış Gücü'nü KFOR yöneten İttifak'ın alması gerekebilecek önlemlerin tartışıldığı kaydedildi. 
     Konsey, KFOR komutanlarından gelen ''endişe verici'' bilgi ve raporları inceledi. 
     Kaynaklar, Bosna'daki barış gücü SFOR'dan 100 kadar Amerikalı askerin bu sabah Kosova'ya takviye olarak gönderildiğini, bölgedeki gelişmelerin yakından izlendiğini belirttiler. 
     
     AB'den şiddeti durdurun çağrısı 
     AB Dönem başkanlığını yürüten İrlanda'nın Dışişleri Bakanı Brian Cowen, Kosovalı yetkililere şiddeti durdurma çağrısında bulundu. 
     23 kişinin ölümüne yol açan çatışmalardan sonra yazılı bir açıklama yapan Cowen, ''BM himayesinde Arnavut çoğunluğun yaşadığı Sırbistan'ın güney eyaleti Kosova'da acil öncelik sükunetin sağlanmasıdır. AB adına yerel yetkilileri, bu tehlikeli saatlerde sorumluluk sahibi olarak davranmaya ve şiddete son vermek ve sükuneti sağlamak için bütün nüfuzunu kullanmaya çağırıyorum'' ifadesini kullandı. 
     Cowen, Sırplarla Arnavutlar arasındaki şiddet olaylarının sorumlularının adalete teslim edilmesini de istedi. 
     
     CARLA DEL PONTE 
     Bu arada, Yugoslavya için kurulan uluslararası ceza mahkemesi savcısı Carla del Ponte, Kosova'da Arnavutlarla Sırplar arasındaki çatışmaların alarm sinyalleri verdiği yorumunda bulundu. 
     Del Ponte, iki toplum arasındaki çatışmanın hala küllenmediğini, Kosova'da olup bitenlerden kaygı duyduğunu belirttiği basın toplantısında, ''Umarım KFOR ve diğer güçler şiddetin tırmanmamasını sağlayabilir, çünkü bu gerçek bir tehlike'' dedi. 
     
     SARAYBOSNA 
     Öte yandan, Bosna'daki üçlü başkanlık konseyinin Müslüman Başkanı Süleyman Tihiç, Kosova'daki son durumun Balkanlar'ın istikrarını bozma riski taşıdığını söyledi. 
     Tihiç, SRNA ajansına verdiği demeçte, ''Kosova'daki kanlı olaylar bölgenin tamamını istikrarsızlığa sürükleyebilir'' ifadesini kullandı. 
     Kosova'daki şiddet olaylarının Bosna'ya sıçramamasını dilediğini belirten Tihiç, bununla birlikte bir kaygının varolduğunu belirtti ve ''Sırp yetkililerin durumu sakinleştireceğini ve olayların daha da büyümeyeceğini sanıyorum'' dedi. 
     
</TEXT>
</DOC>
