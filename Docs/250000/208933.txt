<DOC>
<DOCNO> 208933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/dunya/dun01.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Talat'a kutlama mesajı 
</HEADLINE>
<TEXT>

   ABD Dışişleri Bakanı sözlü mesajda, 'Kıbrıs sorununu çözmek için tarihi fırsatı değerlendirin' çağrısı yaptı 
   SEFA KARAHASAN Lefkoşa 

   
   ABD Dışişleri Bakanı Colin Powell, dün ABD'nin Güney Kıbrıs Büyükelçisi Michael Klasson aracılığıyla KKTC Başbakanı M. Ali Talat'a sözlü kutlama mesajı gönderdi. Powell, mesajında, Talat'ı, üstlenmiş olduğu liderlik ve sorumluluktan dolayı kutladı. 
   KKTC Başbakanlık Enformasyon Dairesi'nden yapılan yazılı açıklamaya göre, ABD Dışişleri Bakanı Powell, sözlü mesajında, 14 Aralık seçimi sonuçlarının, Kıbrıs Türk halkının barış ve Avrupa Birliği AB üyeliği isteğinin göstergesi olduğunu belirtti. "Birleşik Kıbrıs'ın Avrupa Birliği'ne girmesi yönünde, Talat'ın seçim öncesi ve sonrası gösterdiği niyeti takdirle karşıladığını" söyleyen Powell, ABD'nin tam ve aktif destek vereceğini vurguladı. "Tarihi bir an yaşandığını" belirten Powell, "1 Mayıs'a kadar Kıbrıslı Türklere AB üyeliğinden yararlanmalarını sağlayacak, Türkiye'nin Avrupa'ya katılımını güçlendirecek sonuca varmak için fırsatı birlikte değerlendirme" çağrısı yaptı. Powell, Ada'da çözüm için ABD hükümetinin uluslararası mali destek sağlanacağı taahhüdünü tekrarladı. 
   
   Denktaş, 3 yeni bakan bulacak    KKTC Başsavcılığı, Cumhuriyetçi Türk Partisi CTP - Demokrat Parti DP koalisyonundaki DP'li 3 bakana, Anayasa'nın öngördüğü, "bakan atanabilmek için seçimden önceki üç yıl boyunca kesintisiz olarak KKTC'de ikamet etme" şartına uymadıkları gerekçesiyle Ulusal Birlik Partisi UBP tarafından yapılan itirazı haklı buldu. 
   KKTC Başsavcısı Akın Sait, Ankara'da yaşayan Ekonomi ve Turizm Bakanı Ayşe Dönmezer ile Tarım ve Orman Bakanı Raşit Pertev'in ve İzmir'de yaşayan Çalışma ve Sosyal Güvenlik Bakanı Erkan Emekçi'nin bakanlıklarının "geçersiz" olduğu, yerlerine yeni atamalar yapılması gerektiği yönündeki görüşünü CTP lideri ve Başbakan Mehmet Ali Talat ve DP lideri ve Başbakan Yardımcısı Serdar Denktaş'a yazılı olarak iletti. 
   Başbakan Talat, gerekenin yapılacağını belirtti. 
   
   
</TEXT>
</DOC>
