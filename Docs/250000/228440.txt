<DOC>
<DOCNO> 228440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonsiy06.html </URL>
<DATE> 2004/04/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Arınç Denktaş ne zaman isterse konuşma imkanı tanırız 
</HEADLINE>
<TEXT>

     TBMM Başkanı Bülent Arınç, ''Denktaş ne zaman arzu ederlerse ne zaman uygun bulurlarsa biz kendilerine konuşma imkanı tanımaktan büyük bahtiyarlık duyarız'' dedi. 
     Arınç, KKTC Cumhurbaşkanı Rauf Denktaş ve KKTC Başbakanı Mehmet Ali Talat'ın da 6 Nisan Salı günü TBMM Genel Kurulu'nda konuşması yönünde CHP Grup Başkanvekili Haluk Koç'un başvurusuna neden olumlu yanıt vermediğine ilişkin sorusunu yanıtladı. 
     Meclis İçtüzüğü'ne göre, yabancı ülkelerin Cumhurbaşkanlarının ''arzu etmesi'' durumunda TBMM Genel Kurul'da milletvekillerine hitap ettiğini, Meclis Başkanı seviyesinde olan yabancı devlet adamlarına da ''uygun görüldüğü takdirde'' bu imkanın tanındığını anlatan Arınç, şöyle konuştu 
     ''Şüphesiz Kıbrıs konusunda 24 Nisan'da yapılacak referandum ve referandumun olumlu çıkması nedeniyle TBMM'de bir sözleşmenin uygun bulunduğuna ait görüşmeler yapılacaksa ve bu konu Türkiye'yi doğrudan ve çok önemli biçimde ilgilendiriyorsa yeterli bilgilenmeye milletvekillerimizin ihtiyacı olabilir. Bu ihtiyaç partiler, gruplar veya hükümet tarafından Meclis Başkanlığımıza bildirildiği takdirde biz öngörüşmeleri yaparız, genel kabul görüldüğünde kendilerini davet eder, konuşma imkanları sunarız. 
     Dolayısıyla Sayın Başbakan Talat ile Sayın Cumhurbaşkanı Denktaş'ın statüleri birbirinden farklıdır. Denktaş şu veya bu kuruluşun şu veya bu partinin önermesi ile Meclisimize gelebilecek, konuşma yapabilecek bir kişi olduğu gibi, kendi arzuları, iradeleri ile ne zaman arzu ederlerse ne zaman uygun bulurlarsa biz kendilerine konuşma imkanı tanımaktan büyük bahtiyarlık duyarız. 
     Ancak endişem ve korkum şudur ki bir kısım siyasi partilerin ve siyasetçilerin Kuzey Kıbrıs Türk toplumunda yapılacak referandumu bir iç politika malzemesi haline getirmek ve bazı kişiler üzerinden siyaset yapmak istemesi doğru bir davranış değildir. Kuzey Kıbrıs Türk toplumunda 24 Nisan'da yapılacak olan referandumu Türkiye'den olumlu ya da olumsuz bir karara yol açacak bir şekilde yönlendirmemiz hiçbir zaman doğru olamaz. 
     Türk toplumunun vereceği karara hepimiz saygı duyacağız. Bu karar ister evet ister hayır olsun. Kendilerini doğrudan ilgilendiren bir konuda ve yıllardır içinde yaşadıkları şartları en iyi bilen Türk toplumunun vereceği kararın mutlaka hayırlı olmasını diler ve bunun için çaba gösteririz.'' 
     
</TEXT>
</DOC>
