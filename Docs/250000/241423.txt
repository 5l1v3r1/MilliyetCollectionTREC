<DOC>
<DOCNO> 241423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy09.html </URL>
<DATE> 2004/05/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Çiçek Geçmişte çok stratejik ülkeyiz diye avantasını yemeye çalıştık 
</HEADLINE>
<TEXT>

     Adalet Bakanı Cemil Çiçek, Türkiye'nin belli bir döneme kadar coğrafi avantajının getirdiği imkanlarla büyük ölçüde ayakta durduğunu belirterek, ''Geçmişte, çok stratejik ülkeyiz diyerek hep bunun avantasını yemeye çalıştık'' dedi. 
     Hilton Otel'de Dış Ticaret Müsteşarlığı DTM ile Yarınlar İçin Düşünce Platformu tarafından düzenlenen ''Türkiye'de İhracatın Yükselişi ve Bir Gelecek'' konulu panelin açılışında konuşan Çiçek, ihracatın ekonominin motoru olduğuna işaret etti. 
     Çiçek, şunları kaydetti 
     ''Türkiye, maalesef belli bir dönemde kendi coğrafi avantajının getirdiği imkanlarıyla büyük ölçüde ayakta durdu. İki kıta arasında köprü görevini görüyor. Bu strateji açısından önemli. Bu stratejinin öneminden dolayı başkaları bize ne kredi verecek, ne kadar hibe gelecek ben hatırlıyorum, Başbakanlar özellikle ABD'ye gidişlerinde en önemli beklenti Bakalım ABD Türkiye'ye ne kadar hibe yardımı yapacak. Yunanistan ile aramızdaki 10'a 7 dengesi değişecek mi. Değişmesi lazım. Niye çünkü stratejik ülkeyiz idi. Hep bunun avantasını yemeye çalıştık. Avanta zaman zaman mümkün olmuyor. Mümkün olsa bile zaman zaman Türkiye'den çok önemli şeyler istiyorlardı. O anda elden gelen öğün olmuyor. O da vaktinde bulunmuyor. Elden gelen öğün yerine kim bize kredi açacak, ne kadar hibe verecek diye beklentiye girmek yerine, kendi potansiyelimizi harekete geçirmeliyiz. Bunun yolu da ihracattan geçer.'' 
     
     EN ÖNEMLİ KAYNAK İHRACAT 

     Çiçek ortaya konulan ihracat rakamlarının hayali olmadığına işaret ederek, ihracatın istihdam yaratmadaki önemine dikkat çekti. 
     Türkiye'de işsizliği azaltmanın önemli yolunun ihracatı artırmak olduğunu söyleyen Çiçek, ''Devlet şuna niye para vermiyor, buna niye para vermiyor. Havuzda su yok. Kimin değirmenine su taşıyalım. Kimin bağına, bahçesine su verelim. Devletin havuzunun en önemli kaynağı ihracattır'' diye konuştu. 
     Bakan Çiçek, ihracatın artışında önemli etkisi olan Turgut Özal'ı da rahmetle anmak gerektiğini de belirterek, ''Onun açılımları olmasaydı bu rakamları bulmak zor olacaktı. Onun bir sözünü hatırlıyorum. Dünyanın neresinde olursak olalım. Elinde James Bond çantalı gençler görüyorum . O gençleri şimdi hepimiz görüyoruz.'' dedi. 
     Demokratik ve gelişmiş ülkelerde, temsili demokrasiden katılımcı demokrasiye hızlı bir geçiş olduğunu ifade eden Çiçek, ileri demokratik ülkelerde işin mutfağında katılımın sağlandığını bildirdi. 
     
</TEXT>
</DOC>
