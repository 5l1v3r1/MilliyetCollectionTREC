<DOC>
<DOCNO> 236897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko34.html </URL>
<DATE> 2004/05/03/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TÜSİAD Üniversite sınavında katsayı değişikliği karmaşaya yol açar 
</HEADLINE>
<TEXT>

     Türk Sanayicileri ve İşadamları Derneği TÜSİAD , yükseköğretime girişte katsayı farklılığını kaldıran düzenlemenin, ortaöğretimin sorunlarına çare olmayacağı gibi üniversiteye giriş sınavına az bir süre kala karmaşaya yol açacağını bildirdi. 
     TÜSİAD, kamuoyunda tartışılmakta olan Yükseköğretim Yasa Tasarısı'nda üniversiteye giriş ile ilgili düzenleme hakkında yazılı bir açıklama yaptı. 
     Açıklamada, mesleki ve teknik eğitim sisteminin, sanayi ve hizmet sektörlerinin ihtiyaç duyduğu yüksek nitelikli ara kademe insan gücü yetiştirmesi, uluslararası rekabet gücünü artırma ve ekonomik kalkınmayı hızlandırma görevini etkin bir şekilde yerine getirmesi gerektiği belirtildi. 
     Türkiye'de meslek okullarının, çeşitli sorunlarından dolayı bu işlevi gerektiği gibi yerine getiremediği kaydedilen açıklamada, şu görüşlere yer verildi 
     ''Meslek okullarının kalitesinin iyileştirilmesi, meslek okulu-istihdam ilişkisinin etkin şekilde kurulması ve mezunların iş hayatına atılmalarının desteklenmesi, üniversiteye girmek isteyenlerin ise öncelikle mezun oldukları alanda devam etmeye yönlendirilmesi mesleki ve teknik eğitim sisteminin yeniden yapılandırılması programı içinde gerçekleştirilmelidir. 
     Maliyeti genel lise eğitiminden fazla olan mesleki ve teknik liselerden mezun olanların, kendi alanlarından farklı bir alanda yükseköğrenim görmelerini kolaylaştıran düzenlemelerin ciddi bir kaynak israfına da yol açacağı dikkate alınmalıdır. 
     Ülkemizin bir taraftan genç nüfusunu eğitirken diğer taraftan bilim ve teknolojide dünyayla rekabet etmek durumunda olması, nitelikli insan gücü yetiştirilmesi için mesleki eğitimde yeniden yapılanma gerekliliğinin yanı sıra yükseköğretim sistemimizin de hem nicelik, hem de nitelik sorunu ile aynı zamanda başa çıkmasını gerektirmektedir. Bu çerçevede, idari ve mali özerkliği sağlayan, yükseköğretim sisteminde çeşitliliği vurgulayan, ademi merkeziyetçi, kurumların yaratıcılığını ve kimliklerini ön plana çıkaran ve üniversitelerin birbirleri ile rekabet edebilmelerine fırsat tanıyan bir sistemin tasarlanması son derece önemlidir.'' Açıklamada, ülke gündeminde yoğun tartışmalara yol açan katsayı düzenlemesi ile ilgili olarak hükümet ve konunun doğrudan tarafı olan YÖK arasında diyalog ortamının tesis edilmesi ve ortak çözüm arayışına gidilmesi gerektiğine işaret edilerek, yükseköğretime girişte katsayı farklılığını kaldıran düzenlemenin, ortaöğretimin sorunlarına çare olmayacağı gibi, üniversiteye giriş sınavına az bir süre kala karmaşaya yol açacağı vurgulandı. 
     Açıklamada, ''Katsayı konusu dolayısıyla imam-hatip liseleri tartışmasının yeniden siyasi gündeme oturması ise mesleki ve teknik eğitimin istihdam bağlantısının kurularak yeniden yapılandırılması, ortaöğretimde müfredatın çağdaşlaştırılması, zorunlu eğitimin 12 yıla çıkartılması, yükseköğretimde idari-mali özerklik gibi eğitim sisteminin kapsamlı reformunu sağlayacak politikaların üretilmesini ve tartışılmasını gölgede bırakmaktadır'' denildi. 

     
</TEXT>
</DOC>
