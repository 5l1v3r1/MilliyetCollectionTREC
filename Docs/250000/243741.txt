<DOC>
<DOCNO> 243741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/spo06.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz çıkış 
</HEADLINE>
<TEXT>


Ay-Yıldızlı ekibin hocası Yanal, Türkiye'nin imajıyla ilgili sorulara ilginç bir yanıt verdi, "FIFA ve UEFA gibi kuruluşlar nezdinde hep haksızlığa uğradık" dedi 

MEHMET DEMİRCAN 


Öncelik tanıtıma 
AVUSTRALYA kampını değerlendiren A Milli Takım Teknik Direktörü Ersun Yanal, Türkiye'nin Dünya futbolundaki imajı konusunda çarpıcı açıklamalar yaptı. Genç teknik adam, "Türkiye artık kendisine yakıştırılan yaftalardan kurtulmalıdır. UEFA ve FIFA gibi kuruluşlar nezdinde hep haksızlığa uğradık. Sporda vizyonumuzu geniş tutmalıyız. Türkiye'yi ülke olarak tanıtmalıyız. Bunu iyi futbolun yanı sıra, sahada iyi tavır ve büyük profesyonellikle gösterebiliriz" diye konuştu. 

Arayış içinde 
İKİ maçta 21 oyuncuya görev verdiğini belirten Ay - Yıldızlı ekibimizin teknik patronu, "İki karşılaşmayı da kazandık. Vizyonumuz, yolumuz belli. İlk maçta oyuncuları yerlerinde oynattım. İkincisinde ise çeşitli değişiklikler üzerinde durdum. Önemli olan futbolcularımın kazanma arzusuydu. İlerde daha değişik sistemlerle farklı denemeler yapacağız" dedi. Yanal, G.Kore ile yapılacak maçların 399. ve 400. sınavlar olduğu için de ayrı önem taşıdığını vurguladı. 

'Bu forma onurdur' 
DEĞİŞİMİN kısa süreli gerçekleşen bir yapı olmadığının altını çizen Ersun Yanal, şöyle devam etti "Herkes müthiş bir değişimden bahsediyor. Bir şeye dokunduğunuzda hemen değişmiyor. Altyapı olmadan gerçek değişim olmaz. Milli Takımı kulüp takımı gibi yapmak istiyoruz. Keyif veren bir ekip yaratmak istiyoruz. Bu formayı giymek büyük onurdur. O yüzden futbolcularımın katılımlarından dolayı teşekkür ediyorum. Hepsinin performansları beni memnun etti". 

Seul'de start 
MİLLİ Takım, önceki akşam saatlerinde Sydney'den, Güney Kore'nin başkenti Seul'e geçti. Günü dinlenerek geçiren Ay - Yıldızlı ekibimiz, ilk antrenmanını ise dün akşam 19.30'da yaptı. Milliler, Güney Kore ile ilk maçını 2 Haziran'da yapacak. Öte yandan Yıldıray Baştürk'ün de, bugün kampa katılması bekleniyor. 

A2'lere övgü 
JAPONYA 23 Yaş Altı Milli Takımı ile 1 - 1 berabere kalan A2 Milli Takımımız için önceki akşam Tokyo Büyükelçiliği'nde resepsiyon verildi. Büyükelçi Solmaz Ünaydın, karşılaşmayı birlikte izlediği Japonya Futbol Federasyonu Başkanı Kawabuchi'nin, "Bizim Türkler'den öğrenecek çok şeyimiz var" dediğini söyledi. 

Ümitler koşuyor 
FRANSA'DA 1-10 Haziran tarihlerindeki özel Toulon Turnuvası'na katılacak Ümit Milli Futbol Takımı hazırlıklarını İstanbul'da sürdürüyor. Florya Atatürk Ormanı'nda dün sabah kros yapan milliler, daha sonra kültür fizik hareketleriyle idmanı tamamladı. Gribal enfeksiyona yakalanan Semih'in tedavisi sürüyor. 



</TEXT>
</DOC>
