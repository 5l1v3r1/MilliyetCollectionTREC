<DOC>
<DOCNO> 226519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun02.html </URL>
<DATE> 2004/03/29/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Yerel seçimler yabancı basında... 
</HEADLINE>
<TEXT>

     ABD'nin CNN haber televizyonu, Türkiye'deki yerel seçim sonuçlarına ilişkin verdiği haberde ''muhafazakarların zaferi'' yorumunu yaptı. 
     Adalet ve Kalkınma Partisi'nin Türkiye genelinde diğer partilerin açık farkla önünde gittiğini ve birçok büyük kentin belediye başkanlığını kazandığını belirten CNN'in haberinde, ''bu sonuçların, reformların devamı ve Kıbrıs konularında Başbakan Recep Tayyip Erdoğan'ın elini güçlendirmesi bekleniyor'' denildi. 
     
     WALL STREET JOURNAL 

     ABD'de yayımlanan Wall Street Journal gazetesi, AK Parti'nin yerel seçimlerde elde ettiği başarının, Türkiye'nin Aralık ayında AB liderlerinden müzakere tarihi konusunda ''Evet'' cevabı alma şansını artırdığını yazdı. 
     Seçim sonuçlarını değerlendiren gazete, ''Başbakan Recep Tayyip Erdoğan'ın AB'den olumlu bir cevap alabilmek için Avrupa başkentlerini yorulmaksızın dolaştığını ve iç yasalarda önemli düzenlemelere gittiğini'' belirtti. 
     ''AK Parti'nin yerel seçimlerde elde ettiği başarının, Türkiye'nin Aralık ayında AB liderlerinden müzakere tarihi konusunda 'Evet' cevabı alma şansını artırdığını'' kaydeden gazete, alınan sonucun ayrıca, ''Başbakan Erdoğan'ın, 30 yıldır askıda olan Kıbrıs sorununun çözümü için harcadığı çabalara da destek olacağını'' yazdı. 
     Wall Street Journal, İstanbullu bakkal Seyit İncedal'ın şu görüşüne yer verdi 
     ''Bu seçim Erdoğan açısından bir referandumdu. Ancak Erdoğan'ın elde ettiği destekle İslami radikalizmi yeniden canlandırması tehlikesi artık geçti. Halk böyle bir şey istemiyor ve ordu böyle bir şeyin karşısında dağ gibi durur.'' 
     
     AVUSTURYA BASINI 

     Türkiye'de dün yapılan yerel seçimlerin sonuçları, Avusturya basınında, Başbakan Recep Tayyip Erdoğan'ın zaferi olarak değerlendirildi. 
     Kurier gazetesi ''Erdoğan'ın seçim zaferi'' ve Die Presse gazetesi ''Erdoğan'ın partisinin yerel seçimde kesin zaferi'' başlıklarını kullandılar. 
     Erdoğan'ın seçimden sonra yaptığı açıklamalara ve İsviçre'de devam eden Kıbrıs görüşmelerine işaret eden gazete, ''Erdoğan'ın İsviçre'ye iyi niyetle gideceğini ve Kıbrıs sorununa bir çözüm bulunması zamanı geldiğini söylediğini'' yazdı. 
     Başbakan Erdoğan'ın ''Seçmenler istikrar ve gelişmeye oy verdiler'' şeklindeki sözlerine işaret eden Kurier gazetesi, ''siyasi gözlemcilerin, hükümet başkanının yerel seçimlerle güçlenen iktidarından cesaret alarak Kıbrıs konusunda daha rahat hareket edeceğini belirttiklerini'' kaydetti. 
     Kurier gazetesi, Başbakan Erdoğan'ın ABD Başkanı George Bush, Fransa Cumhurbaşkanı Jacques Chirac ve Almanya Başbakanı Gerhard Schröder ile telefon görüşmeleri yaparak, Kıbrıs görüşmelerinde ilerleme kaydedilmesi için destek isteyeceğini öne sürdü. 
     Die Presse gazetesi ise AK Parti'ye muhalif bazı siyasi gözlemcilerin, ''Başbakan Erdoğan'ın iktidarını güçlendirmesinin Türkiye'nin sahip olduğu Batılı değerler için tehlike arz ettiğini'' savunduklarını yazdı. 
     AK Parti'nin iktidara geldiği 2002 yılı Kasım ayından beri yolsuzlukların üzerine gittiğini ve fakirlere yardım ettiğini belirten Die Presse, yoksullara gıda, giyim ve kömür yardımı gibi uygulamaların da Erdoğan'a oy getirdiğini savundu. 
     
     KIBRIS BASINI 

     KKTC'de yayımlanan gazeteler, Türkiye'de dün yapılan yerel seçimlerden, Adalet ve Kalkınma Partisi'nin AK Parti büyük zaferle çıktığını yazdı ve Başbakan Recep Tayyip Erdoğan'ın Burgenstock'a daha güçlü gideceği yorumunu yaptı. 
     Gazetelerde, ''AK Parti'nin ilk kez katıldığı yerel seçimde, son genel seçimlere oranla oylarını önemli ölçüde artırdığı'' belirtildi. 
     KKTC'nin en çok satan gazetesi Kıbrıs, ''AK Parti sildi süpürdü'' başlığıyla birinci sayfadan verdiği haberinde, ''AK Parti'nin büyük zafer kazandığını ve Başbakan Recep Tayyip Erdoğan'ın Kıbrıs görüşmelerinin yapıldığı Burgenstock'a güçlü gideceğini'' yazdı. 
     Kıbrıs'ta 63 yıldır yayımlanan Halkın Sesi Gazetesi de, seçimle ilgili haberini ikinci sayfadan, ''AK Parti seçimden zaferle çıktı'' başlığıyla okuyucularına duyurdu. 
     Koalisyon hükümetinin büyük ortağı Cumhuriyetçi Türk Partisi'nin CTP yayın organı Yeni Düzen Gazetesi de, haberini üçüncü sayfadan, ''AK Parti sildi süpürdü'' başlığıyla aktardı. 
     
     YUNAN GAZETELERİ 

     Yunan basını, Türkiye'de dün yapılan yerel seçimlerde AK Parti'nin ''büyük zafer kazandığını'' yazdı. 
     ''Ilımlı İslamcı'' olarak niteledikleri AK Parti'nin seçimlerden güçlü çıktığını kaydeden gazeteler, CHP dışındaki muhalefetin tamamen ''silindiğini'' ifade ettiler. 
     Yunan basını, AK Parti Genel Başkanı ve Başbakan Recep Tayyip Erdoğan'ın ekonomik reformlarını seçimden sonra da devam ettirmesinin beklendiğini kaydetti. 
     Atina'da yayımlanan hükümet yanlısı Apoyevmatini gazetesi, ''Erdoğan seçimlerden kuvvetli çıktı'' başlıklı haberinde, ''Erdoğan'ın seçimleri kazanarak, AB'nin istediği siyasi ve ekonomik reformları yürütmek için güçlü bir yetki aldığını ve Kıbrıs müzakerelerindeki pozisyonunu kuvvetlendirdiğini'' yazdı. 
     Hükümet yanlısı Elefteros Tipos gazetesi de ''Yerel seçimlerde AK Parti'nin zaferi'', ''Seçimleri kanlı olaylar lekeledi'' başlıklarını kullandı. 
     Gazete, Ankara ve İstanbul gibi büyük kentlerde büyük oy oranıyla önde giden AK Parti'nin, CHP dışında 19 muhalefet partisini adeta ''imha ettiğini'', siyasi analizcilerin ise AK Parti'nin zaferinin nedeninin, yürütülen başarılı ekonomik politika olduğu değerlendirmesinde bulunduklarını kaydetti. 
     Muhalefet yanlısı Ethnos gazetesi, ''Erdoğan'ın Kıbrıs sorununun çözümü, Türkiye'nin AB yönelimi ve ekonomik kalkınma konusundaki olumlu çabalarının seçim sonucunu etkilediği'' yorumunu yaptı. 
     Sol eğilimli Elefterotipiya gazetesi ise AK Parti'nin seçimlerde gücünü artırdığını, Kıbrıs konusu ile Türkiye-AB ilişkilerinde izlediği yolu kolaylaştırdığını kaydetti. 
     
     AFP ERDOĞAN GÜCLENEREK ÇIKTI 

     Fransız Haber Ajansı AFP, Başbakan Recep Tayyip Erdoğan'ın yerel seçimlerden güçlenerek çıktığı yorumunu yaptı. 
     AFP'nin yorumunda, siyasi gözlemcilere dayanılarak, dün yapılan yerel seçimlerden alınan sonucun, demokratik reformların hızlandırılmasında ve Kıbrıs'ta anlaşma sağlanmasında Başbakan Erdoğan'ın elini güçlendireceği görüşü savunuldu. 
     Ajansa konuşan ODTÜ Uluslararası İlişkiler Bölümü öğretim üyesi Prof. Dr. Hüseyin Bağcı, İsviçre'deki görüşmelerin sonucu ne olursa olsun, Türkiye'nin bundan sonra kaybedemeyeceğini, görüşmelerde başarısızlık olması veya Kıbrıs'ta taraflardan birinin referandumda birleşmeye karşı oy kullanması halinde bile Türk hükümetinin AB'ye karşı verdiği sözü yerine getirdiğini söyledi. 
     
     ALMAN BASINI 

     Almanya'da yayımlanan Der Tagesspiegel gazetesi de, Türkiye'de dün yapılan yerel seçimlerden iktidardaki AK Parti'nin daha da güçlenerek çıktığını yazdı. 
     ''Başbakan Erdoğan için yeni zafer'' başlığıyla verilen haberde, alınan ilk sonuçlara göre, AK Parti'nin oyların yüzde 40'ından fazlasını alarak, Kasım 2002'de yapılan genel seçimlerdeki oy oranını en az yüzde 6 oranında artırdığı belirtildi. 
     CHP'nin oy kaybına uğradığına, diğer partilerin çoğunun da yüzde 10'un altında oy aldığına işaret edilen haberde, şu ifadelere yer verildi 
     ''Eleştirmenler bugüne kadar 44 milyon Türk seçmenin üçte biri tarafından desteklendiği gerekçesiyle AK Parti hükümetinin demokratik açıdan yeterince meşru olmadığını iddia ediyorlardı. Seçim kampanyasının gündemini ağırlıklı olarak AB üyeliği, IMF ile işbirliği ve Kıbrıs müzakereleri gibi yerel olmayan konuların belirlemesi ve seçimlere tanınmış tüm politikacıların katılmış olması nedeniyle Erdoğan hükümeti ve AK Parti, dün alınan seçim sonuçlarını, uyguladıkları politikanın içerik bakımından da teyidi olarak görebilirler.'' 
     
     İSPANYOL BASINI 

     Türkiye'deki yerel seçimlere geniş yer ayıran İspanyol basını, ''AK Parti'nin seçimlerde elde ettiği başarıyla Avrupa Birliği'ne yakınlaşma politikasını Türk halkına teyit ettirdiğini'' yazdı. 
     Ülkenin yüksek tirajlı gazetelerinden El Pais, ''Parçalara ayrılan muhalefetteki sosyal demokratlar, sadece ülkenin 3. büyük kenti İzmir'de tekrar kazandı'' ifadesine yer verdi. 
     Gazete, AK Parti'nin 2002 Kasım ayından bu yana görevde olduğu sürede AB'ye girmek için yaptığı anayasal reformlarla ve ekonomide alınan olumlu sonuçlarla ''etkileyici bir güce ulaştığını'' kaydetti. 
     La Vanguardia gazetesi de, AK Parti'nin zaferini, ılımlı politikası ve ekonomide elde edilen olumlu sonuçlara bağladı ve ''Bu sonuçla, Erdoğan AB'ye giriş mücadelesinde güçlendi'' değerlendirmesini yaptı. 
     ABC gazetesi ise yerel seçimlerde karşı görüşteki partililer arasında çıkan olayları öne çıkararak, yerel seçimlerde 7 kişinin öldüğünü ve onlarca kişinin yaralandığını yazdı. Gazete, seçim sonuçlarının AK Parti'nin izlediği politikanın Türk halkı tarafından onaylandığı anlamına geldiğini belirtti. 
     
     MACAR BASINI 

     Yerel seçimlerin sonuçları Macaristan basın ve yayın organları tarafından da geniş biçimde verildi. 
     Televizyon ve radyoların yanı sıra günlük siyasi gazeteler, AK Parti'nin 2002 genel seçimlerinde yüzde 34 olan oy oranını yerel seçimlerde yaklaşık yüzde 43'e çıkardığını ve büyük bir zafer elde ettiğini belirttiler. 
     Macar medyası, Başbakan Recep Tayyip Erdoğan ve mesai arkadaşlarının hem dış politikada, hem de ekonomide oldukça başarılı olduklarını ve halkın desteğini aldıklarını kaydetti. 
     
     NEW YORK TIMES 

     ABD'de yayımlanan New York Times gazetesi, yerel seçim sonuçlarının, Başbakan Recep Tayyip Erdoğan'ın İsviçre'de yapılan Kıbrıs müzakerelerindeki konumunu güçlendireceğini yazdı. 
     Gazete, yerel seçim sonuçlarıyla ilgili haber-yorumunda, ''seçimlerde kazanılan başarının, hükümetin istikrarlı finansal politikalarına bağlı olduğunu'' kaydetti. 
     New York Times, ''Seçim sonuçları, Başbakan Erdoğan'ın İsviçre'de yapılan Kıbrıs müzakerelerindeki konumunu güçlendirecek'' ifadesine yer verdi. 
     Erdoğan'ın ''Seçimde kazanılan başarı sadece sorumluluğumuzu artırmıştır'' dediğine işaret eden ABD'nin önde gelen gazetelerinden New York Times, AK Parti'nin seçimlerde ''geniş çaplı bir başarı'' kazandığını belirtti. 
     
</TEXT>
</DOC>
