<DOC>
<DOCNO> 229126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/guncel/gun05.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalarla içiçe yaşam 
</HEADLINE>
<TEXT>
   KORKU TARLALARI 
   Terör nedeniyle köylerini terk eden ailelerin dönüş sevinci kısa sürdü. Operasyonlardan kalan patlamamış roket, mermi ve bombalar faciaya davetiye çıkarıyor 
      ARİF ARSLAN Batman DHA 
   
   Batman'da 18 köy ve mezradaki evlerine dönen vatandaşları, arazilerde önceki yıllardaki operasyon ve çatışmalardan kalan patlamamış roket, mermi ve bombaların korkusu sardı. Köylüler, arazilerini ekememekten yakınırken, Batman Barosu 10 çocuğun arazide bulunan bombaların kurbanı olduğunu açıkladı. 
   Köylerini 1990'lı yıllarda güvenlik güçleriyle teröristler arasındaki çatışma nedeniyle terk etmek zorunda kalan ailelerin dönüş sevinci kısa sürdü. Sason İlçesi Heybeli ve Balbaşı köylerine bağlı Yeşiltepe, Yeni Yurt ve Genişli mezralarına dönen vatandaşlar, arazilerini havan ve roketatar mermileri, el bombaları yüzünden ekemeyince hayal kırıklığına uğradı. Arazilerine giremediklerini anlatan köylüler, buna rağmen köylerinde yaşamaktan memnun olduklarını söyledi. 
   
   Mermiler çocukların oyuncağı 
   Heybeli Köyü Muhtarı Sıddık Yılmaz, çocukları patlayıcı maddelere karşı sürekli uyardıklarını da belirterek, "Tarlalarımızı süremiyoruz. Yetkililerden tek isteğimiz mermileri etkisiz hale getirmeleridir" dedi. 
   Patlayıcı maddelerin çocukların yaşamını tehlikeye soktuğunu söyleyen köylüler de "Çocuklarımız buldukları mermileri oyuncak sanarak kurcalıyor. Her an büyük bir faciayla karşılaşabiliriz" diye konuştu. 
   Batman Barosu Başkanı avukat Zekeriya Aydın bölgede yaşanan çatışmaların yol açtığı maddi tahribatların giderilmesi gerektiğini belirterek, "Durum tek kelimeyle ürpertici. Batman ve ilçelerinde şimdiye kadar 10 çocuk patlamamış bombaların kurbanı oldu" dedi. 
   
   Kaymakamdan açıklama 
   Sason Kaymakamı Hayati Taştan, dönüşlerde hiç bir sorun yaşanmadığını, evlerine dönen vatandaşların patlayıcı maddelerle içiçe yaşadıklarını ilk kez duyduğunu söyledi. Taşkan, "Herhangi bir başvuru olmadı. Olursa gerekli çalışmayı yapacağız" dedi. 
   
   
</TEXT>
</DOC>
