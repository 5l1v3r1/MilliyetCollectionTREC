<DOC>
<DOCNO> 235656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur06.html </URL>
<DATE> 2004/04/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Hükümet, yoksul çocuklara sağlık ve beslenme desteği verecek 
</HEADLINE>
<TEXT>

     Hükümet, yoksul aile çocuklarının, doğum öncesinde bakım, doğum sonrasında da sağlık ve beslenme hizmeti alabilmeleri için ailelere nakit desteği verecek. 
     Edinilen bilgilere göre, hükümet maddi olanaksızlıklar nedeniyle okul öncesi çocuklarını düzenli sağlık kontrollerine götüremeyen, okula gönderemeyen veya okuldan almak zorunda kalan aileleri ekonomik yönden desteklemek için, düzenli bir sosyal yardım sistemini öngören "Şartlı Nakit Transferi Programı" geliştirdi. Program, Başbakanlık'la Milli Eğitim Bakanlığı ve Sağlık Bakanlığı tarafından, "ailelerde olumlu davranış değişikliği oluşturmak" amacıyla, koordinasyon içerisinde yürütülecek. 
     
     ŞARTLI DESTEK 
     Programa göre, gereksinime muhtaç ailelerin çocuklarının doğum öncesinde bakım hizmetinden, doğum sonrasında da aşılama, büyümenin gözlenmesi ve yetersiz beslenme bozukluklarını giderme gibi temel sağlık ve beslenme hizmetlerinden yararlanmalarını sağlamak üzere yoksul ailelere, bunları yerine getirmeleri şartıyla nakit desteği verilecek. Gebeliklerin takibi ile doğum öncesinde gebelik risklerinin önlenmesi, bebeklerin aşılarının zamanında ve tam olarak yapılması, gebelik anemisinden korunması, tedavisi ve doğumun güvenli olarak yapılması için de destek verilecek. 
     
     OKUL MASRAFLARI DA KARŞILANACAK 
     Şartlı Nakit Desteği Programı'na göre, gereksinim sahibi ailelerin, çocuklarını okula göndermesini engelleyen okul kitapları, kıyafetleri ve okul ücretleri gibi masrafları da karşılanacak. Destekle çocukların eğitime devamlılıkları sağlanacak. 
     
     AİLELERİN KONUMUNU GÜÇLENDİRME 
     Şartlı nakit transferleriyle, çocuklar için ailelere maddi desteğin yanısıra, ailelerin kendilerine olan güvenlerini arttırma ve toplum içinde konumlarını güçlendirmenin de hedeflendiği belirtiliyor. 

ANKA 
     
</TEXT>
</DOC>
