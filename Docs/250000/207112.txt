<DOC>
<DOCNO> 207112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur24.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vahşet tanığı polisler açığa alındı... 
</HEADLINE>
<TEXT>

     Erzurum'da polisin gözü önünde bıçakladıkları kişiyi tekmeleyerek öldürenler yakalandı, vahşeti izlemekle yetinen polisler ise açığa alındı. 
     Erzurum'da dün Fil Geçidi Köprüsü üstünde işlenen cinayetin zanlılarına, olay yerinde tatbikat yaptırıldı. Olay sırasında yerde yatan kişinin tekmelenmesine müdahale etmeyen 3 polisin de açığa alındığı bildirildi. 
     AA muhabirinin aldığı bilgiye göre, Cumhuriyet Caddesi Kızılay İş Merkezi'nde başlayan ve Fil Geçidi Köprüsü'nde de devam eden bıçaklı kavgada Faruk Elemrem'i 39 öldüren Hüseyin Koduman 33 ile yaralı halde yerde yatan Elemrem'i tekmeleyen Salih Bilgi 35 , Asayiş Şube Müdürlüğü'ndeki ifadelerinin ardından olay yerine getirildiler. 
     Elemrem'i kendisinden ''haraç'' istediği için öldürdüğünü öne süren Koduman, Kızılay İş Merkezi'nde askeri elbise malzemesi sattığını ve bu kişi tarafından sürekli tehdit edildiğini ifade etti. 
     Koduman, olay günü Elemrem'le birlikte içki içtiklerini ve daha sonra kendisine 100 milyon lira verdiğini belirterek, şunları söyledi 
     ''Ancak verdiğim parayı kabul etmedi ve 330 milyon lira istedi. Ben de bunu kabul etmedim. Bunun üzerine işyerimde tartışmaya başladık. Elini beline atması üzerine, ben daha önce davranarak yanımda taşıdığım bıçağı Elemrem'e saplamaya başladım. Kaçınca, sinirlerime hakim olamayarak, dışarıda da sırtından ve bacaklarından vurdum.'' Koduman, öfkesini alamadığı için yerde yatan Elemrem'i tekmelediğini, ancak olaydan dolayı pişman olduğunu söyledi. 
     Bıçaklanınca yere düşen Elemrem'i tekmeleyen Salih Bilgi ise ''Bizi çok tehdit etmiş ve yıldırmaya çalışmıştı. Bu nedenle onu tekmeledim'' diye konuştu. 
     Tatbikatın yapıldığı yerde polis tarafından çevrede geniş güvenlik önlemleri alındığı gözlenirken, çok sayıda vatandaş da olayı izledi. 
     Zanlılar, olay yerindeki tatbikatın ardından Adliye'ye götürüldüler. 
     
     ''POLİSİMİZ DAHA AKTİF OLMALI'' 

     Erzurum Emniyet Müdürü Tahsin Demir, AA muhabirine yaptığı açıklamada, dün televizyonlardan izlediği görüntüleri değerlendirdiklerini belirterek, bu sırada olaya müdahalede ''pasif kaldıkları'' gerekçesiyle, 3 polisi açığa alarak haklarında işlem başlattıklarını bildirdi. 
     Önleyici Hizmetler Şube Müdürlüğü'nde görevli Murat Moğultay, Ayhan Özer ve Mustafa Sandalcılar adlı polislerin, olay sırasında verilen yetkiyi kullanamadıklarına dikkati çeken Demir, ''Yerde yaralı halde şahıs yatarken, bu polisler olayı işleyen şahısların aynı kişiyi tekmelemelerine yerinde müdahale edememişlerdir. Bu tür konularda polisimiz daha aktif olmalıdır'' diye konuştu. 
     
</TEXT>
</DOC>
