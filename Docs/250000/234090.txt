<DOC>
<DOCNO> 234090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun10.html </URL>
<DATE> 2004/04/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kıbrıs'ta seçim yasakları 18.00'de başlıyor 
</HEADLINE>
<TEXT>

     Kıbrıs'ta yarın yapılacak referandumlar için KKTC'de propaganda yasağı saat 18.00'de başlıyor. 
     KKTC Yüksek Seçim Kurulu YSK , KKTC'de yarın saat 08.00'de başlayacak oy verme sürecinde geçerli olacak yasakları açıkladı. 
     YSK'nın açıklamasına göre, Cumartesi günü saat 19.00'a kadar radyo, televizyon ve her türlü yayın organının seçimlerle ilgili haber, tahmin ve yorum yapması yasak. Saat 19.00 ile 21.00 arasında sadece YSK tarafından verilecek haber ve tebliğler yayınlanabilecek, 21.00'den sonra bütün yayınlar serbest olacak. 
     Oy verme süresince alkollü içki satılması ve içkili yerler ile umumi mahallerde içilmesi yasak olacak ve bütün umumi eğlence yerleri kapalı kalacak. Oy verme günü, emniyet ve asayişi korumakla görevli olanlardan başka hiçbir kimse, köy, kasaba ve şehirlerde silah taşıyamayacak. 
     
     OY KULLANMAK İÇİN GEREKLİ EVRAKLAR 

     YSK, halkoylamasında oy vermek için gerekli olan evrakları da açıkladı. 
     Halkoylamasında, sandık seçmen listesinde kayıtlı olan her seçmen, oyunu kullanabilmesi için, üzerinde fotoğrafı bulunan ve kimliğini kanıtlamaya yarayan resmi bir belge sunmak zorunda. 
     YSK, bu belgelerin Kıbrıs Türk Federe Devleti KTFD veya Kuzey Kıbrıs Türk Cumhuriyeti kimlik kartı, polis kimlik kartı, KTFD ve KKTC pasaportu ya da sürüş ehliyeti olduğunu, bu belgelerden birini sunmayanların oy kullanamayacaklarını belirtti. 
     Açıklamada, ''oyunu kullanmak üzere sandığa giden ve sandık başkanından oy pusulasını ve X mührünü alan seçmenin, varsa yanında getirdiği fotoğraf makinesi, telsiz veya cep telefonunu ve benzeri cihazlarını kurul başkanına teslim etmesi ve doğruca kapalı oy verme yerine giderek oyunu kullanması gerektiği'' belirtildi. 
     
</TEXT>
</DOC>
