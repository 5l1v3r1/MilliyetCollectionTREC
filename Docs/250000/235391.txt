<DOC>
<DOCNO> 235391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas17.html </URL>
<DATE> 2004/04/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
"Uçan Süpürge" yedinci kez havalanıyor... 
</HEADLINE>
<TEXT>

     Başkent'te 28 ülkeden 64 kadın yönetmeni buluşturacak 7. Uçan Süpürge Uluslararası Kadın Filmleri Festivali, 6-16 Mayıs tarihleri arasında gerçekleştirilecek. 
     Festivalin tanıtım toplantısı, Kültür ve Turizm Bakanlığı Müsteşar Yardımcısı Zeynel Koç, Uçan Süpürge Koordinatörü Halime Güner ve yetkililerin katılımıyla Anadolu Medeniyetleri Müzesi'nde yapıldı. 
     Toplantıda konuşan Güner, yedinci sanat kabul edilen sinemanın yüzyılın en güçlü iletişim araçları arasında yer aldığını söyledi. Festival afişinde bu sene ''rengarenk çiçeklere'' yer verdiklerini belirten Güner, ''Bu yıl festivalimizin bütün çiçekleri tomurcuklanarak birarada açacak. Biz, kendimizi yedi yaşında kırmızı kurdelesini takmış bir festival olarak tanımlıyoruz'' dedi. 
     Festivalde bu yıl onur ödülüne Türk Sineması'nın ünlü oyuncusu Suzan Avcı'nın değer bulunduğunu ifade eden Güner, Yeşilçam'ın iki tanınmış oyuncusu Ediz Hun ve Hülya Koçyiğit'in de geceye renk katacaklarını söyledi. 
     Güner, yüzlerce filmi izleyerek en iyilerini Başkent seyircisiyle buluşturmak için çaba gösterdiklerini kaydederek, Yeşim Ustaoğlu'nun ''Bulutları İzlerken'' adlı filminin festivalde ilk kez gösterileceğini ve bunun heyecanını yaşadıklarını belirtti. 
     Festivalin bazı maddi zorluklar yaşadığını vurgulayan Güner, ''Özellikle misafirlerimizin konaklama masrafları sorun oldu. Milletvekillerimize bize destek olmaları için mektuplar gönderdik. Sonuçta Ankara milletvekillerimiz Eşref Erdem, Gülsün Bilgehan, Oya Araslı ve Yılmaz Ateş, konukların bir kısmının masraflarını karşılamak için gönüllü oldu'' diye konuştu. Güner, Çankaya Belediyesi'nin de bu anlamda önemli destek verdiğini ve 60 konuğun masraflarını karşılama sözü verdiğini bildirdi. 
     Müsteşar Yardımcısı Koç da, festivale bakanlık olarak destek verdiklerini belirterek, kaliteli yapımları Başkent'te buluşturan festivale desteklerinin bundan sonra da süreceğini kaydetti. 
     
     FESTİVALDE BU YIL NELER VAR 
     7. Uçan Süpürge Uluslararası Kadın Festivali, 6-16 Mayıs tarihleri arasında 64 kadın yönetmenin yapıtlarını Ankaralı sinemaseverlerle buluşturacak. 
     Festivalin 6 Mayıs'ta Opera Sahnesi'nde gerçekleştirilecek açılış gecesinde sinema sanatçısı Suzan Avcı'ya onur ödülü, yıllarca sesiyle Yeşilçam'ın şarkılı filmlerine perde arkasından can veren Belkıs Özener ile Prof. Dr. Seçil Büker'e de Bilge Olgaç Başarı Ödülü verilecek. 
     Festivalde filmlerin gösterimlerine Kızılırmak ve Kavaklıdere sinemaları ev sahipliği yaparken, bilet fiyatları öğrenci 5 milyon 500 bin ve tam 7 milyon 500 bin lira olarak belirlendi. 
     10 bilet ve üstü satışlarda 5 milyon lira indirimli fiyatın uygulanacağı festivalde kısa film, belgesel ve ''Bir Ülke İspanya'' bölümünde yer alan filmler ücretsiz olarak gösterilecek. 
     
     İŞTE BİZİM ''SİNEMAMIZ'' 
     Festival kapsamında ''Sinemamız'' adlı bölümde Türk filmlerinde her zaman ''altın kalpli esas kıza'' karşı ''kötü kadını'' canlandıran, Türk Sineması'nın efsane karakter oyuncusu Suzan Avcı'nın filmleri gösterilecek. Festivalde Bilge Olgaç Başarı Ödülü'ne layık görülen Belkıs Özener'in filmleri de sunulacak. 
     Yeşilçam'ın kadın kahramanlarının yanında Hollywood efsanesi Katharine Hepburn'ün filmleri, ''Pantolonlu Kraliçe Katharine Hepburn'' adlı bölümde gösterilecek. Ünlü sanatçının 1949 yapımı ''Kaburga Kemiği-Adam's Rib'', 1942 yapımı ''Yılın Kadını-Women of Year'' ve 1940 yapımı ''Philadelphia Öyküsü-Philadelphia Story'' adlı filmleri festivalde yer alacak. 
     ''Bir Ülke İspanya'' adlı bölümde, Patricia Ferreria'nın ''Kim Olduğunu Biliyorum-Se Quien Eres'', Iciar Bollain'in ''Başka Dünyanın Çiçekleri-Flores de Otro Mundo'', Dolores Payas'ın ''Benim Adım Sara-Me Llamo Sara'', Isabel Coixet'nin ''Sana Hiç Söylemediğim Şeyler-Cosas Que Nunca Te Dije'' ve Pilar Miro'nun ''Bahçıvanın Köpeği-El Perro Del Hortelano'' adlı filmlerine yer verilecek. 
     Festivalin ''Her Biri Ayrı Renk'' başlıklı bölümünde ise Fransa, İtalya, Avusturya, Meksika, Almanya, Yunanistan, Avustralya, Güney Kore, Portekiz, Finlandiya, İsviçre, Lüksemburg, Danimarka, Endonezya ve İsveç'ten kadın yönetmenlerin filmleri, Başkentli seyirciyle tanışacak. 
     Bu bölümde İstanbul Film Festivali'nde ödül alan ve yönetmen Yeşim Ustaoğlu'nun imzasını taşıyan Türkiye-Yunanistan-Almanya-Fransa ortak yapımı ''Bulutları Beklerken'' seyirci karşısına çıkacak. Bu bölümdeki bir başka Türk filmi de, Sibel Tunç'un yönettiği ''İki Dünya Arasında''... 
     
     EROTİK YÖNETMENİN YAPITLARI BAŞKENT'TE 
     Yapıtlarının ''erotik sinema'' mı, yoksa ''pornografinin örneği'' mi olduğu sıkça sorgulanan aykırı yönetmen Catherine Breillat da festivalin konuğu olacak. 
     Dünyanın en çok tartışılan yönetmenleri arasında yer alan Breillat'nın ''Romans 2'', ''Kızkardeşim'', ''Kusursuz Aşk'', ''Romans'' ve ''İlk Sevişme'' adlı filmleri festivalde gösterilecek. Ünlü yönetmen, 15 Mayıs'ta düzenlenecek ''Gösterecek Birşey Kaldı mı '' başlıklı panelde de tartışılacak. 
     
</TEXT>
</DOC>
