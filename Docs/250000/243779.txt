<DOC>
<DOCNO> 243779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun24.html </URL>
<DATE> 2004/05/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
İran, Suudi Arabistan'daki saldırıyı kınadı... 
</HEADLINE>
<TEXT>

     İran, bugün Suudi Arabistan'da El Huber kentinde düzenlenen silahlı saldırıyı kınadı. 
     İran resmi haber ajansı İRNA'nın haberine göre, Dışişleri Bakanlığı sözcüsü Hamid Rıza Asefi, yaptığı açıklamada, El Huber'deki petrol tesisleri ve petrol şirketi çalışanlarının bulunduğu sitelere yönelik saldırının ''terörist bir eylem'' olduğunu ve saldırıyı kınadıklarını söyledi. 
     Şiddetin yanı sıra masum insanların öldürülmesinin insani değerlere aykırı düştüğünü söyleyen Asefi, ''Terörist eylemler, ahlaki olmayan ve insanlık dışı yollara başvurulmasının önünü açacaktır. Bu eylemler hiçbir uluslararası değerle bağdaşmamaktadır'' dedi. 
     Suudi Arabistan'da petrol tesisleri ve petrol şirketi çalışanlarının bulunduğu sitelere yönelik düzenlenen 3 saldırıda 16 kişi ölmüştü. 
     
</TEXT>
</DOC>
