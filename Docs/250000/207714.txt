<DOC>
<DOCNO> 207714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun20.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Tahran'da Harrazi ile görüştü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Irak'ın toprak ve siyasi bütünlüğünün korunmasının sadece Irak için değil, tüm bölge ülkeleri için önemli olduğunu'' söyledi. 
     İran Dışişleri Bakanı Kemal Harrazi ile görüşmesinden sonra düzenlenen ortak basın toplantısında Bakan Gül, Irak'ta, mevcut sorunlara yeni sorunların eklenmemesi için herkesin elinden gelen gayreti göstermesi gerektiğini belirterek, bu açıdan Irak'ın toprak bütünlüğünün korunmasının önemini Harrazi ile gözden geçirdiklerini kaydetti. 
     Gül, ''birçok ülkenin tarihinden eski sınıra sahip İran ile ilişkilerin her açıdan gelişmekte olmasından duyduğu memnuniyeti'' dile getirdi. 
     ''Tahran'a, İran'ın yaşadığı deprem felaketinden dolayı Türk halkının ve hükümetinin başsağlığı dileklerini iletmek ve Türk halkının, İran halkının acılarını paylaştığı mesajını vermek için geldiğini'' ifade eden Gül, sözlerini şöyle sürdürdü 
     ''Türk halkı ve Türkiye, bu depremin acısını çok derinden hissetti. Acılarınızı derinden paylaşıyoruz, çünkü bu acıyı biz birkaç sene önce Türkiye'de yaşamıştık. Şimdi aynı sıkıntıyı yaşayan insanlar olarak İran'ın karşı karşıya kaldığı bu sıkıntıları çok iyi anlıyoruz. Yaraların bir an önce sarılması için biz de üstümüze düşenleri bir an önce yapmak istiyoruz. İlk yardım ve Kızılay ekipleri gönderdik, şimdi de bazı kalıcı şeyler yapmaya gayret ediyoruz. Prefabrik evleri tren yoluyla Bem'e taşıyoruz.'' Gül, son dönemlerde tüm bölgede olumlu rüzgarlar estiğini, bölge ülkeleri arasındaki ilişkilerin giderek güçlenmekte olduğunu kaydederek, ''Umarız bu rüzgar, bölge halklarının menfaatine olacaktır, güvenlik meseleleri halloldukça, istikrar ve barış geldikçe, kaynaklarımız da halkımızın refahı için harcanmaya başlayacaktır'' diye konuştu. 
     Gül, bu bakımdan Türkiye ile İran arasında karşılıklı ziyaretler yapılmasının normal ve memnuniyet verici olduğunu dile getirdi. 
     İki ülke arasındaki ekonomik ilişkilerin son yıllarda giderek arttığını, ticaret hacminin çoğaldığını ifade eden Gül, son dönemde İran'da yabancı sermayeyle ilgili kanunların değişmesinden duyduğu memnuniyeti dile getirerek, Türkiye'de buna benzer düzenlemeler yapıldığını, bunların her iki ülkeyi yabancı sermaye açısından daha cazip hale getirdiğini söyledi. 
     Gül, Türkiye'nin ABD'ye üs vereceği yönündeki haberlere ilişkin bir soru üzerine de, bu haberlerin kesinlikle doğru olmadığını belirterek, şöyle konuştu 
     ''Türkiye NATO üyesi bir ülkedir. ABD ile müttefiklik ilişkilerimiz vardır. Bunun ötesinde, yeni herhangi bir gelişme söz konusu değil. Herhangi bir toprak verme, havaalanı verme gibi bir gelişme söz konusu değildir.'' Dışişleri Bakanı Gül, ABD ile olan müttefiklik ilişkilerini bölgeye huzur ve istikrar getirecek yönde kullanmakta olduklarının da altını çizdi. 
     
     HARRAZİ 
     İran Dışişleri Bakan Kemal Harrazi ise basın toplantısında, Irak'ın, toprak bütünlüğünün korunduğu bir devlet olması gerektiğini söyledi. 
     Harrazi, Irak'ta federasyon kurulması konusunda fikir birliği olmadığını, Irak Geçici Hükümet Konseyi'nin bu konuyu daha ileriye, anayasanın hazırlandığı tarihe bırakmasının gündemde olduğunu belirtti. 
     Harrazi, ''Bu karar hem Irak, hem de bölge açısından önemlidir. Böyle bir karar bölgede de bazı değişikliklere yol açabilir'' dedi. 
     Irak'ta güvenliğin sağlanmasının tüm komşu ülkeler için önem arz ettiğini, Irak konusunda görüşmelerin gerekli olduğunu söyleyen Harrazi, şunları kaydetti 
     ''Irak konusunda komşu ülkeler arasında görüşmeler sürüyor. Bu doğrultuda Kuveyt'te Irak'a komşu ülkeler biraraya gelecek. Bu toplantı, Irak'ın toprak bütünlüğü, istikrarı ve güvenliğinin ele alınması için iyi bir fırsattır. Irak halkının iradesine dayalı bir hükümetin kurulmasından ve komşu ülkelerin haklarına saygılı bir Irak'tan yanayız.'' Gül ile yaptığı görüşmede İran ve Türkiye arasındaki ilişkilerin geliştirilmesi, bölgedeki gelişmeler, iki ülke arasındaki ekonomik ilişkilerin büyütülmesi, kültürel ve siyasi alanda işbirliğini görüştüklerini belirten Harrazi, ''İki ülke, ortak sermaye yatırımları konusunda isteklidir. İki ülke arasındaki ekonomik işbirliği kapsamında İran doğalgazının Türkiye üzerinden Avrupa'ya ihracatı gündemdedir. Bu konuda gerekli anlaşmaların yapılmasını umuyoruz'' dedi. 
     
     ABD-İRAN İLİŞKİLERİ 
     Harrazi, İran'ın ABD ile görüşmek için bir planı bulunmadığını ve iki tarafın görüşmelere yeniden başlaması için gerekli koşulların tespit edilmesi gerektiğini ifade etti. 
     Harrazi, ''Görüşmelerde önemli olan karşılıklı saygı ve eşitliktir. Görüşmeler sağlıklı bir ortamda, kötü niyetten uzak olarak yapılmalıdır. ABD'nin İran'a yönelik bakış açısı değişmeli ve bu bakış açısının değiştiğine İran inanmalıdır'' diye konuştu. 
     Dışişleri Bakanı Gül, Cumhurbaşkanı Birinci Yardımcısı Muhammed Rıza Arif ve Cumhurbaşkanı Muhammed Hatemi tarafından da kabul edilecek. 
     
</TEXT>
</DOC>
