<DOC>
<DOCNO> 205296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/spor/spo15.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Davala'dan ziyaret    TATİL nedeniyle İzmir'de bulunan Werder Bremenli Ümit Davala, Ege Üniversitesi Organ Nakli Merkezi'nde karaciğer nakilli hastaları ziyaret etti. Milli futbolcu burada yapılan geleneksel yılbaşı kutlamasına katıldı. 
   
   Kişiye özel    TÜRK sporu bir ilke daha imza attı ve "kişiye özel" branş oluşturuldu. Kanada'da yaşayan ve bu ülkede katıldığı yarışlarda başarılı sonuçlar alan Demet Erki Riendeau'nun başvurusu üzerine "Bobsleigh" yani kızak branşı, Kayak Federasyonu'na bağlandı. 
   
   Parma zorda    GENÇLERBİRLİĞİ'NİN UEFA Kupası'ndaki rakibi Parma iflas tehlikesiyle karşı karşıya kaldı. Kulübün yüzde 98 hissesine sahip olan Parmalat şirketinin, borçlarının sermayeyi aşmasından dolayı elindeki tüm yetkilerin alındığı bildirildi. Takımın geleceğine ilişkin bu belirsizliğin oyuncuları da etkilediği, Adriano'nun Inter'e, Nakata'nın da Bologna'ya satılacağı iddia edildi. 
   
   Çaykur Rize'ye iki Portekizli    ÇAYKUR Rizespor, Portekiz'in Braga takımında forma giyen Nene ve Wander ile prensipte anlaştı. İki orta saha oyuncusunun transferinin önümüzdeki hafta netlik kazanacağı bildirildi. Yeşil - Beyazlılar Özgür Vurur ve Murat Sözkesen ile yollarını ayırdı. 
   
   Bursa gergin    İKİNCİ kaptan Mustafa Er'in ağzından, yerel bir gazetede çıkan "Okan'ı kimse sevmiyor" haberi Bursaspor'u karıştırdı. Yönetimin isteğiyle ortak basın toplantısı düzenleyen ikiliden Okan "Takımdaki tüm futbolcular bana tapıyor. Kopuklukları kampta aşacağız" dedi. Mustafa ise, "Okan'a ve yönetime kırgınım. Ama kişiliği hakkında açıklamam olmadı" diye konuştu. 
   
   Vural'ın isyanı    ADANASPOR Teknik Direktörü Yılmaz Vural, alacaklarını gerekçe göstererek kulübü terk eden futbolculara kırıldığını söyledi. Federasyona başvurarak, sözleşmelerini tek taraflı fesheden Kaleci Murat Şahin ile Ergin'e tepki gösteren Vural, "Hepimizin alacağı var. Biz neden kulübü terk etmiyoruz " dedi. 
   
   Vestel'de imza günü    İKİNCİ Lig A Kategorisi ekiplerinden Vestel Manisaspor'un Denizlispor'dan transfer ettiği Bülent, İbrahim ve Cafer dün sözleşme imzaladı. Cafer'i bonservisiyle alan yönetim, Bülent ve İbrahim'i ise kiralık olarak transfer etti. Coşkun'u da ikna etme çalışmaları sürüyor. 
   
   
</TEXT>
</DOC>
