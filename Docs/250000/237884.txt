<DOC>
<DOCNO> 237884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo24.html </URL>
<DATE> 2004/05/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Sokaktan gelip zirveye çıktı... 
</HEADLINE>
<TEXT>

     Beşiktaş Erkek Basketbol Takımı'nın Porto Rikolu yıldızı Larry Ayuso'nun çocukluğu ilginç olaylar ve acılarla dolu geçmiş. 
     Larry Ayuso'nun ilginç yaşam öyküsünden kesitler siyah-beyazlı kulübün resmi internet sitesinde yer aldı. 
     7 yaşında iken babasının gözlerinin önünde ölmesi. Bir yıl sonra annesinin onu ve 3 küçük kardeşini Güney Brax'da bir apartmana taşıması. Bundan bir süre sonra oturdukları binanın bir uyuşturucu savaşında yanması. Uyuşturucu dağıtıcılığı yapan ağabeyi ve 3 yakın arkadaşının cinayete kurban gitmesi. İşte yaşamının ilk 16 yılında bütün bu büyük acıları üst üste yaşayan Larry Ayuso, o günleri şöyle anlatıyor 
     ''Hayat çok değişikti. Basketbol yoktu. Hayatta kalmak için sokakta verdiğim mücadele vardı. Oyuncaklarım yoktu. Hiç çizgi film seyretmedim. Ev çocuğu değildim, sokakta bir adamdım.'' 
     
     ''BASKETBOL KURTULUŞUMDU'' 
     Sokakta ayakta kalmaya çalışan Ayuso'nun hayatı 16 yaşında değişti. Ağabeyi Jose'nin ölümünden sonra kararını verdi, ondan çok daha iyisini yapacaktı. Ayuso, o günleri şöyle anlatıyor 
     ''Ağabeyimin ölümü beni pozitif bir şeyler yapmaya zorladı. Babam öldüğünde çok üzülmüştüm. Ağabeyimi kaybedince de çok sarsıldım. 'Sıra bende mi ' diye düşündüğüm bir sırada top oynamaya başladım ve bu hoşuma gitti. Etrafımdakiler beni bir dönem için Riverside Kilisesi'ne götürdüler. Orada bir takım kurdum ve böylece basketbol hayatıma girdi. Bu benim kurtuluşumdu. Bu olaylar beni o çevreden kendimi kurtarmaya itti. Annem çok stresliydi. Bu çevreden gitme ve pozitif bir şeyler yapma vaktinin geldiğini anladım.'' Amatör olarak basketbol organizasyonları düzenleyen, başarılı olan muhtaç gençleri batıya, orta halli ailelerin yanına gönderen Jeff Bryant, Ayuso'nun elinden tutan ilk kişi oldu. Ayuso bu organizasyonda gösterdiği başarıdan sonra New Mexico'da, hayatını değiştiren, ''ikinci annem'' dediği Diane Taylor'un evine taşındı. 
     Larry Ayuso, NBA'den Beşiktaş'a uzanan kariyerinde başarıdan başarıya koştu. Siyah-beyazlı tribünlerin sevgilisi olan Porto Ricolu yıldız, Beşiktaş'ın ligi üçüncü sırada bitirmesinde büyük rol oynadı. Ayuso, play-off'ta Darüşşafaka ile oynanan çeyrek final serisi 2. maçında ise adeta devleşti, 44 sayı atarak sezonun rekorunu kırdı. 
     
</TEXT>
</DOC>
