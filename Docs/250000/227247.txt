<DOC>
<DOCNO> 227247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko58.html </URL>
<DATE> 2004/03/31/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Nisan ayı borçlanma stratejisi açıklandı... 
</HEADLINE>
<TEXT>

     Hazine, Nisan'da, ihraç tarihi 21 Nisan olan 91 gün vadeli referans bono ihalesi düzenleyecek. 
     Hazine Müsteşarlığı tarafından açıklanan Nisan ayı borçlanma programına göre, değişken faiz ödemeli senetlerin kupon faizlerinin belirlenmesi amacıyla düzenlenecek 91 gün vadeli referans bono ihalesinin geri ödemesi 21 Temmuz'da yapılacak. 
     Söz konusu ihalede net 2 katrilyon 187 trilyon Lira tutarında ihraç yapılacak olup bu miktar Nisan ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. 
     Bu ihalede ROT ve ihale sonrası teklif yoluyla satış yapılmayacak. 
     Nisan ayında da, önceki aylarda açıklandığı gibi iç borçlanma ihaleleri genel olarak Salı günleri düzenlenecek. Ancak, Hazine piyasaların uygun olduğu diğer günlerde de ihale düzenleyebilecek. 
     Düzenlenecek olan ihalelerin detayları ihale gününden en az bir gün önce kamuoyuna duyurulacak. 
     Nisan ayı içerisinde halka arz, TAP, geri alım ve değişim ihalesi yapılabilecek olup söz konusu yöntemlerin kullanılması kararlaştırıldığında bununla ilgili bilgiler kamuoyuna ayrıca duyurulacak. 
     
     14.7 KATRİLYON LİRA İÇ BORÇ ÖDENECEK 

     Hazine, Nisan ayında 14.7 katrilyon lira iç borç, 0.8 katrilyon lira dış borç servisi gerçekleştirecek. 
     Nisan ayı iç borçlanma stratejisine göre, Hazine, Nisan ayında 13 katrilyon 614 trilyon lirası piyasaya olmak üzere toplam 14 katrilyon 740 trilyon lira iç borç servisi yapacak. 
     Aynı dönemde kamu kurumlarına yapılan satışların geri ödemesi çerçevesinde 967 trilyon lira, Merkez Bankası'na 159 trilyon lira ödeme yerine getirecek. 
     Hazine'nin Nisan ayında yapacağı iç borç ödemesinin 14 katrilyon 505 trilyon lirası Türk Lirası cinsinden, 73 trilyon lirası döviz cinsinden, 163 trilyon lirası da dövize endeksli olacak. 
     Hazine, Nisan ayında en büyük dış borç ödemesini 7 Nisan tarihinde, 4 katrilyon 232 trilyon trilyon lirası piyasaya olmak üzere tamamı Türk Lirası cinsinden 4 katrilyon 553 trilyon lira ile yapacak. 
     Aynı dönemde Hazine ikinci büyük borç ödemesini 21 Nisan tarihinde 3 katrilyon 343 trilyon lirası piyasaya olmak üzere 3 katrilyon 391 trilyon lira ile yerine getirecek. 
     
     PİYASALARDAN 11.3 KATRİLYON LİRA BORÇLANMA ÖNGÖRÜLÜYOR 

     Nisan ayında piyasalara yapılacak 13.6 katrilyon liralık itfaya karşılık piyasalardan 11.3 katrilyon liralık borçlanma öngörülüyor. 
     Hazine, Şubat ayında yapacağı 14.7 katrilyon lira tutarında iç borç servisinin 10.1 katrilyon lirası anapara, 4.6 katrilyon lirası faiz oluşturuyor. Dış borçta ise 0.4 katrilyon lirası anapara, 0.4 katrilyon lirası faizi içeriyor. 
     Hazine'nin Nisan ayı iç borçlanma stratejisinde Mart ayında yaşanan gelişmelere de yer verildi. 
     
</TEXT>
</DOC>
