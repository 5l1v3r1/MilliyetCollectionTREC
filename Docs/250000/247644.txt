<DOC>
<DOCNO> 247644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/guncel/axgun01.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürgündeki milli takım 
</HEADLINE>
<TEXT>


Filistin Milli Futbol Takımı, çatışmalar nedeniyle idmanlarını Mısır'da yapıyor. Takımın Avusturyalı teknik direktörü de Filistin'i hiç görmemiş 

PINAR AKTAŞ İstanbul 

Filistin'de silahlar konuşurken, bu toprakların futbolcuları Filistin Milli Futbol Takımı çatısı altında mücadele ediyor. Filistinli olan, ancak bu topraklar dışında yaşayan 15 işadamının desteklediği takımın teknik direktörü, Avusturyalı eski milli futbolcu Alfred Riedl. Şu ana kadar Filistin'e hiç gitmeyen Riedl, bugüne kadar en zorlandığı anın, Şeyh Yasin'in öldürülmesi olduğunu söylüyor. Çünkü o gün, futbolcular idman yapmayı reddetmiş. 
İstanbul'da kamp yapan Filistin Milli Futbol Takımı, FIFA'nın da desteğiyle 1998'da kuruldu. Takım, Filistin'deki çatışmalar nedeniyle, vize ve ulaşım sorunu yaşanmayan Mısır'da idman yapıyor. 
Takımın oyuncularının bir bölümü Filistin'den geliyor. Diğerleriyse Suriye, Lübnan gibi ülkelerde futbol oynayan Filistinliler. Çalışmalar Mısır'da sürdüğü için, oyuncular da bu ülkede yaşıyor. Aileleri Filistin'de olanlar sadece büyük maçlardan sonra kısa süre için ülkelerine gidiyor. 
Kurulduktan sonra bir süre atıl kalan takım, özel maçta Tayvan'ı 8 - 0 yendikten sonra şimdi Dünya Kupası Eleme Grubu'nda yaptığı maçlarla sesini duyurmaya çalışıyor. Bu grupta, Irak'la 1 - 1 berabere kalan Filistin, Özbekistan'a 3 - 0 yenildi. Filistin'de oynayamadıkları için rövanşta Özbekistan'la 8 Eylül'de Katar'da karşılaşacak. 


</TEXT>
</DOC>
