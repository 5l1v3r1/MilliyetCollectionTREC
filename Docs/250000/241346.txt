<DOC>
<DOCNO> 241346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun27.html </URL>
<DATE> 2004/05/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İsrail, Arafat'ı yargılama peşinde... 
</HEADLINE>
<TEXT>

     İsrail Adalet Bakanı Yosef Lapid, Filistinli lider Mervan Barguti'nin suçlanmasının ardından, İsrail'in Filistin Devlet Başkanı Yaser Arafat'ı da bir gün yargılayabileceğini iddia etti. 
     Lapid, Reuters ajansına yaptığı açıklamada, ''Karardan sonra Arafat'ı bugünlerde yargı önüne çıkarmayı düşünebileceklerini'' belirtti. 
     Üst düzey bir İsrailli kaynak ise Arafat'ın kovuşturulmasına yönelik acil bir planları olmadığını söyledi. 
     Tel Aviv'deki mahkemenin Barguti'yi suçlu bulan kararında, Filistinli liderin İsraillilere yönelik saldırı emirlerini, zaman zaman Arafat'ın ''talimatlarına dayandırarak'' verdiği öne sürülmüştü. 
     Kararda, ''Arafat, saldırılar için hiçbir zaman açık talimat vermedi, ancak saldırılar için uygun zamanın bilinmesini sağladı'' ifadesi kullanılmıştı. 
     
</TEXT>
</DOC>
