<DOC>
<DOCNO> 242162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonspo09.html </URL>
<DATE> 2004/05/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Çaykur Rizespor, Çalımbay ve Sağlam ile görüşme yapacak... 
</HEADLINE>
<TEXT>

     Teknik direktör Sakıp Özberk ile hafta içinde anlaşılmasına rağmen dün yolları ayrılan Çaykur Rizespor'da, teknik direktör arayışlarına yeniden başladı. 
     Kulüp genel kaptanı Yılmaz Zehiroğlu, Sakıp Özberk'in Konyaspor ile görüşmesinin etik bir davranış olmadığını belirterek, ''Özberk, kendisine yakışmayan bir davranış yapmıştır. Bizimle gönül birliği olmayan bir hoca ile çalışmayı zaten düşünemezdik'' dedi. 
     Teknik direktör arayışlarına gelecek hafta başlayacaklarını kaydeden Zehiroğlu, Rıza Çalımbay ve Nurullah Sağlam ile yapacakları görüşmelerle bu konunun netleşeceğini kaydetti. 
     Çalımbay ise Çaykur Rizespor ile daha önce de görüşme yaptığını belirterek, ''Sanıyorum salı ya da çarşamba günü Çaykur Rizesporlu yöneticilerle görüşme yapacağız. Benim şartım, düşmeye değil üst sıraları zorlayan bir takımda görev yapmaktır'' dedi. 
     
</TEXT>
</DOC>
