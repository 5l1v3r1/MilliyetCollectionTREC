<DOC>
<DOCNO> 214308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo16.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Sergen ve Ahmet Yıldırım sakatlandı 
</HEADLINE>
<TEXT>

     Beşiktaş, Denizlispor ile yapacağı lig maçının hazırlıklarını yaptığı idmanla sürdürdü. 
     Romanya'dan dün akşam dönen teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcular kondisyon ve pas çalışmasının ardından önce teke tek, sonra da 3'erli prese dayalı çift kale maçlar yaptılar. 
     Antrenmanda sol kasığında ağrılar hisseden Ahmet Yıldırım ile sağ ayak bileğine darbe alan Sergen çalışmayı yarıda bıraktı. Kulüp doktoru Ayhan Optur, her 2 futbolcunun da sakatlıklarının çok önemli olmadığını ve tedavilerine başlanıldığını söyledi. 
     Çalışmaya, sakatlıkları süren Zago ve Giunti ile İstanbul'a bu sabah erken saatlerde dönen Ahmed Hassan katılmadı. 
     Öte yandan, antremanda İbrahim ile Yasin Sülün arasında kısa süreli bir tartışma yaşandı. Birbirlerine sert giren 2 futbolcunun tartışmasını araya giren teknik direktör Lucescu yatıştırdı. 
     Bu arada Lucescu, pres çalışması sırasında futbolcularına birer numara verdi. Topu orta sahaya atarak numaraları söyleyen Rumen teknik adam, bazı futbolcularının kendi numaralarını hatırlayamamaları üzerine sinirlenip, çalışmayı kesti ve oyuncularına ceza olarak istasyon çalışması yaptırdı. 
     
     SİNAN'A SERDAR ÖZKAN ÖRNEĞİ 
     Lucescu, şans vermesine rağmen gol yollarında başarısız olan Sinan Kaloğlu'na bugünkü idmanda genç Serdar Özkan'ı örnek gösterdi. 
     İdman sırasında Serdar Özkan'ın kaleciyle karşı karşıya kaldığı bir pozisyonda ustaca gol vuruşu yapmasının ardından Lucescu Sinan'a dönerek, ''Sinan, bak Serdar 16 yaşında nasıl vuruş yapıyor'' dedi. 
     
     ÖZEL ÇALIŞMA 
     Rumen teknik adam, idman bitiminde bazı futbolcularını 2 guruba ayırarak özel çalışmalar yaptırdı. 
     İlie, Pancu, Ümit, Tümer ve Kaan Dobra, maket baraj önünde frikik çalışması yaparken, Sinan, Serdar Topraktepe, Yasin Sülün, Gökhan ve Ali Cansun ise kanatlardan yapılan ortalarla gol çalıştı. 
     Siyah-beyazlılar bu akşam yapacakları idmanla hazırlıklarını sürdürecek. 
     
</TEXT>
</DOC>
