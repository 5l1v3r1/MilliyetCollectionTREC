<DOC>
<DOCNO> 218380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur26.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Seneye Anadolu Liseleri tercih sistemi tamamen değişiyor 
</HEADLINE>
<TEXT>

     Milli Eğitim Bakanı Hüseyin Çelik, Anadolu liselerinin tercih sistemini gelecek yıl tamamen değiştireceklerini bildirdi. 
     Çelik, Osmangazi Ali Hadi Türkay İlköğretim Okulu, TED Koleji Spor Salonu ve Yüzme Havuzu ile Özel Emine Örnek Lisesi'nin açılışını yaptı bu okulda yürütülen ''Ekolojik Tarım Projesi''ni başlattı ve Özel Tan Lisesi'ni ziyaret etti. 
     Bakan Çelik, yaptığı konuşmalarda, hükümetin eğitimi en önemli mesele olarak gördüğünü belirterek, geçen yıl toplam 35 bin kadro ihdas edildiğini, bunun 23 bin 200'ünün eğitime ayrıldığını, bu yıl ise 40 bin kadrodan 24 bin 600'ünün eğitime tahsis edildiğini kaydetti. 
     Bu çerçevede, yarın, 10 bin genç öğretmenin atamalarının yapılacağını belirten Çelik, Bursa'da da eğitimin aksayan taraflarını iş dünyası ve sivil toplum örgütlerinin katkılarıyla gidereceklerini belirtti. 
     Çelik, Anadolu liselerine giriş sınavlarında bir tercih problemi yaşandığına işaret ederek, şunları söyledi 
     ''Anadolu liselerinin tercih sistemini gelecek sene tamamen değiştiriyoruz. Gelecek olan sistem şu Öğrenciler artık 5 tercih yerine 12'ye kadar tercih yapabilecek ve herkes istediği Anadolu lisesini tercih edebilecek. Yani, Bursa'da oturanlar sadece Bursa'yı, Van'da oturanlar sadece Van'ı tercih etmeyecekler veya 3 büyük şehirle birlikte kendi bulundukları ili tercih etmeyecekler. İstedikleri Anadolu lisesini tercih edebilecekler. Ama, yatay geçiş yapmak istedikleri zaman, gidecekleri okulun puanı ile kendilerinin puanının eş değer olması lazım. Tıpkı fen liselerindeki tercih sistemini Anadolu liselerine getiriyoruz.'' Çelik, eğitime yapılan yatırımın ülkenin, yeni nesillerin geleceğine yapılan yatırım olduğunu ifade ederek, bu çerçevede özel eğitim kurumlarını desteklediklerini ve her türlü çabayı sarfettiklerini, engel çıkaranların karşılarında kendilerini bulacağını söyledi. 
     
     ''DEVLET YA DA ÖZEL OKUL AYRIMI YAPMIYORUZ'' 
     Özel eğitim kurumlarının önemini vurgulayan Çelik, TED Koleji'nin sadece bir okul olmadığını, aynı zamanda bir ekol olduğunu söyledi. 
     Çelik, TED'i Atatürk'ün kurduğuna dikkati çekerek, şunları kaydetti 
     ''Özel eğitim kurumlarına şaşı, antipati ile bakıp, bunu da devletçilik ve sözüm ona Atatürkçülük adına yapanların, Atatürk'ün kurduğu TED'i görmelerini istiyorum. Bu yıllarda, özellikle Türkiye'de sermaye birikiminin olmadığı yıllarda böyle bir derneğin kurulmasını, bunun esprisini mutlaka araştırmalıdırlar, buradaki inceliği anlamalıdırlar diye düşünüyorum.'' Çelik, devlet okulu, özel okul ayrımı yapmadıklarını ifade ederek, ''Türk Milli Eğitimi'nin amaçları doğrultusunda eğitim yapılıyor mu, biz bunun peşindeyiz'' dedi. 
     Törenlere, Bursa Valisi Oğuz Kağan Köksal ve Bursa Büyükşehir Belediye Başkanı Erdoğan Bilenser de katıldı. 
     
</TEXT>
</DOC>
