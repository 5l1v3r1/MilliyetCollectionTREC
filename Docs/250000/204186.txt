<DOC>
<DOCNO> 204186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko34.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin cari işlemler dengesi 4 milyar dolar açık verdi 
</HEADLINE>
<TEXT>

     Türkiye'nin, 2003 yılının on ayında cari işlemlere etkisi olan kalemlerden dış ticaret açığı, yüzde 75.6 oranında artarak 10 milyar 839 milyon dolar oldu. 
     Merkez Bankası, Ocak-Ekim dönemine ilişkin ödemeler dengesini açıkladı. 
     Açıklamada, bu gelişmenin başlıca nedenleri, ''ihracat gelirlerinin yüzde 31.1 artarak 38 milyar 317 milyon dolar gerçekleşmesine rağmen, bavul ticaretinin yüzde 3.9 azalarak 3 milyar 224 milyon dolara düşmesi Ekim ayı verisi ile ilgili anketin henüz sonuçlanmaması nedeniyle bu ay için tahmin kullanılmıştır ve altın dahil ithalat harcamalarının CIF yüzde 34.8 oranında artarak 55 milyar 571 milyon dolara ulaşması'' olarak gösterildi. 
     
     HİZMET GELİRLERİ 

     Hizmetler dengesi içinde en önemli kalem olan turizm gelirlerindeki artışın etkisiyle Ocak-Ekim 2003 döneminde geçen seneki aynı döneme göre yüzde 17,9 artarak 8 milyar 219 milyon dolar tutarında fazla verdi. 
     Turizmle ilgili anketler henüz sonuçlanmadığından Ekim ayı verileri için tahmin kullanılmış olup buna göre bu dönemde net turizm gelirlerinin, bir önceki yıla göre yüzde 13,3 oranında artarak 6 milyar 919 milyon ABD Doları olarak gerçekleşeceği bekleniyor. 
     Hizmetler başlığının diğer önemli bir kalemi olan taşımacılık gelirleri incelendiğinde ise dış ticaret hacminin artışı paralelinde gelirlerin 2002 yılının aynı dönemine göre yüzde 19 oranında artmasına rağmen giderlerin yüzde 30,2 oranında artması sonucu net taşımacılık gelirinin 2003 yılı Ocak-Ekim döneminde yüzde 5,8 oranında azalarak 652 milyon dolar olduğu görüldü. 
     
     YATIRIM GELİRİ 

     2002 Ocak-Ekim döneminde 3 milyar 561 milyon dolar, 2003 yılı Ocak-Ekim döneminde ise 4 milyar 467 milyon dolar çıkışla sonuçlanan yatırım geliri dengesinin altında yer alan doğrudan yatırım gelirleri, portföy yatırım gelirleri ve faizden oluşan diğer yatırım gelirlerindeki net çıkışlar, 2003 yılı Ocak-Ekim döneminde sırasıyla 201 milyon dolar, 1 milyar 60 milyon dolar ve 3 milyar 206 milyon dolar olarak gerçekleşti. 
     Ocak-Ekim 2003 döneminde, diğer yatırım gelirleri altında yer alan uzun vadeli kredilere ilişkin faiz giderleri, 2002 yılının aynı dönemine göre yüzde 6,9 oranında artarak 3 milyar 471 milyon dolar oldu. 
     Genel Hükümet'in uzun vadeli kredilerine ilişkin faiz ödemelerinin yanı sıra Merkez Bankası nezdindeki döviz tevdiat hesaplarına yapılan faiz ödemeleri de faiz giderleri içinde önemli yer tuttu. 
     
     CARİ TRANSFERLER 

     Bir önceki yılın Ocak-Ekim dönemiyle karşılaştırıldığında 2003 yılının aynı döneminde yüzde 7,4'lik artış gösteren cari transferler 2 milyar 984 milyon dolar olarak gerçekleşti. Bu kalemin içinde en büyük paya sahip işçi gelirleri, 1 milyar 929 milyon dolar oldu. 
     Doğrudan yatırımlar kalemi altında, Türkiye'deki yabancı sermayeli şirketlerin yurtdışındaki ortaklarından kullandıkları kredileri de içeren yurtdışında yerleşik kişilerin yurtiçinde yaptıkları net yatırımlar, Ekim ayında 1 milyon dolar çıkış gösterdi. 
     Ocak-Ekim dönemi için bakıldığında, 2003 yılında Türkiye'de yapılan net yabancı sermaye yatırımları bir önceki yıla göre yüzde 62 oranında azalarak 369 milyon dolar olarak gerçekleşti. 
     Bu tutarın 98 milyon doları, Türkiye'deki yabancı sermayeli şirketlerin yurtdışındaki ortaklarından kullandıkları net kredilerden oluştu. 
     Yurtiçinde yerleşik kişilerin yurtdışında yaptıkları net yatırımlarda ise 2002 yılı Ocak-Ekim döneminde net 55 milyon dolar, 2003 yılı aynı döneminde de net 403 milyon dolar artış gerçekleşti. 
     Sonuç itibariyle, 2003 yılı Ocak-Ekim döneminde doğrudan yatırımlar net 34 milyon dolar çıkış oldu. 
     
     PORTFÖY YATIRIMLARI 

     Ekim 2003'te 326 milyon dolarlık net giriş gösteren portföy yatırımları, 2002 yılının Ocak-Ekim dönemindeki 672 milyon dolarlık net çıkışın tersine 2003 yılının aynı döneminde 2 milyar 791 milyon dolar net girişle sonuçlandı. 
     Alt kalemler itibariyle incelendiğinde, varlıklar başlığı altında, yurtiçinde yerleşik kişilerin yurtdışında menkul değer alım-satımlarının, 2002 yılı Ocak-Ekim döneminde 1 milyar 522 milyon dolar, 2003 yılı Ocak-Ekim döneminde de 811 milyon dolar net alımla sonuçlandığı gözlendi. 
     Portföy yatırımları altında yükümlülükler bölümünün Genel Hükümet kalemi incelendiğinde yurtdışında tahvil ihraçlarının 2002 yılı Ocak-Ekim döneminde 493 milyon dolar, 2003 yılının aynı döneminde ise 1 milyar 968 milyon dolar tutarında net borçlanma olarak gerçekleştiği gözlendi. 
     Yurtdışında yerleşikler, bu yılın Ocak-Ekim döneminde hisse senedi piyasasında 762 milyon dolarlık ve Devlet İç Borçlanma Senetleri piyasasında 1 milyar 49 milyon dolarlık net alım gerçekleştirdi. 
     Ticari ve diğer krediler ile mevduatlardan oluşan bu kalemde 2002 yılı Ocak-Ekim döneminde 6 milyar 632 milyon dolar, 2003 yılının aynı döneminde ise 1 milyar 742 milyon dolar giriş görüldü. 
     
     VARLIKLAR 

     Bu bölümde yer alan yurtdışına yapılan ihracat işlemleri karşılığı açılan ticari kredi 2002 yılı Ocak-Ekim döneminde net 852 milyon dolar, 2003 yılının aynı döneminde ise net 1 milyar 270 milyon dolar tutarında gerçekleşirken nakit kredi olarak, yurtdışına sırasıyla 272 ve 469 milyon dolar tutarında kredi açıldı. 
     Bankaların yurtdışı muhabirleri nezdindeki döviz mevcutları kaleminde ise 2002 yılı Ocak-Ekim döneminde 725 milyon dolar, 2003 yılının aynı döneminde ise 1 milyar 157 milyon dolar azalış gözlendi. 
     
     YÜKÜMLÜLÜKLER 

     İthalat işlemleri karşılığı alınan ticari krediler kaleminde 2002 yılı Ocak-Ekim döneminde 1 milyar 878 milyon dolar, 2003 yılının aynı döneminde ise 764 milyon dolar uzun ve 520 milyon doları da kısa vadeli olmak üzere toplam 1 milyar 284 milyon dolar net kullanım oldu. 
     Nakit krediler kalemi incelendiğinde ise Merkez Bankası'nın Uluslararası Para Fonu kredi ödemesi olarak 2002 yılı Ocak-Ekim döneminde 6 milyar 138 milyon dolar, 2003 yılının aynı döneminde de 926 milyon dolar geri ödeme gerçekleştirdi. 
     Buna karşılık Genel Hükümet'in 2002 yılı Ocak-Ekim döneminde, İMF'den 12 milyar 503 milyon dolar, 2003 yılının aynı döneminde ise 926 milyon dolar net kredi kullandığı, bununla birlikte yurtdışı piyasalar ve diğer uluslararası kuruluşlara sırasıyla 434 milyon dolar ve 1 milyar 716 milyon dolar tutarında net kredi geri ödemesi gerçekleştirdiği görüldü. 
     Söz konusu dönemlerde bankacılık sektöründe sırasıyla 1 milyar 126 milyon dolar net geri ödeme ve 926 milyon dolar net kullanım, diğer sektörlerde ise 322 milyon dolar ve 995 milyon dolar net kullanım gerçekleşti. 
     Mevduat hesapları, 2002 yılı Ocak-Ekim döneminde 308 milyon dolar artış gösterirken, 2003 yılının aynı döneminde bankalardaki mevduatın 717 milyon dolar ve Merkez Bankası nezdindeki kredi mektuplu döviz tevdiat hesaplarının ise 384 milyon dolar artması nedeniyle 1 milyar 101 milyon dolar artış gösterdi. 
     
</TEXT>
</DOC>
