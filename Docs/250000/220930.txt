<DOC>
<DOCNO> 220930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun14.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz yargıçlardan İçişleri Bakanı'na suçlama .. 
</HEADLINE>
<TEXT>

     İngiltere'de yargıçlar, İçişleri Bakanı David Blunkett'i bir terör zanlısını 16 ay boyunca yargıya sevk etmeden ve herhangi bir şeyle suçlamadan hapiste tutmakla suçladı. 
     Zanlıyla ilgili delillerin de bu kişinin 16 ay boyunca hapiste tutulmasını sağlamaya yetmeyeceğini belirten yargıçlar, yasal sebeplerle adı açıklanamayan terör zanlısının El Kaide ile bağlantılı olduğu yolundaki iddiaların da ''abartılı'' olduğunu bildirdi. 
     Uluslararası terör örgütleriyle bağlantılı oldukları gerekçesiyle yabancı uyruklu kişileri süresiz hapiste tutabilme yetkisi bulunan Blunkett'in bu yetkisini ''haksız kullandığını'' belirten yargıçlar, 37 yaşındaki Libyalının Londra'daki yüksek güvenlikli Belmarsh hapishanesinden serbest bırakılmasını istediler. 
     İçişleri Bakanlığı sözcüsü ise yargıçlar tarafından verilen kararı temyiz etmek istediklerini bildirdi. Kararı uygulatmayan ve 24 saatlik ek süre isteyen bakanlık, kararı bugün temyize götürmeyi planlıyor. 
     Sözü geçen Libyalı terör zanlısı, İngiltere İçişleri Bakanlığı'nın 11 Eylül saldırılarından sonra hükümete tanınan yetkiyle ''herhangi bir suçlamada bulunmaksızın ya da mahkemeye sevk etmeksizin'' hapiste tuttuğu 13 kişiden biri. Halen hapiste tutulmasına karşı verdiği hukuk mücadelesini yargıçlar nezdinde kazanan tek mahkum olan Libyalının, bakanlığın bugünkü temyiz başvurusunu da kaybetmesi halinde hapisten çıkmayı başaran ilk mahkum unvanını da alması bekleniyor. 
     
</TEXT>
</DOC>
