<DOC>
<DOCNO> 245104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur23.html </URL>
<DATE> 2004/06/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tüzmen Gemiden füze rampası çıktı, ortada kaçakçılık var 
</HEADLINE>
<TEXT>

     Devlet Bakanı Kürşad Tüzmen, iki konteynırda sofistike silahlar grubuna girebilecek silahlar bulunduğunu açıkladı. 
     Tüzmen, Ambarlı Gümrüğü'ndeki incelemesinin ardından yaptığı açıklamada, gemi kaptanının verdiği beyanla içindekilerin birbirini tutmaması üzerine gümrük muhafaza ekiplerince iki konteynırda inceleme başlatıldığını bildirdi. 
     Daha önce de av tüfeği olarak ilan edilen konteynırların içerisinde kaleşnikoflar bulunduğunu hatırlatan Tüzmen, o zaman bu takiplerin devamının geleceğini söylediğini hatırlatarak, ''Denetim sistemimizi değiştirdik, değişik bir kontrol mekanizması uyguluyoruz ve yaptığımız çalışmaların neticelerini hızla almaya başladık'' diye konuştu. 
     Bildirimin çeşitli araç gereç yedek parçası olarak yapıldığını, açılan konteynırların içerisinden ise harp silahı çıktığını kaydeden Tüzmen, soruşturmanın derinleştirilerek sürdürüldüğünü belirtti. 
     
     ''ŞU AŞAMADA KAÇAKÇILIK OLAYI'' 

     Kürşad Tüzmen, şu bilgiyi verdi 
     ''Evrakdan gördüğümüz, Ukrayna'dan bir malın Mısır'a gönderilmesi. Ukrayna'dan mal transit olarak geçiyor, Ambarlı'da konteynırlar indiriliyor. Tekrar bir başka gemi alıp bunu Mısır'a gönderecek, genel görünümü bu. Ama şu aşamada transit bir yükün bizim Gümrük Muhafaza ekiplerimizin çalışması sonucunda, İstanbul Gümrük Başmüdürlüğü ve Gümrük Başmüdürlüğü'nün çalışması sonucunda ve diğer devlet birimlerinin çalışmasıyla yakalandığını, olayın şu aşamada kaçakçılık olayı olduğunu, içinde yedek parça olarak beyan edilen eşyanın bir harp silahı olduğunu söylüyorum. Harp silahı var konteynırın içerisinde.'' Uluslararası sözleşmelere göre hangi ülkede olursa olsun üretim esnasında dahi silah üretimiyle ilgili bildirim yapılması gerektiğine işaret eden Tüzmen, gemi yükünün içinde böylesine harp silahları varsa bunun geçiş yaparken ülkeye bildirilmesi gerektiğini belirtti. 
     Tüzmen, ''Yani Türkiye'ye bu şekilde bildirim yapılmamış durumda. Yani en ince anlatımıyla bir de kaçakçılık söz konusu'' dedi. 
     İşin içine harp silahı, kaçakçılık girdiği zaman olayın boyutunun biraz daha büyüdüğünü ifade eden Tüzmen, ''Şu anda Gümrük Muhafaza ekiplerimiz ve Ambarlı Jandarma bölgesi olduğu için Jandarma Genel Komutanlığı'ndan ilgili askeri ekipler çalışmaları sürdürüyor'' diye konuştu. 
     
     ''NİHAİ İNCELEME BİRAZ ZAMAN ALACAK'' 

     İki konteynırın ve içindeki parçaların açıldığını bildiren Bakan Tüzmen, nihai incelemenin biraz zaman alacağını söyledi. 
     Tüzmen, ''Sofistike silahlar grubuna girebilecek silahlar var içerisinde. Olayın bundan sonraki kısmıyla ilgili açıklamaları gerek gördükçe yapacağız'' dedi. 
     Türkiye'nin son derece önemli, hassas bir coğrafyada bulunduğunu, komşu ve çevre ülkelerden bütün bu coğrafya üzerinden geçen transit yükle çeşitli ürünler taşındığını anlatan Tüzmen, ''Ürünlerin taşınması sırasında herhangi bir şikayetimiz yok. Bildirim yapıldıktan sonra çok rahatlıkla çeşitli ürünler, mallar ülkelerde transit olarak götürülebilir, getirilebilir ama yapılan bildirimle muhteviyat uymadığı zaman büyük sıkıntı yaşanıyor'' diye konuştu. 
     
     ''BEYANNAMEDE YEDEK PARÇA OLARAK GÖZÜKÜYOR'' 

     Konteynırlardaki malın, beyannamede yedek parça olarak gözüktüğünü ifade eden Tüzmen, konteynır numaralarında da bir sahtecilik söz konusu olduğunu, konteynırın dışında gözüken numarayla içindeki numaranın birbirini tutmadığını belirtti. 
     Tüzmen, ''Şu anda elimizdeki belgeler kapsamında bu yükün bir ülkeden alınıp bir ülkeye gittiğine dair çeşitli tespitlerimiz var ama onları de derinlemesine incelemeye almamız gerekiyor'' dedi. 
     Bir gazetecinin ''Silahlar dışında bir şey ele geçti mi Kimyasal madde var mı '' sorusu üzerine de Tüzmen, denetimin sürdüğünü, radyo kontrollü bir füze bulunduğunu, konteynırın içindeki bütün sandıkları açtıktan sonra ayrıca bilgi vereceklerini belirtti. 
     Devlet Bakanı Tüzmen, günlük olarak denetimleri son zamanlarda epeyce artırdıklarını, konuyla ilgili bütün birimlerin şu anda bu iş üstünde çalıştıklarını kaydetti. 
     
     RADYO KONTROLLÜ FÜZE 

     Kürşad Tüzmen, konteynırlardan çıkan radyo kontrollü füzeye ilişkin de şu açıklamayı yaptı 
     ''Açılan 2 konteynır içinde çıkan başlıklar belli, roket ve radyo kontrollü bir füze, içerisindeki evraka bakınca bunları görüyoruz. Ama biraz daha derinleştirmemiz lazım diğer parçalar diğer muhteviyatla ilgili olarak. Sonuçta bu radyo kontrollü bir füzedir. Şu anda gözüken rampaları ana gövdesiyle beraber 1 tane.'' Ülke açısından bütün güvenlik tedbirlerini almış durumda olduklarını bildiren Tüzmen, ''Herhangi bir sıkıntı yok, arkadaşlarımız çalışmalarını rahatlıkla sürdürüyor'' diye konuştu. 
     Bu arada, özel bir hangarda güvenlik önlemleri altında tutulan koyteynırlarda bulunan silahların radyoaktif ölçümlere de tabi tutulduğu öğrenildi. 

     
</TEXT>
</DOC>
