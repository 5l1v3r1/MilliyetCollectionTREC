<DOC>
<DOCNO> 211617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/spo02.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan yasak 
</HEADLINE>
<TEXT>

   Fenerbahçe Başkanı, Beşiktaş ile polemiğe girilmemesini istedi, hem yöneticilerin hem de teknik heyetin dikkatini çekti 
      YUSUF KOBAL 

   
   Barış çağrısı 
   FENERBAHÇE Başkanı Aziz Yıldırım, yönetici arkadaşlarının ve Teknik Direktör Daum'un ezeli rakipleri Beşiktaş ile polemiğe girmesini yasakladı. Lucescu'nun Rizespor maçıyla ilgili düşünceleri ve Samsunspor karşılaşmasından sonra yaptığı sert açıklamalara bu nedenle Sarı - Lacivertli kulüpten hiçbir tepki gelmediği öğrenildi. Yıldırım'ın barış çağrısı yaptığı ve kavga ortamından takımı uzak tutmaya çalıştığı belirtildi. 
   
   Güven tazeleyecek 
   BEŞİKTAŞ ile puan farkının beşe inmesinden sonra şampiyonluk için umutlanan Fenerbahçe Yönetimi, sessizlik politikası uygulayarak ortamı daha da germemeyi planlıyor. Başkan Aziz Yıldırım'ın yaklaşan kongreyi de düşünerek camianın güvenini kazanmaya çalıştığı ifade edildi. Yıldırım'ın, birkaç hafta sonra Beşiktaş'ı yakalayacaklarına inandığı ve genel kurula lider takımın başkanı olarak girmeyi hesapladığı öğrenildi. 
   
      'Beşiktaş'ın sistemi çöktü'    SARI - Lacivertli takımın Hırvat yıldızı Tomas evinin kapılarını Milliyet'e açtı. Tecrübeli oyuncu, "Yeni bir ekibiz. İlk yarıda ne arkadaşlarımızı, ne de rakip takımları tanıyorduk. Şimdi hepsini tanıdık. Artık tek tek onları yenme zamanı geldi. Beşiktaş paniğe kapıldı. Sistemleri çöktü. Büyük yara aldılar. Biz de bundan iyi faydalanacak ve onları yakalayacağız. Şimdi onlar panik yapacaklar" diye konuştu. Tomas tek hayalinin ise Galatasaray'a gol atmak olduğunu söyledi. n YUSUF DURSUN 
   
   Rüştü veto yedi    MEHMET ÇİFTÇİ 

   AB yolu kapalı 
   REAL Sociedad forması giyen Nihat Kahveci'nin İspanyol liginde AB vatandaşı statüsünde oynatılması Futbol Federasyonu ile ulusal mahkemeleri karşı karşıya getirdi. Federasyon karşı atağa geçerek aralarında Rüştü de olmak üzere bundan sonraki Türk futbolcuların aynı statüden yararlanmamaları için yeni yönetmelikler hazırladı. Nihat ise istisnai bir durum olarak gösterildi. 
   
   İzin verdiler 
   GELİŞMELERDEN en çok etkilenecek Rüştü'nün AB vatandaşı olarak Barça forması giymesi zora girerken, AS gazetesi milli kalecinin yöneticilerden kulüp bulmak için izin aldığını yazdı. Artık takımda şans bulamayacağı belirtilen Rüştü'nün, Fenerbahçe'ye geri dönmeyi düşünmediği ve Avrupa takımlarından gelen teklifleri değerlendirmeye aldığı belirtildi. 
   
   Saran'a adaylık baskısı    BİRLEŞİK Fenerbahçeliler Derneği Başkanı Aziz Yılmaz ve Fenerbahçe 2000 Derneği Başkanı Şevket Yılmaz dün Sadettin Saran ile sürpriz bir toplantı yaptılar. Muhalefetin ağır topları arasında bulunan iki grubun liderleri Saran'dan başkan adaylığı konusunu bir kez daha düşünmesini istediler ve destek sözü verdiler. Sadettin Saran'ın önümüzdeki günlerde kesin kararını bildireceği öğrenildi. 
   
   Yolculuk bugün    SAMSUNSPOR maçının hazırlıklarını Dereağzı Tesisleri'nde yaptığı antrenmanla sürdüren Fenerbahçe'de Selçuk, Tuncay ve Aurelio'nun formsuzlukları Teknik Direktör Daum'u düşündürüyor. Tomas'ın cezasının bitmesiyle Ümit'i yeniden orta sahaya çekecek olan Alman hoca, Rebrov'u da ilk onbirde düşünüyor. Sarı-Lacivertliler bugün saat 16.00'da özel bir uçakla Samsun'a gidecek. 
   
   Serhat'a operasyon    FENERBAHÇE'NİN genç golcüsü Serhat, ikinci kez gittiği İsviçre'de, kasıklarındaki sinir iltihaplanması nedeniyle ameliyat edildi. Sarı - Lacivertli futbolcunun uzun süredir kendisini rahatsız eden hastalığından bu operasyonla tamamen kurtulduğu belirtildi. İki hafta sonra takımla birlikte çalışmalara başlayabileceği açıklanan Serhat'ın yarın Türkiye'ye dönüp, tedavisine devam edeceği bildirildi. 
   
   
</TEXT>
</DOC>
