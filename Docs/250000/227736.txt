<DOC>
<DOCNO> 227736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas05.html </URL>
<DATE> 2004/04/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Jennifer Lopez, Hollywood'tan ''kaçtı''... 
</HEADLINE>
<TEXT>

     Evlilikleri, bir dargın bir barışık iken biten nişanlılığı, kaprisleri, debdebeli yaşantısı ve skandallarıyla Hollywood'un simgesi olan ünlü yıldız Jennifer Lopez, Los Angeles'ı terketti. Hollywood'dan kaçarcasına uzaklaşan Lopez, sakin bir yere yerleşmek üzere emsalsiz malikanesini de satışa çıkardı. 
     Internetteki ''imdb'' sitesinin haberine göre, nişanlısı aktör Ben Affleck ile yollarını ayırdıktan sonra yaşadığı olaylardan çok yıprandığı belirtilen 33 yaşındaki Lopez, ''şımarık yıldız'' imajını değiştirerek ''halka inmeye'' karar verdi. 
     Çizdiği imajı terketmek istediği ve ''kötü namını'' geride bırakmayı hedeflediği ifade edilen Lopez, malikanesini de satışa çıkardı. 
     Güzel yıldızın yakın bir arkadaşı Lopez'in Los Angeles'ı terkettiğini belirterek, ''Jennifer Los Angeles'tan adeta kaçtı. Evini de satılığa çıkardı. Nerede yaşadığını soracak olursanız Miami'de...'' dedi. 
     Lopez'in film çalışmaları süresince kalmak üzere Los Angeles'ta bir kat ayarlayabileceğini de kaydeden arkadaşı, ''Ancak asla tüm zamanını burada geçirmeyecek. Artık kaprisler bitti, garip istekler sona erdi. Kuliste yüzlerce zambak, odasında kullanılmayı bekleyen 600 yatak çarşafı istemeyecek. Bunlara son. Artık o sadece normal bir kız'' açıklamasında bulundu. 
     Jennifer Lopez, önümüzdeki günlerde ''Will and Grace'' adlı dizinin bir bölümünde boy gösterecek. ''In Style'' isimli moda dergisinde de kapak olan Lopez, gelen film tekliflerini sırasıyla değerlendirmeyi de planlıyor. 
     
</TEXT>
</DOC>
