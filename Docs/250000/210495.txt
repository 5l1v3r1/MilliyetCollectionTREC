<DOC>
<DOCNO> 210495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur41.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar ve tipi nedeniyle doğuda kentlerin bağlantıları koptu... 
</HEADLINE>
<TEXT>

     Yoğun kar yağışı ve tipi nedeniyle, Sivas-Yozgat ve Sivas-Malatya Karayolu ile Malatya'yı Kayseri'ye bağlayan Gürün-Pınarbaşı yolu trafiğe kapandı. Çok sayıda aracın yollarda mahsur kaldığı bildirildi. 
     AA muhabirinin aldığı bilgiye göre, yoğun kar yağışı ve tipi nedeniyle görüş mesafesinin düştüğü Sivas-Yozgat Karayolu'nun Yaraşbeli mevkiinde çok sayıda aracın mahsur kaldığı ve trafiğin her iki yönden de kesildiği belirtildi. 
     Malatya'yı Kayseri'ye bağlayan Karayolu'nun Gürün-Pınarbaşı bölümüyle, Sivas-Malatya Karayolu'nun Kangal-Hekimhan bölgesinde ise yoğun tipinin etkili olduğu ve bu yönlerde de trafiğin kapalı olduğu kaydedildi. 
     Yetkililer buzlanmanın yoğun olduğu ve görüş mesafesinin sıfıra indiği bu bölgelerde çok sayıda aracın mahsur kaldığını belirterek, Karayolları Bölge Müdürlüğü ekiplerinin yol açma çalışmalarına başladığını duyurdu. 
     
</TEXT>
</DOC>
