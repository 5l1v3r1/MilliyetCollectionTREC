<DOC>
<DOCNO> 201601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko17.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Kacar Vakıfbank'ın özelleştirilmesi tartışmaları sürer 
</HEADLINE>
<TEXT>

     Vakıfbank Genel Müdürü Ahmet Kacar, bankacılık sektörünün 2003 yılında gelişme kaydettiğini, hukuki düzenlemelerle daha da güvenli hale geldiğini belirterek, ''Aldığımız tek darbe İmar Bankası...'' dedi. 
     Vakıfbank Antalya Şarampol Şubesi'nin yeni hizmet binasının açılış törenine katılan Vakıfbank Genel Müdürü Ahmet Kacar, 2003 yılı bankacılık sektörünü değerlendirdi. 
     Bu yılın bankacılık sektörü için ''toparlanma'' yılı olduğunu ifade eden Kacar, ''Bankacılık sektörü 2003 yılında gelişme kaydetti. Problemli kredilerde gerileme yaşandı. Sermaye itibariyle bankalar güçlendi. Hukuki düzenlemelerle bankacılık sektörü daha da güvenli hale geldi. Aldığımız tek darbe İmar Bankası...'' dedi. 
     Bankacılıkla ilgili dün akşam çıkan yasayı da değerlendiren Kacar, şunları kaydetti 
     ''Bu yasa, olağanüstü bir durum yasası. Ülkemizde bir kriz yaşandı. Bu krizlerin oluş sebeplerinden biri de, birtakım banka sahiplerinin bankalarının içlerini boşaltması ya da kötü niyetli kişilerin banka kaynaklarını başka yerlere aktarmasıdır. Çıkan bu yasa bir tepki yasası... Bu yasa kısa sürede işlevini yerine getirip bir müddet sonra ihtiyaç görülmediği zaman kaldırılabilecek bir yasa.'' Bu yasanın, Vakıflar Bankası'nın problemli kredilerinin çözümünde de büyük kolaylık sağlayacağını anlatan Kacar, Vakıfbank'ın 930 trilyon lira civarında sorunlu kredisi olduğunu bildirdi. Kacar, Vakıfbank'ın 2003 yılını olumlu gelişmelerle kapadığını, özellikle kredi portföyünü yeniden yapılandırdığını, problemli kredilerin yüzde 25'ini çözüme kavuşturduğunu, aktif kredilerinin iyileştirildiğini, ihtiyaç ve gayrimenkul portföyünün azaltılması ve aktif kredinin geliştirilmesi yönünde olumlu gelişmeler yaşadığını vurguladı. 
     
     11 AYLIK KAR 345 TRİLYON LİRA 
     Vakıfbank Genel Müdürü Ahmet Kacar, faiz oranlarındaki düşüşün bankaların kar marjlarını da düşürdüğünü belirterek, ''Bankamız bu yılın 11 aylık döneminde 345 trilyon lira kar elde etti. Karımızı yıl sonunda 500 trilyon lira olarak hedefledik. 2004 yılındaki kar projeksiyon çalışmalarımız devam ediyor'' dedi. 
     Tüketici kredi taleplerinin artmasının, ülke ekonomisinin ve iç piyasanın canlandırılması için çok önemli olduğunu vurgulayan Kacar, tüketici kredilerinin artmasını banka olarak desteklediklerini, bunun için de tüketici kredilerini çeşitlendirme çalışmalarını sürdürdüklerini ifade etti. 
     
     VAKIFBANK ÖZELLEŞTİRİLMESİ TARTIŞMALARI 
     Vakıfbank'ın özelleştirilmesiyle ilgili soruları da yanıtlayan Ahmet Kacar, bu tartışmaların daha da süreceğini ifade etti. Kacar, şöyle konuştu 
     ''Vakıfbank'ın özelleştirilmesi tartışmaları sürüyor. Yıllardır da sürer... Vakıfbank doğru tanımlanamamış. Vakıfbank bir devlet bankası değil. Özel yasayla kurulmuş bir kamu bankası. Sermayesi özel olan bir banka. Biz olaya Vakıfbank'ın özelleştirilmesi diye bakmıyoruz. Tartışılan konu, Vakıflar Genel Müdürlüğü'nün elindeki banka hisselerinin nasıl değerlendirileceği. Vakıflar Genel Müdürlüğü, banka hisselerinin nasıl değerlendirileceğine kendisi karar verecek ama biz banka yönetimi olarak, bankanın özel banka gibi çalıştırılmasını, yönetilmesini, sorunlarının çözüme kavuşturulmasını, bankanın aktif kredibilitesinin yükseltilmesi, karlılığın ve verimliliğin artırılması konusunda özel sektör ne yapıyorsa onu yapıyoruz. Bankamızın atılımları görülüyor. Özel bankalarla rekabet edebilir düzeye geldi. Vakıflar Bankası'nın reel ekonomiye olan desteği ortadadır.'' Ekonomistlerin, İmar Bankası'nın içinin boşaltılmasının iç borç stokunu yüzde 3 oranında artırdığı şeklinde görüşleri olduğunu anımsatan Kacar, sözlerini şöyle tamamladı 
     ''9 katrilyon lira İmar Bankası'na değil de halkımıza gitseydi, yatırımlara gitseydi keşke... Ekonomi daha da rahatlardı. Talihsiz şekilde dünya bankacılık sisteminde görülmemiş şekilde sıkıntı yarattı.'' 
     
</TEXT>
</DOC>
