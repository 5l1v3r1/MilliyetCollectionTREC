<DOC>
<DOCNO> 217902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yasam/yas00.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçekle yaklaştı, tabancayla vurdu 
</HEADLINE>
<TEXT>

   Eski hakem Ahmet Çakar'a çiçekle yaklaşan bir saldırgan, silahını çekip 5 kurşun sıktı. Karnı ve kalçasından yaralanan Çakar iyi. Saldırgan aranıyor 
      ŞAKİR AYDIN, ELVAN EZBER İstanbul 
   
   Eski FIFA kokartlı hakem ve TV yorumcusu Dr. Ahmet Çakar, elinde bir buket çiçekle yaklaşan bir kişinin silahlı saldırısına uğradı. Yakın mesafeden açılan ateş sonucu Çakar beş kurşunla yaralanırken, saldırgan kaçtı. 
   Çakar, dün sabah saat 09.20 sıralarında 34 VD 5102 plakalı otomobiliyle görev yaptığı 2. Taşocağı Caddesi, Bahçeciler Sokak'ta bulunan Şişli Sağlık Grubu Başkanlığı önüne geldi. Otomobilinden indiği sırada, elinde bir buket çiçek olan bir kişi Çakar'a bir metreye kadar yaklaştı ve tabancasını çekerek art arda ateş etti. Çakar, karın boşluğu ve kalçasına isabet eden kurşunlarla Çakar yaralanırken, çiçeği bir çöp kutusuna atan saldırgan kaçtı. 
   Çakar'ın vücuduna isabet eden 5 kurşundan birinin halen kalçada olduğunu söyleyen doktorlar, hayati organlarda doku bozukluğu olmadığını, hayati tehlike bulunmadığını ve yoğun bakım ünitesinde tedavinin sürdüğünü kaydetti. 
   Olay yerinde inceleme yapan polis, 9 milimetre çapında 3 adet boş kovan ve 1 çekirdek buldu. Saldırganın, Çakar'a kolay yaklaşmak için kullandığı çiçek de incelenmek üzere Kriminal Polis Laboratuvarı'na götürüldü. 
   Görgü tanıkları, saldırgan ile Çakar arasında olay sırasında herhangi bir konuşma geçmediğini bildirdi. Polis, görgü tanıklarının ifadeleriyle eşk li belirlenen saldırganın yakalanması için operasyonlara başladı. Şuuru açık olan Çakar'ın da, saldırganın 25 yaşlarında bir kişi olduğunu söylediği öğrenildi. 
   
   Saldırıya ortak tepki 
   Olayın duyulması üzerine Çakar'ın annesi, eşi ve yakınlarının yanı sıra Turgay Şeren, Ziya Şengül, Reha Muhtar, Can Ataklı, Şişli Belediye Başkanı Mustafa Sarıgül de hastaneye gelerek sağlık durumu hakkında bilgi aldı. 
   Sarıgül, saldırının Türkiye'deki özgürlük ve demokrasiye yapıldığını belirtirken , eski milli futbolcu ve spor yazarı Ziya Şengül, fikir ayrılıklarını çözmenin yolunun silah olmaması gerektiğini belirtti. Şeren de, "Gazetecilik için çok üzücü bir gün" dedi. 
   Çakar'ın 8 yıldır Şişli Sağlık Grubu Başkanlığı'nda başkan yardımcısı olarak görev yaptığı, her gün aynı saatte işyerine geldiği bildirildi. 
   
   'Etim kalındır'    Kendi deyimiyle 'sıkıldığı' ve 'idealleri bittiği' için 35 yaşında hakemliği bırakan Ahmet Çakar, 'Mynet' internet sitesinde yer alan söyleşisinde "Türk futbolunu böyle ağır eleştirmekten korkmuyor musunuz " sorusunu şöyle yanıtlamıştı "En kötü ihtimalle, bir can borcum var. En fazla öldürürler. Maçası yiyen gelir, alır canımı ama öyle kolay değil. Maçasının yemesi için öncelikle karar verecek, sonra buna cesaret edecek, tehdit etmeye, beni sindirmeye ciğeri yeten, yüreği yeten, maçası yeten buyursun. Etim kalındır. Kolay kolay diş geçmez." 
   
   
</TEXT>
</DOC>
