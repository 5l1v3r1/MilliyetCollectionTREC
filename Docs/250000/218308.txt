<DOC>
<DOCNO> 218308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo01.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Oyun boyunca konsantrasyonumuzu sağlayamadık 
</HEADLINE>
<TEXT>

     Beşiktaş Teknik Direktörü Mircea Lucescu, bir anlık konsantrasyon eksikliğiyle Valencia karşısında uzatma dakikalarında gol yediklerini ve buna çok üzüldüğünü söyledi. 
     Lucescu maç sonrası düzenlediği basın toplantısında, Valencia karşısında çok iyi maç çıkardıklarını ifade ederek, ''Bu benim için sürpriz değildi. Şampiyonlar Ligi'nde de böyle oynadık. Orada da zaman zaman bugünkü gibi hatalar yaptık. Bizdeki eksiklik, oyun boyunca konsantrasyonumuzu sağlayamamak'' diye konuştu. 
     Karşılaşmanın ikinci yarısında Valencia'nın pozisyonunun olmadığını, kendilerinin ise daha çok gol pozisyonuna girdiklerini anlatan Lucescu, ''Yazık ki Avrupa seviyesinde kendimizi konfirme edemiyoruz. Şimdi rövanş çok daha zor geçecek. Maç 2-2 bitseydi, onlar İstanbul'da gol atmak isteyecekti. Fakat şimdi defans yapıp, en iyi oynadıkları kontratak futbolunu uygulayacaklar. İşimiz zor'' diyerek sözlerini tamamladı. 
     
     KAAN DOBRA BAYILTTI 
     Kaan Dobra'nın maçın ikinci yarısındaki bir şutu, kale arkasında bulunan bir İspanyol taraftarı bayılttı. 
     Sağlık ekipleri taraftara müdahale edip, maçı seyretmesini sağlarken, Kaan Dobra karşılaşma sonrasında taraftara formasını hediye etti ve özür diledi. 
     
     BENİTEZ ''AVANTAJ YAKALADIK'' 
     Valencia Teknik Direktörü Rafael Benitez ise uzatma dakikalarında attıkları golle tur için avantaj yakaladıklarını söyledi. 
     İki önemli hata yapıp gol yediklerini anlatan İspanyol teknik adam, ''Ancak, önemli olan elimize geçirdiğimiz pozisyonları gol yapmaktı. Bunu da başardık. Şimdi İstanbul'da riski Beşiktaş alacak. Onların gol atması lazım. Daha çok gayret sarfedecekler. Biz ise daha temkinli oynayacağız'' diye konuştu. 
     
</TEXT>
</DOC>
