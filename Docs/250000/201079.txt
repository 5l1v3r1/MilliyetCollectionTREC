<DOC>
<DOCNO> 201079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun03.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kuleler'in yerine 541 metrelik "Özgürlük Kulesi" geliyor 
</HEADLINE>
<TEXT>

     ABD'deki 11 Eylül saldırılarında yıkılan Dünya Ticaret Merkezi ikiz kulelerinin yerine yapılacak olan binanın dünyanın en yüksek binası olacağı bildirildi. 
     New York Times gazetesi, ''Özgürlük Kulesi'' adını alacak binanın 70 katlı olacağını yazdı. 
     Sözkonusu bina normalde ikiz kulelerden yaklaşık 61 metre daha kısa olacak. Ancak 70. katın üstüne oturtulacak olan çatı, binanın yüksekliğinin 541 metreye ulaşmasını sağlayacak. 
     Böylece Özgürlük Kulesi, halen Tayvan'ın başkenti Taipei'de inşa edilmekte olan Taipei 101 kulesinden daha yüksek olacak ve dünyanın en yüksek binası unvanını elde edecek. 
     Şu anda dünyanın en yüksek binası, Malezya'nın başkenti Kuala Lumpur'da bulunan Petronas Towers. 
     Özgürlük kulesinin, üzerine yerleştirilecek olan antenle birlikte toplam yüksekliğinin 609 metreye çıkacağı belirtiliyor. 
     Ancak, New York Times gazetesi tarafından yaptırılan bir kamuoyu yoklaması, New Yorkluların yüzde 62'sinin, yeni binanın yüksek katlarında çalışmak istemediklerini ortaya çıkardı. 
     
</TEXT>
</DOC>
