<DOC>
<DOCNO> 225611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur35.html </URL>
<DATE> 2004/03/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
ANKA haber ajansı ile birlikte 3 işyeri soyuldu 
</HEADLINE>
<TEXT>

     Taksim'de ANKA Haber Ajansı İstanbul Temsilciliği'nin de aralarında bulunduğu binaya giren hırsızlar, 3 ayrı işyerinden 6 adet bilgisayar çaldı. 
     AA muhabirinin edindiği bilgiye göre, Gümüşsuyu Mahallesi Dünya Sağlık Sokak'taki 5 katlı binanın zemin katındaki Pizzeria Pidos Restoran'a gece giren hırsızlar, kasada olan yaklaşık 150 milyon lira ile çeşitli içki ve bir bilgisayarı çaldı. 
     Binanın 3. katına da çıkan hırsızlar, ANKA Haber Ajansı İstanbul Temsilciliği ile bir üst kattaki Merkür İletişim'e de kapılarını kırarak girdi. 
     ANKA'dan 3, Merkür İletişim'den de 2 bilgisayarı alan hırsızlar, daha sonra kaçtı. 
     Binada çalışanların ihbarı üzerine olay yerine gelen polis, 3 işyerinde parmak izi araştırması yaptı. 
     Bu arada, ANKA Haber Ajansı İstanbul Temsilciliği'nin, bilgisayarların çalınması ve modem araçlarına zarar verilmesi nedeniyle gün içindeki haberleri Ankara'ya telefonla yazdırdıkları bildirildi. 
     Polisin olayla ilgili başlattığı soruşturma sürüyor. 
     
</TEXT>
</DOC>
