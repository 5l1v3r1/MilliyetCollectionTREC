<DOC>
<DOCNO> 239939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun26.html </URL>
<DATE> 2004/05/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bu kez İngilizler işkenceyi yazdı Bush'a işkence mektupları 
</HEADLINE>
<TEXT>

     ABD'nin Küba'daki Guantanamo üssünde daha önce tutuklu olarak kalan 2 İngilizin, ABD Başkanı George Bush'a bir mektup yazarak, maruz kaldıkları ve tanık oldukları işkenceyi anlattıkları bildirildi. 
     Şefik Resul ve Asaf İkbal isimli, 26 ve 22 yaşlarındaki iki kişinin avukatı Barbara Olshansky, BBC radyosuna verdiği demeçte, müvekkillerinin, Başkan Bush'a yazdıkları mektupta, Irak'taki işkencelere benzer muamele gördüklerini anlattığını açıkladı. 
     Olshansky, müvekkillerinin yapmak istediğinin, ''başlarına gelenlerin Amerika'nın dünyadaki askeri uygulamalarının bir parçası olduğunu dünyanın gözleri önüne sermek'' olduğunu söyledi. 
     Avukat Olshansky, iki müvekkilinin, ''saatler boyunca zincire vurulduğunu, stresli sorgulamalara tabi tutulduğunu, ayakta çıplak vaziyette durmaya zorlandığını, köpeklerle tehdit edildiğini, dondurucu soğukta bırakıldığını, Irak'ta kullanılan işkence yöntemlerine benzer küçük düşürücü hakaretlere maruz kaldığını açıkça anlattığını'' kaydetti. 
     ''Bunların Guantanamo'da uygulandığının açık olduğunu düşünüyorum'' diyen avukat, müvekkillerinin, işkencenin bilgi almak amacıyla rutin şekilde yapıldığını düşündüğünü kaydetti. 
     Şefik Resul ve Asaf İkbal, 3 arkadaşlarıyla beraber, 2 yıllık yargısız ve suçlamasız bir mahpusluğun ardından martta salıverildi. 
     Küba'nın Guantanamo Körfezi'nde bulunan Amerikan deniz üssünde, çoğu 2001 yılında Afganistan'da yapılan savaş sırasında yakalanan, 40 kadar ülkeden yaklaşık 600 tutuklu bulunuyor. 
     
</TEXT>
</DOC>
