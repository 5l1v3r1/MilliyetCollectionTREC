<DOC>
<DOCNO> 203015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo08.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor hakemlere kızgın... 
</HEADLINE>
<TEXT>

     Türkiye Kupası 2. Kademe karşılaşmasında deplasmanda Konyaspor'a 3-2 yenilen Adanaspor'da yöneticiler, hakemleri suçladı. 
     Adanaspor Teknik Direktörü Yılmaz Vural, ağır saha şartlarına rağmen Konyaspor karşısında iyi futbol sergilediklerini, iki kez öne geçmelerine rağmen, bunu koruyamadıklarını kaydetti. 
     Hakem Bülent Yıldırım ve yardımcılarının sertliğe izin verdiğini ve kartlarını yerinde kullanamadığını öne süren Vural, ''Uzatma dakikalarında Ogün'ün yaptığı ortada top auta çıktığı halde hakemler dikkatsiz davranarak devam ettirdiler. Tayfun'un attığı golle maçı 3-2 kaybederek elendik. Haksız bir yenilgi aldığımız için hayli üzgünüz'' dedi. 
     İlk yarının son maçını deplasmanda Denizlispor ile yapacaklarını, bu nedenle Adana'ya dönmeyeceklerini belirten Vural, şunları söyledi 
     ''Kulübün içinde bulunduğu ekonomik kriz, hakem hataları ve şansızlıktan dolayı ilk yarıda hedeflediğimiz puanları toplayamadık. Devreye iyi moralle girmek için deplasmanda yapacağımız Denizlispor maçından mutlaka 3 puan almayı hedefliyoruz. Sporcularım da bu konuda hayli istekli. Puan cetvelindeki rakiplerimiz de güçlü takımlarla oynayacaklar. Denizlispor'u yenerek ilk yarıyı 13 puanla kapatmayı arzuluyoruz. Aksi halde telafisi olmayan sıkıntılı günler yaşarız.'' Kaptan Timur ile İbrahim'in sakat, Ergin ve İlker'in de kart cezalısı olduğunu belirten Vural, U 17 Milli Takımı'nda bulunan Umut'un da yarın Denizli'ye gelerek kafileye katılacağını sözlerine ekledi. 
     
</TEXT>
</DOC>
