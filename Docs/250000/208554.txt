<DOC>
<DOCNO> 208554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun22.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Havayolları'ndan ABD hükümetine eleştiri .. 
</HEADLINE>
<TEXT>

     İngiliz havayolları British Airways BA , son günlerde ABD'ye yaptığı seferlerde meydana gelen her türlü gecikme ve iptalden Amerikan hükümetini sorumlu tuttu. Amerikan hükümetinin güvenlik gerekçesiyle uygulamaya koyduğu önlemleri ''gereksiz bürokratik işlemler'' olarak niteleyen havayolu şirketi, özellikle geçen hafta 223 sefer sayılı uçuşun ortalama 3'er saatlik gecikmesinin, ABD yetkililerinin her yolcunun tek tek defalarca aranması ısrarı yüzünden ortaya çıktığını bildirdi. 
     Her yolcunun kimlik bilgilerinin tek tek kontrol edildiğini belirten BA Genel Müdürü Rod Eddington, ''Bu gereksiz bürokrasiden biz de yolcularımız da sıkıldı'' dedi. 
     BA ile ABD yetkilileri arasında, güvenliği artırırken yolcuları sıkmamak için hızlandırılmış bir süreç sağlanması yolundaki görüşmeleri sürdürdüklerini belirten Eddington, ABD gibi diğer bazı ülkelerin kendilerinden gereksiz güvenlik kontrolleri istemesinden endişelendiklerini vurguladı. 
     Eddington, halen bazı ülkelerin yolcuların kimliklerinin iris kontrolü, bazılarının parmak izi ve üçüncü bir grup ülkenin de bir makine aracılığıyla yüzdeki bazı karakterestik özellikler kontrol edilerek tespit edilmesi talebinde bulunduklarını hatırlatırken, ''Biz yolcularımızın bütün bu süreçten sıkılıp uçak yolculuğu yapmaktan vazgeçmesinden korkuyoruz'' diye konuştu. 
     Bu arada, BA'nın uçaklarda silahlı bir koruma görevlisi bulundurması yolundaki hükümet teklifine sıcak bakmaya başladığı öne sürüldü. Bu konuda bir protokolün hazırlanmasına başlandığını kabul eden Genel Müdür Eddington, konunun detayları hakkında bilgi vermekten kaçındı. 
     
</TEXT>
</DOC>
