<DOC>
<DOCNO> 213337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo09.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor kalecisi Hakan, Yimpaş Yozgat'ta 
</HEADLINE>
<TEXT>

     Ligdeki son 2 maçında kaleci hatalarıyla sahadan yenik ayrılan İkinci Futbol Ligi A Kategorisi takımlarından Yimpaş Yozgatspor, Malatyaspor'un file bekçilerinden Hakan ile prensip anlaşmasına vardı. 
     Kırmızı-siyahlı kulübün başkanı Tevfik Çankaya, prensip anlaşmasına varılan kaleci Hakan'ın bugün Yozgat'a gelerek resmi sözleşme imzalayacağı ve Mersin İdmanyurdu maçına yetiştirileceğini söyledi. Çankaya, ''Kalecilerimizden Emrah'ın sakatlığı sürüyor. Diğer 2 kalecimiz ise formsuz. Bu sorunu da böylece çözdük'' dedi. 
     Kırmızı-siyahlı ekipte, sakat olan forvet oyuncularından Mehmet Aktepe'nin tedavisi tamamlanarak, bu futbolcu antrenmanlara başladı. Çanakkale Dardanelspor maçında sakatlanan Kurtuluş'un tedavisinin pazar gününe dek tamamlanacağı kaydedildi. 
     
</TEXT>
</DOC>
