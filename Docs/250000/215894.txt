<DOC>
<DOCNO> 215894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/siyaset/siy20.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Şampiyon güreşçiler AKP'ye katıldı    AKP'nin dünkü grup toplantısında Olimpiyat Şampiyonu Mahmut Atalay ve altın kemer sahibi Kenan Şimşek'in de aralarında bulunduğu milli güreşçiler AKP'ye katıldı. Güreşçiler, Başbakan Recep Tayyip Erdoğan'a minyatür kıspet hediye etti. Kırkpınar Şampiyonu Şimşek altın kemerini takmak isteyince Erdoğan "Bu emanet. Emanet hem sende hem bende olmaz" dedi. 
   
   CHP'de Topuz'a 'Trabzon' saldırısı    CHP Grubu'nun basına kapalı bölümünde milletvekilleri yumruklu kavganın eşiğinden döndü. Trabzon Milletvekili Şevket Arz ile Grup Başkan Vekili Ali Topuz arasında, Kamu Yönetimi Temel Kanunu ile ilgili nasıl bir strateji izleneceği görüşülürken tartışma çıktı. Arz, Trabzon belediye başkan adaylığıyla ilgili olarak Topuz'a laf attı ve "Bizi konu mankeni yaptın. Her şeyi siz belirliyorsunuz. Çek elini Trabzon'dan" dedi. Arz'ın üstüne yürüdüğü Topuz ise sert yanıt verdi. Milletvekillerinin araya girmesi sonucu, yumruklaşmaya kadar varan tartışma sona erdi. 
   
   Papadopulos'a destek    Yunanistan iktidar partisi PASOK'un Genel Başkanı Yorgo Papandreu, Rum lider Papadopulos'un adil ve kalıcı bir çözüm istediğini söyledi. Ledra Palas Oteli'nde konuşan Papandreu, birleşik Kıbrıs'ın AB üyeliğinin, Türkiye'nin üyeliğine yardımcı olacağını da söyledi. 
   
   
   
</TEXT>
</DOC>
