<DOC>
<DOCNO> 222239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko25.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Türkiye geçen yıl ihracatta rekor kırdı... 
</HEADLINE>
<TEXT>

     Devlet Bakanı Kürşad Tüzmen, Türkiye'nin geçen yıl ihracatta bir rekor kırdığını, dünyada bunu başarabilen bir başka ülke olmadığını söyledi. 
     Tüzmen, Kilis-Gaziantep bölünmüş yolunun temel atma töreninde yaptığı konuşmada, yaptıkları çalışmalar sonucunda Türkiye'nin ihracatının geçen yıl 48 milyar dolara ulaştığını belirtti. 
     Türkiye'nin ihracatında sağladıkları yüzde 32'lik artışın bir rekor olduğunu ifade eden Tüzmen, ''Bugüne kadar hiç bir ülke bir yılda ihracatını yüzde 32 artırmayı başaramadı'' dedi. 
     Tüzmen, Türkiye'nin yıllardır sorunlar yaşadığı komşularıyla iyi ilişkiler kurduklarını ve Türkiye'nin komşularına daha fazla ticaret yapmasını sağladıklarını belirtti. 
     Törene katılanlara Bir yerel gazetede yayımlanan haberi gösteren Tüzmen, haberde kendisinin Kilis Öncüpınar Sınır Kapısı'nı kapatıp Gaziantep'te yeni bir sınır kapısı açacağından bahsedildiğini ifade ederek, Kilislilerden gerçek olmayan bu habere inanmamalarını istedi. 
     Tüzmen, iddianın aksine Kilis Öncüpınar Sınır Kapısı'nı transit ticarete açmak için Suriyeli yetkililerle protokol imzaladıklarını, Kilis'te serbest ticaret merkezi kuracaklarını bildirdi. Elleriyle Türkiye-Suriye sınırını işaret eden Tüzmen, konuşmasını şöyle sürdürdü 
     ''Sınırın ötesindeki insanlar bizim düşmanlarımız değil. Bilakis yüzyıllardır birlikte yaşamış aynı kaderi paylaşmış iki ülkenin insanları. Biz Suriye'ye gelin birlikte ticaret yaparak dünyaya açılalım diyoruz, onlar da bize olumlu yanıt veriyorlar. Yalnız Suriye ile değil tüm komşularımızla ticaretimizi geliştiriyoruz. Düşüncemiz komşularımızla birlikte gelişmek ve kalkınmak, bu yolda önemi mesafe kat ettik.'' Tüzmen'in konuşmasının ardından Kilis-Gaziantep Bölünmüş Yol Projesi'nin temelini attı. Temel atma törenine Kilis Valisi Aslan Kütük, Gaziantep Valisi Lütfullah Bilgin, Karayolları Genel Müdürü Hicabi Ece ile milletvekilleri ve diğer davetliler katıldı. 
     56 kilometre uzunluktaki Kilis-Gaziantep Bölünmüş Yolunun ilk şeridinin bu yılın Ağustos ayında, diğer şeridinin ise Ağustos 2005'te hizmete alınacağı bildirildi. 
     
</TEXT>
</DOC>
