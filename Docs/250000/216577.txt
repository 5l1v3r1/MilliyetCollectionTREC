<DOC>
<DOCNO> 216577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur05.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitimin sefaleti turist vicdanını sızlattı... 
</HEADLINE>
<TEXT>

     Taşımalı eğitim, birleştirilmiş sınıflar ve ikili eğitimle tanımlanan Türkiye'de eğitim sisteminin içler acısı durumu bir Japon turistin içini sızlattı. Japon doktor Akira Yamazaki, Nemrut'u gezmek için geldiği Adıyaman'da okulların fiziki durumunu ve bir sınıfta 75 kişinin eğitim aldığını görünce, "Eğitime Yüzde 100 Destek Kampanyası"na 137 bin dolar bağışta bulundu. 
     Milli Eğitim Bakanlığı'nın 11 Eylül 2003 tarihinde Başbakan Recep Tayyip Erdoğan'ın da katılımıyla fiilen başlattığı "Eğitime Yüzde 100 Destek Kampanyası"na bugüne kadar en anlamlı destek Adıyaman'da gerçekleşti. Bu desteğin sahibinin ise bir turist olması dikkatleri çekti. 
     Japonya'ya yıllar önce yerleşen Adıyaman'ın Besni ilçesi kütüğüne kayıtlı İbrahim Göğüş ile birlikte Adıyaman'a tatile gelen Japon doktor Akira Yamazaki, Türkiye'deki eğitim sisteminin "içler acısı" durumuna şahit olunca Kampanya'ya destek için harekete geçti. 
     
     YAMAZAKİ'DEN 137 BİN DOLAR HİBE 
     Yamazaki, İl'de gezdiği okulların fiziki durumunun yetersizliği ve sınıfların kalabalık olmasından etkilenerek, MEB'in "Eğitime Yüzde 100 Destek Kampanyası"na ciddi oranda bağışta bulundu. Kampanyaya 137 bin 500 dolar katkı yapan iyiliksever turist, bu yardımın özellikle Adıyaman'ın Besni İlçesi'ndeki okullarda kullanılmasını istedi. 
     
     OKUL YAPTIRILACAK 
     Yamazaki, verdiği söze dayalı olarak ülkesine döndüğünde parayı Besni Kaymakamlığı'nın hesabına yatırdı. 
     Yamazaki'nin parasıyla Besni Kaymakamlığı'nın ilçeye yeni bir okul kazandırma amacında olduğu öğrenildi. İlçe sınırları içinde bulunan bir arsanın tespit edildiği ve kısa bir süre içinde okul inşaatına başlanağı kaydedildi. 
     Bu arada, Yamazaki'nin son derece duyarlı olmasına neden olan Adıyaman, Türkiye'nin eğitim açısından en yoksun kentlerinden bir tanesi. İstatistiklere göre, Adıyaman'da ortaöğretim düzeyinde deslik başına 75.5, ilköğretim düzeyinde ise 47 öğrenci düşüyor. Japon turistin duyarlılık gösterdiği konuda, "Eğitime Yüzde 100 Destek Kampanyası"na Adıyaman'da hiçkimsenin katkıda bulunmaması da bir soru işareti olarak akıllara yerleşti. 
     
</TEXT>
</DOC>
