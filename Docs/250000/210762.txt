<DOC>
<DOCNO> 210762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/guncel/gun03.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa bağı koptu 
</HEADLINE>
<TEXT>

   Balkanlar'dan gelen yoğun kar ve fırtına nedeniyle Trakya'da ulaşım durunca Türkiye'nin Avrupa'yla bağlantısı 14 saat boyunca kesildi 
      DOĞAN HABER AJANSI 
   
   Yoğun kar yağışı, fırtına ve buzlanma, Türkiye'yi teslim aldı. Birçok bölgede karayolları trafiğe kapanırken araçlar yolda mahsur kaldı. Trakya'da ulaşımın durması nedeniyle Türkiye'nin Avrupa ile bağlantısı 14 saat boyunca kesildi. 
   BALIKESİR Susurluk yakınlarında mahsur kalan yaklaşık 200 araç kurtarıldı. İzmir'e gitmekte olan eski Devlet Bakanı Işılay Saygın, yol trafiğe kapanınca Susurluk Jandarma Bölük Komutanlığı'na sığındı. 
   BURSA 596 köyden 450'sinin yolları kapandı. Yol açma çalışmalarına katılmak üzere önceki gün Karacabey Boğazköy'e giden üç orman işçisinden haber alınamadı. 
   ZONGULDAK Fırtına nedeniyle dalgaların sürüklediği molozlar Zonguldak - Kozlu sahil yolunu trafiğe kapadı. Bazı mahallelerdeki istinat duvarları yıkıldı, ağaçlar devrildi. 
   YOZGAT Buzlanma nedeniyle yolcu otobüsüyle çarpışarak sürüklenen otomobildeki üç kişi öldü. 
   
   Okul takımı bulundu 
   ERZURUM Karayazı'da atletizm yarışmasına katılmak üzere minibüsle yola çıkan 3 öğretmen, 6 öğrenci ve şoför kayboldu. Ekibe ulaşma çalışmaları 16 saat sonuçsuz kaldı. Öğretmen ve öğrenciler sonunda kurtarıldı. 
   İZMİR Çeşme Çiftlik mevkiinde Kuzey Kore bandıralı "Feribot Marva" isimli yolcu gemisi karaya oturdu. 
   EDİRNE 8 belde ve 150 köy yolu kapandı. 14 belde ve 250 köye enerji verilemiyor. 92 köyle de telefon görüşmesi kesik. 
   MANİSA Soma'da akli dengesinin yerinde olmadığı belirtilen Osman Yavaş 76 , donarak öldü. 
   AKSARAY Ortaköy İlçesi'ndeki evinden 8 gün önce ayrıldıktan sonra bir daha kendisinden haber alınamayan Ayhan Yazgı'nın cesedi köylüler tarafından bir ırmak kenarında donmuş olarak bulundu. 
   
   
</TEXT>
</DOC>
