<DOC>
<DOCNO> 231889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/spo02.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler fiyat kırdı 
</HEADLINE>
<TEXT>

   Fenerbahçe'nin transfer gündeminde ilk sırada bulunan genç yıldız Serkan için Gençlerbirliği Başkanı İlhan Cavcav indirime gitti ve bu oyuncuyu 4 milyon dolara satabileceğini bildirdi 
      YUSUF KOBAL 

   
   Baskı sürüyor 
   FENERBAHÇE, Gençlerbirliği'nin genç orta saha oyuncusu Serkan'ın transferi için büyük uğraş veriyor. Başkan İlhan Cavcav önce 7 milyon dolar fiyat biçtiği Serkan konusunda yoğun uğraşlar sonucu geri adım attı ve 2. Başkan Nihat Özdemir'e bu oyuncuyu 4 milyon dolara verebileceğini bildirdi. Sarı - Lacivertliler ise Cavcav'ın biraz daha indirim yapması için çalışmalarını sürdürüyor. 
   
   Daum ısrarcı 
   TEKNİK Direktör Daum'un transfer listesinde ilk sıraya koyduğu Serkan'ın ise Fenerbahçeli yöneticilerle her konuda anlaşmaya vardığı öğrenildi. Alman hocanın yöneticilere verdiği raporda, 2007 yılına kadar sözleşmesi bulunan Serkan için "Çabuk, sürekli koşan, teknik bir oyuncu. Orta sahadaki eksikliğimizi önemli ölçüde giderecektir" dediği belirtildi. 
   
   Barcelona devrede    SARI - Lacivertli takımın renklerine katmak istediği Brezilyalı yıldız Alex için Barcelona da devreye girdi. İngiliz Chelsea Kulübü'nün, Ronaldinho'ya talip olmasından sonra İspanyol ekibinin orta sahadaki açığı Alex ile kapatmayı planladığı belirtildi. Bu şok gelişme Fenerbahçe yönetiminde paniğe yolaçtı. 
   
   Daum beyin yıkıyor    SAMSUNSPOR maçının hazırlıklarını dün tek idmanla sürdüren Fenerbahçe'de, Teknik Direktör Daum'un antrenman öncesi oyuncularıyla kısa bir toplantı yaptığı öğrenildi. Alman hoca, oyuncularını stresten uzaklaştırmaya çalışırken, Servet ve Mehmet de idmana katıldı. Futbolcuların antrenman bitiminde evlerine gitmeyerek Samsunspor'un maç kasetlerini izlediği öğrenildi. 
   
   FENERBAHÇE GÜNLÜĞÜ 
   Herkesin hüneri var 
   FUTBOLCULAR, Samandıra'daki boş vakitlerini değişik yarışmalarla geçiriyor.Bilardoda Nobre ve Aurelio, masa tenisinde Luciano, Rebrov, Ali Güneş, Tuncay, yüzmede Mahmut, Mehmet, Fatih, Ümit büyük bir çekişme yaşarken, halterde Hooijdonk arkadaşlarına şans tanımıyor. 
   
   Volkan'ın hayali 
   KALECİ Volkan, Fenerbahçe'de 15 yıl daha görev almak istediğini söyledi. Genç file bekçisi, "Böyle bir camiada olduğum için kendimi çok şanslı görüyorum. Bunun da kıymetini biliyorum. Özellikle Şükrü Saracoğlu Stadı'nda oynamak her futbolcuya nasip olmaz" ifadelerini kullandı. 
   
   Yüzücüler iddialı 
   FENERBAHÇE Yüzme Takımı 16 - 18 Nisan'da yapılacak olan Lüksemburg şampiyonasına iddialı gidiyor. Organizasyonda 50 ve 100 metre serbest bayanlarda Türkiye rekortmeni Gizem Papila, olimpiyat barajını geçmeye çalışacak. Yarışlar pazar günü sona erecek. 
   
   
</TEXT>
</DOC>
