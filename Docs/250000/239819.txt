<DOC>
<DOCNO> 239819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas07.html </URL>
<DATE> 2004/05/13/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Pamela Anderson ABD vatandaşı oldu... 
</HEADLINE>
<TEXT>

     ''Sahil Güvenlik'' dizisinin güzel yıldızı Pamela Anderson, Amerikan vatandaşı oldu. 
     Internetteki ''eonline'' sitesinin haberine göre, Anderson'ın basın sözcüsü Barbara Federman, sarışın güzelin ABD vatandaşı olduğunu açıkladı. 
     Kanada tabiyetinde olan Anderson'ın gerekli araştırmalardan sonra vatandaşlığa kabul edildiği ve Los Angeles'ta düzenlenen törenle Amerikan vatandaşı olmak için yemin ettiği ifade edildi. 
     California'ya 1989 yılında göç eden 36 yaşındaki Anderson'ın Kanada vatandaşlığını da bırakmayarak ''çifte vatandaş'' statüsünde bulunacağı kaydedildi. 
     
     FIRTINALI HAYAT 
     Kanada-British Columbia'da fırın tamircisi bir baba ile garson bir annenin çocuğu olarak dünyaya gelen Pamela Denise Anderson, bir reklam kampanyasıyla ismini duyurdu. Playboy dergisine poz verdikten sonra ''Sahil Güvenlik-Baywatch'' dizisinin yapımcılarının dikkatini çeken Anderson, dizideki C.J Parker rolünü üstlendi. 
     Şöhrete kavuştuktan sonra ABD'ye temelli yerleşen Pamela Anderson, 1997 yılına kadar rol aldığı diziyle adından söz ettirdi. Mesleğinden çok fırtınalı özel yaşamıyla tanınan Anderson, ilk olarak rol aldığı reklamda fotoğraflarını çeken Dan Ilicic, daha sonra ''Charles İşbaşında'' dizisinin ünlü yıldızı Scott Baio ile nişanlandı. Bu birliktelikleri evliliğe götüremeyen Anderson, sadece 96 saattir tanıdığı ''Mötley Crue'' topluluğunun bateristi Tommy Lee ile evlendi, ancak bu evlilik de olaylı şekilde noktalandı. 
     Rap ve rock şarkıcısı Kid Rock ile nişanlandığını açıklayan Anderson, ondan da ayrılarak yeniden eski eşi Tommy Lee'ye döndü. İki çocuklu çift, şu anda evlenmek üzere gün sayıyor. 
     ''V.I.P'' ve ''Scary Movie-3'' filmlerinde rol alan Anderson, geçtiğimiz ay mesleğini bıraktığını, artık sadece yazarlık ve ''annelik'' yapacağını açıklamıştı. 
     Kanada vatandaşı Michael J.Fox ile İngiliz vatandaşı Anthony Hopkins de ABD vatandaşlığını tercih eden ünlüler arasında yer almıştı. 
     
</TEXT>
</DOC>
