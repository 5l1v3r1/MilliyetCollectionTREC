<DOC>
<DOCNO> 249277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo17.html </URL>
<DATE> 2004/06/19/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ergün Futbolu Galatasaray'da bırakmak istiyorum 
</HEADLINE>
<TEXT>

     Galatasaraylı milli futbolcu Ergün Penbe, memleketi Zonguldak'ın Kilimli Beldesi'nde, kendi adı verilen futbol okulunun açılışına katıldı. 
     Ahmet Şerifoğlu Stadı'nda 8-16 yaş grubunda 50 çocuğun yer aldığı Kilimli Belediyesi Spor Kulübü Ergün Penbe Futbol Yaz Okulları açılışına 5 yaşındaki oğlu Berkay ile katılan Ergün, çocukların yaptığı maçın başlama vuruşunu yaptı. 
     Oğlu Berkay'ın da ilk gününe katıldığı futbol yaz okulunda arkadaşlarıyla yaptığı maçı izleyen Ergün, gazetecilere yaptığı açıklamada, kursta geleceğin yıldızlarının yetişeceğini, ilk kez böyle bir okula katılan oğlunun futbola pek yeteneği bulunmadığını söyledi. 
     Çocuğunun ileride kendisi gibi futbolcu olmasını istediğini, ancak derslerinde de başarılı olan oğlunun bu yönde kendini geliştirebileceğini belirten Ergün, şöyle dedi 
     ''Yönetim kurulumuz, transfer konusunda gerekli çalışmaları yapıyor. Birtakım isimleri belirleyerek çalışmalarını yoğunlaştırdılar. Galatasaray büyük camia, onun için bazı isimleri alamamış olabiliriz ama transfer dönemi daha bitmedi. Yönetimimiz, emin ama ağır adımlarla gidiyor. Galatasaray'a alınacak futbolcular, kulübe uzun zaman hizmet edecek oyuncular olmalı. Yönetimimiz de bu konuda çalışmalar yaptığından transferler biraz uzuyor. Ama inanıyorum ki Galatasaray'a faydalı sporcular alınacaktır. Önemli olan futbolcunun kalitesinin yanı sıra geldiği ülkeye uyum sağlaması. Çok iyi futbolcular adapte olamadığı için gidebiliyor.'' Galatasaray'da yaklaşık 10 yıldır futbol oynadığını belirten Ergün, ''Büyük camialarda belirli yaşa gelindiğinde problemler yaşanabiliyor, ama ben futbolu Galatasaray'da bırakmak istiyorum'' dedi. 
     Kilimli Belediye Spor Kulübü Başkanı Ümit Velioğlu da iki ay sürecek kursa katılanların forma, ayakkabı ve top gibi ihtiyaçlarını Ergün'ün karşıladığını, futbol okulunu geleneksel hale dönüştüreceklerini söyledi. 
     
</TEXT>
</DOC>
