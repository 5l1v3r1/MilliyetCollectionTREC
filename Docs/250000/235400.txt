<DOC>
<DOCNO> 235400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas26.html </URL>
<DATE> 2004/04/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Büyük sır çözüldü .. Şişmanlar neden kilo veremiyor 
</HEADLINE>
<TEXT>

     Şişmanların neden kilo vermekte zorlandığı ortaya çıktı Kandaki fazla yağ, leptin hormonunun beyne ulaşmasını ve burada tokluk hissi vermesini engelliyor. 
     ''Diabetes'' dergisinde yayımlanan habere göre, ABD'deki St. Louis Üniversitesi'nde görevli William Banks ve ekibi, kanında fazla yağ olan farelerde leptin hormonunun beyne ulaşmadığını tespit etti. 
     Bilim adamları, farelerin kanındaki yağ oranını yapay olarak düşürdükten sonra, hormonun tekrar beyne ulaştığını gözlemlediler. 
     Yağ hücreleri tarafından üretilen leptin hormonu, beyne ''doydum'' sinyali veriyor. 
     Bu mekanizmanın birçok şişman kişide doğru çalışmadığını belirten bilim adamları, bu kişilerin, kanlarında yeterince leptin bulunmasına rağmen, yemek yemeye devam ettiğini kaydettiler. 
     Leptin direncinin nedeninin şimdiye kadar bilinmediğini ifade eden Banks, leptin direncinde kandaki trigliserit denilen yağ asitlerinin anahtar rol oynadığını tahmin ettiklerini söyledi. 
     Enerjinin vücutta trigliserit şeklinde depolandığını ifade eden Banks, şişmanların kanındaki trigliserit düzeyinin yüksek olduğunu kaydetti. Banks, yüksek trigliserit düzeyinin de leptin hormonunun etkisini engellediğini belirtti. 
     Banks, leptin hormonunun, trigliseritler nedeniyle, kan dolaşımından bazı maddelerin beyne geçmesini kontrol eden kan-beyin bariyerini aşamadığını ve dolayısıyla kanda biriktiğini söyledi. 
     Bilim adamları, trigliserit düzeyinin düşürülmesiyle, şişmanlardaki leptin direncini kırmayı umuyorlar. Fareler üzerinde yapılan deneylerin başarılı olduğu kaydedildi. 
     
</TEXT>
</DOC>
