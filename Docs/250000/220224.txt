<DOC>
<DOCNO> 220224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/kohen.html </URL>
<DATE> 2004/03/06/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yorgo veya Kostas, ne fark edecek 
</HEADLINE>
<TEXT>

   
   YUNANİSTAN'da 1981'de yapılan seçimleri, Sosyalist PASOK ilk kez ezici bir çoğunlukla kazanıp iktidara gelmişti. Daha sonraki seçimlerden 1989'daki dışında galip çıkan PASOK, 2000 yılında ise rakibi Yeni Demokrasi Partisi'nden YDP ancak 70 bin oy farkla iktidarda kalabilmişti. 
   Yarın yapılacak seçimlerde durum nasıl olacak Bir Yunan meslektaşın deyişi ile "bu kez seçimler, derbi maçına benziyor. İki ana parti at başı gidiyor. Kimin kazanacağı hiç belli değil"... Ama şunu da ekliyor "PASOK'un kazanması sürpriz olacak"... 
   Son nabız yoklamalarına göre, YDP PASOK'tan yüzde 3 oranında ileride. Ancak "kararsız"ların oranı da bir hayli yüksek yüzde 9 . Sonucu belirleyecek olan bu kitlenin ne tarafa meyledeceği hala belli değil... 
   Bu durumda seçimleri "Yorgo Papandreu mu, yoksa Kostas Karamanlis mi kazanacak" sorusunun yanıtını ancak yarın gece öğrenmek mümkün olacak... 
   
   PAPANDREU veya Karamanlis... Yunan siyasi yaşamına 40 küsur yıldır hakim olan iki isim veya iki hanedan... Biri üçüncü kuşaktan bir Papandreu dedesi Yorgo, babası Andreas'tan sonra ... Diğeri ise, ikinci kuşak bir Karamanlis amcası Konstantin Karamanlis'ten sonra ... 
   Atina'daki bir yabancı gözlemcinin deyişi ile, "ikisi rakip olmakla beraber, ortak tarafları çok İkisi de ünlü politikacı ailelerine mensup. İkisi de, rakip partilerin liderleri olmakla beraber, birbirine oldukça yakın siyasal çizgide"... 
   Baba Papandreu ve amca Karamanlis zamanında öyle değildi. Biri solda, diğeri sağda, iki lider ve partileri arasında derin ideolojik bir uçurum vardı. Şimdi ise iki partinin savunduğu görüşler birbirine epey benziyor. Seçim kampanyasının nispeten heyecansız geçmesinin ve iki partinin başa baş gitmesinin bir nedeni de bu... 
   PASOK'un bu kez YDP'nin gerisine düşmesinin nedeni, aslında iktidarda çok uzun zaman 23 yıl kalmış olması. 1981'de PASOK "değişim" alaghi sloganı ile iktidara gelmişti. Bu kez aynı arzu onun yönetimine son verebilir. 
   Oysa PASOK döneminde Yunanistan gerçekten büyük ekonomik ve sosyal atılımlar yaptı. Buna rağmen halkın önemli bir kısmı, pahalılıktan, işsizlikten, sağlık ve eğitim hizmetlerinin yetersizliklerinden, bürokrasiden ve yolsuzluklardan şikayetçi. Seçmen bunun faturasını, iktidarda görmekten bıktığı PASOK'a çıkarıyor ve genç Karamanlis'in partisine bir şans tanımak istiyor. 
   
   BU seçim kampanyasında Türkiye ile ilişkilere nerede ise hiç değinilmedi. İki lider de, Türkiye ile yakınlaşmaya devam politikasını savunuyor. 
   Kıbrıs da çok az tartışıldı. Hayret, Kıbrıs meselesi kritik bir aşamaya girerken bile, seçmen bu konuya fazla ilgi göstermedi. Zaten bu konuda da iki rakibin görüşleri arasında büyük fark yok. 
   Türkiye açısından Papandreu mu, Karamanlis mi daha iyi Temelde fazla bir değişiklik olmaz. Ama bizim açımızdan Papandreu'nun avantajları var Yunan tarafında yakınlaşmanın mimarı o. Türkiye ile çok iyi bir diyaloğu var. Ayrıca Kıbrıs ve Ege sorunlarında deneyimli. Papadopulos'a söz geçirme yeteneğine ve olanağına daha çok sahip... 
   Ama Yunan seçmeninin oyunu kullanırken, düşüneceği son şey de bu olsa gerek... 
   
      
   
   
</TEXT>
</DOC>
