<DOC>
<DOCNO> 227522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun26.html </URL>
<DATE> 2004/04/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Alman basını Kıbrıs görüşmeleri başarısızlıkla sonuçlandı 
</HEADLINE>
<TEXT>

     Alman basını, ''Kıbrıs görüşmelerinin başarısızlıkla sonuçlandığını'' yazdı. 
     Die Welt ve Berliner Morgenpost gazetelerinde ''Kıbrıs görüşmeleri başarısızlıkla sonuçlandı'' başlığıyla verilen haberlerde, bir Türk diplomatın, ''Herkes son sözünü söyledi. Diplomasi sona erdi'' dediği belirtildi. 
     Gazetelerde, ''Rum yönetimi lideri Tasos Papadopulos'un BM Genel Sekreteri Kofi Annan tarafından birkaç kez değiştirilen anlaşmayı imzalamayı reddettiği, buna rağmen 24 Nisan'da Kıbrıs'ta birleşme konusunda halkoylamaları yapılacağı'' belirtilerek, ''bunlardan birinin olumsuz sonuçlanması durumunda 1 Mayıs'ta sadece Kıbrıs Rum kesiminin AB'ye üye olacağı'' hatırlatıldı. 
     ''Rum heyetinin bir sözcüsünün, Annan'ın yeni getirdikleri önerilerden hiçbirini dikkate almadığını söylediği, anlaşmazlık konularının başında mülkiyet haklarının ve adada bulundurulacak asker sayısının geldiği'' de haberlerde ifade edildi. 
     Haberlerde, ''Kıbrıslı Türklerin ise isteklerinin çoğunun kabul gördüğü görüşünde oldukları, buna karşın zaten 1 Mayıs'ta AB üyesi olacağı için Rum kesimini ikna etmenin daha zor olacağı, AB ile ABD'nin de görüşmeler sırasında baskı yapmaya çalıştıkları, ancak tüm çabaların başarısız kaldığı'' kaydedildi. 
     Der Spiegel dergisinin internet sayfasında da, ''Kıbrıslıların kaderlerini kendilerinin tayin edeceği, Annan'ın, halkoylamaları yapılacağı yönünde tarafların yazılı taahhütlerinin 9 Nisan'a kadar kendisine iletilmesini istediği'' belirtildi. 
     ''Türkiye'nin Annan planını desteklediği'' ifade edilen haberde, ''Başbakan Recep Tayyip Erdoğan'ın 'Bu müzakerelerde hiçbir taraf kaybetmedi' şeklinde konuştuğu, Yunan tarafının ise bu konuda daha çekimser kaldığı, Yunanistan Başbakanı Kostas Karamanlis'in, Annan'ın planının 'düzeltilmesi' için çaba harcadığı, ancak başarısız kaldığı'' bildirildi. 
     
</TEXT>
</DOC>
