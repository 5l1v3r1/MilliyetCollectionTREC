<DOC>
<DOCNO> 228994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy09.html </URL>
<DATE> 2004/04/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
AKPM Başkanı Türkiye'nin reformları uygulayacağına inanıyorum" 
</HEADLINE>
<TEXT>

     Avrupa Konseyi Parlamenterler Meclisi AKPM Başkanı Peter Schıeder, Türkiye'nin, gerçekleştirdiği reformları uygulayacağına inandığını bildirdi. 
     AKPM'nin Başkanlık Divanı Toplantısı'nın açılışında konuşan Schıeder, TBMM Başkanı Bülent Arınç'ın, mükemmel bir Türk politikacı ve Avrupa Konseyi'nin bir dostu olduğunu söyledi. Toplantıya katılması beklenen Dışişleri Bakanı ve Başbakan Yardımcısı Abdullah Gül'ün gündemdeki Kıbrıs konusu nedeniyle burada bulunamadığını ifade eden Schıeder, Kıbrıs'ın Avrupa Konseyi için de önemli bir konu olduğunu dile getirdi. 
     Türkiye'nin 1949'dan beri Avrupa Konseyi'nin üyesi olduğunu kaydeden Schıeder, Türkiye'nin, çoğulcu demokrasi, hukuk devleti ve insan haklarının bütün yükümlülüklerini üstüne aldığını ifade etti. 
     Schıeder, ''Türkiye'nin reformları uygulayacağına inanıyorum. Üye ülkelerin yükümlülükleri her zaman vardır. Türkiye, 2 yıl içinde, 10 yılda yapılacak reformları gerçekleştirdi'' dedi. 
     Bu reformlardan örnekler veren Schıeder, ölüm cezasının kalktığını, Kürt kökenli Türk vatandaşlarına kültürel hakların verildiğini söyledi. 
     Kıbrıs konusuna da değinen Schıeder, ''24 Nisan'da Kıbrıs tarihi bir fırsat ile karşı karşıya olacak. Türk ve Yunan hükümetlerinin, Kıbrıs'ta her iki tarafın, dengeli karar alacağını zannediyorum'' dedi. 
     Toplantı, açılış konuşmalarının ardından basına kapalı olarak devam etti. 
     Başkanlık Divanı Toplantısı'na, Avrupa Konseyi Genel Sekreteri Walter Schwmmer, Parlamenter Asamble Genel Sekreteri Bruno Haller'in yanı sıra İngiltere, İtalya, Belçika, Almanya gibi ülkelerden 18 parlamenter katıldı. 
     Başkanlık Divanı Toplantısı çerçevesinde, yarın Ortadoğu Alt Komisyonu tarafından ''Avrupa ve Ortadoğu arasında diyalog'' kolokyumu gerçekleştirilecek. 
     
     MERCAN'DAN AA'YA AÇIKLAMA 
     Bu arada, Avrupa Konseyi Türk Parlamenterler Başkanı ve AK Parti Genel Başkan Yardımcısı Murat Mercan, AA muhabirine yaptığı açıklamada, Türkiye'nin 1996 yılından bu yana konseyin denetim sürecinde bulunduğunu dile getirerek, Konsey Denetim Komisyonu'nun TÜrkiye'nin denetim sürecinden çıkarılmasını önerdiğini, bugünkü toplantıda da bu önerinin bu ay sonunda Strazburg'ta yapılacak Konsey Genel Kurulu'nda ele alınması için gündeme alındığını bildirdi. 
     Mercan, ''Türkiye'nin denetim sürecinden çıkarılması, konseyin bu ay sonundaki genel kurulunda ele alınacak. Konseyin denetimden çıkmak, Kopenhag kriterlerinin sağlanmasının ön olaylarından... Genel kurulda Türkiye için olumlu karar çıkarsa, Türkiye Kopenhag kriterlerini sağlamış ülke statüsüne gelecek'' dedi. 
     
     BELÇİKALI PARLAMENTERE SORULAR 
     Gazeteciler, Belçikalı Parlamenter Luc Van Den Brande'ye, toplantıya verilen arada Sabancı Suikastı sanıklarından Fehriye Erdal'a ilişkin sorular yöneltti. 
     Brande, ''Fehriye Erdal'ı niçin Türkiye'ye teslim etmiyorsunuz ' sorusu üzerine, ''global insan hakları'' gerekçesiyle teslim edilmediğini söyledi. 
     Brande, ''Terör örgütü DHKP-C'yi nasıl tanımlıyorsunuz '' sorusu üzerine de, bu örgütün terörist örgütler listesinde yer aldığını anımsattı. 
     
</TEXT>
</DOC>
