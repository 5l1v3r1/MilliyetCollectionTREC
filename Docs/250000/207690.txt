<DOC>
<DOCNO> 207690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yazar/sazak.html </URL>
<DATE> 2004/01/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bir star masalı 
</HEADLINE>
<TEXT>

   
   Kayıp genç kızın cesedi bir mezarlıkta bulundu. Gazetelerde 'üçüncü sayfa' haberi olarak verilen benzer cinayetlerden farklı şekilde Burçin'in ölüm haberini manşetlere taşıyan unsur, 2002 yılında 'Süper Model of The World' yarışmasında birinci gelmesiydi. Nice yıldız adayı gibi parlak bir gelecek onu bekliyordu. Dominik Cumhuriyeti'nde 'New Face' seçilmiş ve New York'ta bir modellik ajansıyla anlaşma imzalamıştı. Mankenlik, film teklifleri derken içine düştüğü uyuşturucu batağı 'rüyanın sonu'nu getirdi. 
   Burçin Bircan'ın yaşamındaki gelgitler, iki yıllık şöhretin yükünü taşımasına engeldi. Aşırı dozda alınan eroin, 19 yaşındaki genç kızın yaşamının Zeytinburnu'nda bir mezarlıkta son bulmasına yol açtı. 
   Ekrandaki, podyumlardaki ışıltılı yaşamın, 'televole' dünyasının öteki yüzü tam da şarkı sözlerindeki 'Arka sokaklarda neler oluyor ' sorusunda yanıt buluyor. 
   Burçin'in ölümüyle aynı gün manşetlere taşınan polis - adliye haberi İstanbul'un bir başka gerçeğini sergiliyordu. Saygın bir üniversitenin Fransızca okutmanı genç kadın, öğrencileri para karşılığı zengin işadamlarına pazarlıyormuş Sosyetede şimdi 'ajanda' paniği yaşanıyormuş. 
   Okul konulu 'korku' filmi çekenleri bile dehşete düşürecek bir olay Fransızca okutmanı aracılığıyla 'fuhuş sektörü'ne itilen üniversite gençliği arasında 'Nez adayı' kızlar da bulunuyormuş. Nedense hep 'yarışmacı' haller 
   Radikal'deki söyleşisinde Prof. Ünsal Oskay, medyadaki Popstar çılgınlığını eleştirirken, bu ilginin toplumsal nedenlerini şöyle açıklıyordu "Televizyon, içimizdeki arzuları, deneyemediğimiz şeyleri, kamu adına olumlayan bir nevi etik şifre oluyor. İnsanlara sen de yapabilirsin. Müzik eğitimi görmeden ortaya çıkıp sen de hayatını şarkıyla değiştirmeyi düşünebilirsin. Eğitim almadan dansçı, baleci olabilirsin dedirtiyor. 
   İnsanlar yere saçılmış civa taneleri gibiler. Toplumun işleyişi, herkesi tek başına bırakma, önemsiz kılma, aynı sorunları paylaşsa bile o sorunları çözmek için bir araya gelmeyi düşünmeme mantığına dayanıyor. Bu yüzden de böyle bir toplumda herkes bilinmek, fark edilmek, görünmek için çırpınıyor." 
   Popstar'ın cinayet hükümlüsü, 'kader kurbanı' Bayhan'ı da, yarışmayı kazanmaya çalışan Rus kızı Elena da sonunda 'Kaf dağının ardındaki' ödülün, şöhretin peşinde. Ünsal Oskay uyarıyor 
   'Günümüzde starlık diye bir şey yok. Starlık geçici. Bu yarışmayı kazanan adam da çok kısa sürede içinde basit bir kaset çarşısına, oradan da pavyonlara düşer.' 
   Bir yarışmayla değişen hayatlar. Bir şarkılık, birkaç defilelik şöhretler. Ve mezarlıkta bulunan ölü bedenler. 
   Burçin'i 'üçüncü sayfa'dan manşetlere taşıyan da 'Süper Model' yarışmasında kazandığı ödülden başka neydi 
   
      
   
   
</TEXT>
</DOC>
