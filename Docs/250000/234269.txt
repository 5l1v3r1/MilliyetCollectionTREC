<DOC>
<DOCNO> 234269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/ekonomi/eko02.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'e çelik ihracatı 2.5 kat arttı 
</HEADLINE>
<TEXT>

   Türkiye'nin Çin'e yaptığı demir çelik ihracatı 90 milyon dolardan, 232 milyon dolara yükselerek bir önceki yıla göre 2.5 katı bulan artış gösterdi 
   EKONOMİ SERVİSİ 
   
   Büyüme rekorları kıran Çin'in yükselen demir çelik talebi Türkiye'nin bu ülkeye yaptığı ihracatı da iki buçuk kat artırdı. 
   Orta Anadolu İhracatçı Birlikleri'nce hazırlanan "Çin Halk Cumhuriyeti Demir Çelik Pazarı Raporu"na göre, Türkiye'nin 2002 yılında Çin'e yaptığı 90 milyon dolarlık demir - çelik ihracatı, 2003'te 232 milyon dolara ulaştı. Çin, Türkiye'den 2001'de 91 milyon dolar, 2000 yılında da 42.7 milyon dolarlık demir çelik ithalatı yapmıştı. 
   
   Çin'in talebi hızla artıyor 
   Ekonomisindeki hızlı büyümeyle birlikte hammadde talebi de artan Çin'in çelik gereksiniminin 2005 yılına kadar 250 milyon tona, 2010 yılında ise 310 milyon tona çıkması bekleniyor. Çin'de kişi başına çelik tüketimi şu anda 197 kilogram. Türkiye'de bu oran 189 kilogram düzeyinde bulunuyor. Gelişmiş ülkelerdeki kişi başına çelik tüketimi ise 400 kilogram. 
   Türkiye'nin Çin'e yaptığı toplam 492 milyon dolarlık ihracatın yarısından fazlasını demir çelik ürünleri oluşturdu. Türkiye'nin Çin'den yaptığı ithalat ise 2003'te bir önceki yıla göre yüzde 93 artarak 2 milyar 596 milyon dolar olarak gerçekleşti. 
   
   Tüm sektörlerde rakip 
   Rapora göre, geçen yıl Çin'e yapılan ihracatta ilk sıralarda demir, alaşımsız çelikte yarı mamuller, demir - çelik yassı mamul - soğuk haddelenmiş kaplanmış, mermer ve sentetik lif demetleri yer alıyor. Raporda, Çin'in yakın gelecekte dünya konjonktüründeki öneminin daha da artacağı ifade edilerek, hemen hemen tüm sektörler açısından hem çok önemli bir ticari ortak ve hem de önemli bir rakip olacağı vurgulandı. 
   
   Demir çelik ihracatı yüzde 27.9 yükseldi bin dolar lke 2002 2003 BAE 173.833 376.040 Çin 90.080 232.486 İtalya 113.536 211.900 ABD 308.557 201.786 İspanya 133.851 191.992 İsrail 123.313 158.772 Yunanistan 78.992 124.775 Cezayir 80.631 118.369 Yemen 75.419 103.824 S. Arabistan 75.926 95.708 Diğer 1.015.669 1.088.447 Toplam 2.269.812 2.904.106 
   
</TEXT>
</DOC>
