<DOC>
<DOCNO> 225445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun36.html </URL>
<DATE> 2004/03/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Blair Kaddafi, El Kaide'ye karşı bizimle birlikte 
</HEADLINE>
<TEXT>

     İngiltere Başbakanı Tony Blair, Libya lideri Muammer Kaddafi'nin El Kaide'ye karşı savaşı ortak dava olarak gördüğünü söyledi. 
     Libya'ya tarihi ziyarette bulunan Blair, Kaddafi ile görüştükten sonra yaptığı açıklamada, ''Libya lideri, sadece batı dünyasını değil Arap dünyasını da tehdit eden terörizm, aşırıcılık ve El Kaide'ye karşı savaşı bizimle beraber ortak bir dava olarak tanıyor'' dedi. 
     Blair, Libya ile sağladıkları fikir birliğinin, aşırı dinci terör hareketlerini sürdüren ortak düşman El Kaide'yi İngiltere ve ABD ile birlikte yenilgiye uğratmak için Arap dünyasıyla çalışmanın mümkün olduğunu gösterdiğini belirtti. 
     Blair, kitle imha silahlarından arınmış daha güvenli bir dünya için bunun gerekli olduğunu ifade ederek, ''Bunun Arap dünyasının tamamı için çok önemli bir işaret olduğunu düşünüyorum'' diye konuştu. 
     Blair, Libya'nın bağımsızlığını kazandığı 1951'den bu yana Libya'yı ziyaret eden ilk İngiltere başbakanı oldu. 
     İngiltere ile Libya arasındaki diplomatik ilişkiler, Londra'daki Libya büyükelçiliğinin penceresinden açılan ateşte bir İngiliz kadın polisin öldürülmesinden sonra 1984'de kesilmişti. İki ülke arasındaki ilişkiler, 1988'de 270 kişinin öldüğü İskoçya'nın Lockerbie kasabası üzerinde Pan Am yolcu uçağının bombalanmasından sonra iyice bozulmuştu. 
     İngiltere-Libya diplomatik ilişkileri, Libya'nın İngiliz kadın polisin öldürülmesinin sorumluluğunu, özür dilemeyi ve tazminat ödemeyi kabul etmesinden sonra 1999'da yeniden kurulmuştu. 
     Libya, Lockerbie faciasının sorumluluğunu da üstlenmiş, nükleer silah programından vazgeçmeyi kabul etmişti. 
     
</TEXT>
</DOC>
