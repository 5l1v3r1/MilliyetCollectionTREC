<DOC>
<DOCNO> 210740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur39.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi TEM otoyolu trafiğe kapalı 
</HEADLINE>
<TEXT>

     İstanbul Valisi Muammer Güler, TEM otoyolunun, çok sayıda araç ve TIR'ın trafiği kilitlemesi nedeniyle kapalı olduğunu belirterek, ''Ön tarafı açmamız halinde Edirne istikametine bu akışı verebileceğiz'' dedi. 
     Vali Güler, Afet Yönetim Merkezi'nde yaptığı basın toplantısında, dün kar fırtınası şeklinde başlayan kötü hava koşullarının İstanbul'da bazı sıkıntılara neden olabileceğini 20 Ocak'ta bütün kuruluşlara duyurup, gerekli ikazı yaptıklarını hatırlattı. 
     Şu andaki kötü hava şartlarının tahminlerinin ötesinde olduğunu ifade eden Güler, şunları söyledi 
     ''Dün itibariyle TEM otoyolu ve E-5 karayolunda Edirne istikametinde bazı vatandaşlar, bir kısmı uyarıları dikkate almayan ve zincirsiz yola çıkanlar, bir kısmı da ileride tıkanmadan kaynaklanan sorunlar nedeniyle yolda kaldı. Atatürk Havaalanı kavşağından itibaren Hadımköy'e kadar olan bütün yollar tıkandı. Aynı sıkıntı E-5'te Haramidere istikametinde de yaşandı. Burada devrilen TIR'lar yolları kapattılar. Bizim burada yaptığımız ilk planlama askeri kuruluşlar, belediyeler, karayolları ve tüm kamu kurum ve kuruluşlarıyla vatandaşların can güvenliğini sağlanmasına yönelikti. Bütün gayret bu yönde sarfedildi. Araçlarından ayrılmayı kabul etmeyenlerin dışındakiler, civardaki fabrikalara, benzin istasyonlarına, askeri kuruluşlara intikalleri sağlandı. 
     Özellikle gecenin belli saatlerinde bariyerler kesilmek suretiyle trafiğin ters istikametten İstanbul yönüne akışı sağlandı. Şu anda TEM yolundan yine bariyerleri kesmek suretiyle küçük araçların büyük çoğunluğu alınmış durumda. 
     TEM otoyolu şu an trafiğe kapalı. Çünkü çok sayıda araç ve TIR trafiği kilitlemiş durumda. Ön tarafı açmamız halinde Edirne istikametine bu akışı verebileceğiz.'' 
     
     ''VATANDAŞLAR ACELE ETMESİN'' 
     Vatandaşların, ''araçlarının mahsur kaldığını ve bir an önce kurtarılmalarını'' talep ettiklerini vurgulayan Vali Güler, ''Vatandaşlar, araçların çekilmesi için acele etmesinler. Çünkü binlerce aracın bir anda kurtarılması fiilen, fiziken mümkün değildir'' dedi. 
     TEM otoyolunda, trafiğin kapalı olduğu bölgede can güvenliği yönünden hiçbir sorunun bulunmadığını ifade eden Güler, ''Bizim için öncelikli husus can güvenliğidir. Bu konuda hiçbir sıkıntı yaşanmamıştır. Gerekli bütün önlemler alınmıştır. Gece boyunca kumanya dahil yardım yapılmıştır. Sabahleyin de akaryakıt ikmali sağlanmıştır'' diye konuştu. 
     Güler, bugün, TEM otoyolunun boşaltılmasına çalışılacağını anlatarak, vatandaşları da kendilerine yardımcı olmaları konusunda uyardı. 
     Yollarda terkedilen çok sayıda aracın bulunduğunu belirten Güler, ''Zincirsiz araçlar yola çıkmasın. Zorunlu olmadan trafiğe çıkılmasın. Yaşanan olağanüstü koşullar afete eşdeğerdir. Lütfen bunu vatandaşlar dikkate alsınlar'' dedi. 
     
     ''HERKES BİRBİRİNE DESTEK VE YARDIMCI OLSUN'' 
     ''Son iki günde alınan yağış, Ocak ayında alınan yağışın tümünden daha fazladır'' diyen Vali Güler, kullanılan tuz miktarının da bir yıl içinde kullanılana yaklaştığını bildirdi. 
     İstanbul Valisi Güler, karayollarının bütün ekiplerinin görev başında olduğunu belirterek, şöyle devam etti 
     ''Herkes bu tür günlerde birbirine destek ve yardımcı olsun. Kamunun imkanlarını en azami surette kullandığı dikkate alınsın. 
     Binlerce aracın tıkalı olduğu bir yerde, 'Benim aracım mahsur kaldı, niye çekmiyorsun' şeklindeki takdimi anlamak mümkün değil. İnsanlarımız lütfen bu konuda anlayışlı olsunlar. Binlerce aracı havadan bir güç mü gelip çıkaracaktır. Önü kapalı, arkası kapalı. Oraya nasıl ulaşacak araçlar '' 
     
</TEXT>
</DOC>
