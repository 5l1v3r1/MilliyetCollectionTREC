<DOC>
<DOCNO> 232929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur26.html </URL>
<DATE> 2004/04/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Maçı izleyen doktor kurtardı... Voleybol oynarken ölüyordu .. 
</HEADLINE>
<TEXT>

     Çanakkale'nin Bayramiç İlçesi'nde amatör voleybol karşılaşmasında yere düşerek dili boğazına kaçan ve nefes alamadığı için ölüm tehlikesi atlatan sporcuyu, salonda maçı izleyen doktorun müdahalesi kurtardı. 
     Alınan bilgiye göre, Çanakkale Amatör Voleybol Ligi takımlarından Yeşil Bayramiçspor ile Lapsekispor takımlarının Bayramiç Spor Salonu'nda yaptıkları karşılaşmanın üçüncü seti oynanırken, Yeşil Bayramiçsporlu sporcu Tuncay Özkaya 28 , servis karşıladığı sırada ayağı kayıp sırtüstü yere düştü. Başı yere çarpan sporcu çırpınmaya başlayınca, salonda karşılaşmayı izleyen Bayramiç Devlet Hastanesi doktorlarından Cenk Aday, müdahale etti. 
     Doktor Aday, dili nefes borusunu tıkayan ve nefes alamadığı için moraran sporcunun yoğun bir çaba sonucu dilini nefes borusundan çıkararak hayata döndürmeyi başardı. Dişleri kenetlenen sporcunun ağzını açarak dilini çıkaran doktor da parmağından yaralandı. 
     Çanakkale Devlet Hastanesi'nde tedavi altına alınan Özkaya'nın hayati tehlikesinin bulunmadığı bildirildi. 
     
</TEXT>
</DOC>
