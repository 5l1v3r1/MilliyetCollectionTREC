<DOC>
<DOCNO> 201641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko57.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     İstanbul Menkul Kıymetler Borsası İMKB Ulusal 100 Endeksi, 16,955.20 puandan kapanarak 2003 yılı rekorunu kırdı. 
     Endeks 8 Aralık Pazartesi günü 16,913.31 puanla yılın en yüksek kapanışını yapmıştı. 
     İMKB Ulusal 100 endeksi, 1. seansta 117.26 puan artışla 16,668.88 puandan kapandı. Endeks, 2. seansta da 286.32 puan yükselerek günü 16.955.20 puandan tamamladı. Endekste günlük bazdaki artış 403.58 puan ve yüzde 2.44 oldu. 
     Hisse senetleri piyasasında günlük işlem hacmi 1 katrilyon 695 trilyon 933 milyar 622 milyon lira olarak belirlendi. 
     Uzmanlar, hafta sonunda yapılacak KKTC seçimlerine odaklanan borsanın, Tüpraş'ın özelleştirilmesi, AB zirvesi, Meclis çalışmaları ve IMF konularındaki gelişmelere yönelik beklentilerle hareket ettiğini belirtiyor. 
     Haftanın son işlem gününün ilk yarısında alım ağırlıklı yatay bir seyir izleyen endeksin ikinci seansta 17,083 puana kadar çıktığını vurgulayan uzmanlar, bu seviyeden gelen kar satışlarıyla endeksin 16,800 puanın üzerinde dengelendiğini ve son dakika alımlarıyla 2003 yılının en yüksek kapanış seviyesinden haftayı tamamladığını ifade ediyor. 
     
     DÖVİZ 
     Merkez Bankası, doların bugünkü efektif kurunu alışta 1 milyon 430 bin 716 lira, satışta ise 1 milyon 440 bin 781 lira olarak açıkladı. 
     Böylece dolar, Merkez Bankası'nın dün açıkladığı kurlara göre, alışta 4 bin 830 lira, satışta ise 4 bin 865 lira düştü. 
     Kapalıçarşı'da dün 1 milyon 452 bin liradan kapanan dolar, güne 1 milyon 449 bin liradan, 1 milyon 761 bin liradan kapanan Euro da 1 milyon 768 bin liradan başladı. Kapanışta, doların satış fiyatı 1 milyon 438 bin lira, Euro'nun satış fiyatı 1 milyon 761 bin lira oldu. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda 26 Ocak 2005 vadeli, bugün valörlü tahvilin bileşik getirisi 0.03 puan yükseldi. 
     Bu kağıdın aynı gün valörlü işlemlerinin basit getirisi yüzde 28.70, bileşik getirisi yüzde 28.23 oldu. Dün bu kağıdın aynı gün valörlü işlemlerinde basit getiri yüzde 28.67, bileşik getiri yüzde 28.20'den kapanmıştı. 
     İMKB Tahvil ve Bono Piyasası Repo Pazarı'nda gecelik faiz de ortalama yüzde 25.99 oldu. 
     
</TEXT>
</DOC>
