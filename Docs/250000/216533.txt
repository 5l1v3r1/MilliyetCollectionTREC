<DOC>
<DOCNO> 216533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko35.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Karaları 1 ... 
</HEADLINE>
<TEXT>

     Sermaye Piyasası Kurulu SPK , Mazhar Zorlu Holding A.Ş hisse senetlerinde 25 Ağustos-30 Eylül 203 döneminde gözlenen olağandışı fiyat ve miktar hareketlerinin incelenmesi sonucu 6 kişi hakkında Cumhuriyet Savcılığı'na suç duyurusunda bulundu. 
     SPK'nın haftalık bülteninde yer alan bilgilere göre, Kurul, Mazhar Zorlu Holding A.Ş hisse senetlerinde 25 Ağustos-30 Eylül 2003 döneminde gözlenen olağandışı fiyat ve miktar hareketlerinin Sermaye Piyasası Kanunu ve ilgili mevzuat çerçevesinde incelenmesi sonucunda, Hasan Şevket Müftüoğlu, Mehmet Karadeniz, Mehmet İncekara, Erdem Ergene, Suat Olgun ve Ahmet Yılmaz hakkında Cumhuriyet Savcılığı'na suç duyurusunda bulunulmasına karar verdi. 
     Ayrıca, söz konusu kişilere bugün mesai saati bitimi itibariyle borsalarda ve teşkilatlanmış diğer piyasalarda işlem yapma yasağı getirilmesi ve yasağın getirildiği saat itibariyle hesaplarında bulunan hisse senetlerinin kurul kaydından çıkarılması kararlaştırıldı. 
     Kurul, daha önceki kararlarla haklarında borsalar ve teşkilatlanmış diğer piyasalarda işlem yapma yasağı getirilmiş bulunan Suat Olgun ve Ahmet Yılmaz hakkındaki işlem yapma yasaklarının tekrarlanmasına da karar verdi. 
     SPK, ayrıca, Arat Tekstil Sanayi Ticaret A.Ş hisse senetlerinde 23 Eylül-6 Ekim 2003 döneminde gözlenen olağandışı fiyat ve miktar hareketlerinin ilgili kanun ve mevzuat kapsamında incelenmesi sonucunda, Tolga Munhan, Bayram Mulhan, Osman Emre Uygun hakkında Cumhuriyet Savcılığı'na suç duyurusunda bulunulmasına, aynı kişilerin borsalarda ve teşkilatlanmış diğer piyasalarda işlem yapma yasağı getirilmesine ve hesaplarında bulunan hisse senetlerinin kurul kaydından çıkarılması kararı da aldı. Öte yandan, Alkim Kağıt Sanayi ve Ticaret A.Ş hisse senetlerinde 5 Mart-14 Ağustos 2003 döneminde gözlenen olağandışı fiyat ve miktar hareketlerinin ilgili kanun ve mevzuat çerçevesinde incelenmesi sonucunda, Uğur Arpacı, Mazlum Güngör, Gönülden Karayal ve Mehmet Özalp hakkında Cumhuriyet Savcılığı'na suç duyurusunda bulunulmasına, Uğur Arpacı, Mazlum Güngör ve Mehmet Özalp hakkında bugün itibariyle borsalarda ve teşkilatlanmış diğer piyasalarda işlem yapma yasağı getirilmesine ve hesaplarında bulunan hisse senetlerinin kurul kaydından çıkarılması kararlaştırıldı. Gönülden Karayal hakkındaki işlem yapma yasağının ise tekrarlanmasına karar verildi. 
     -ESAS SÖZLEŞME DEĞİŞİKLİĞİ DUYURULARI- Aksan Turizm İşletmecilik ve Ticaret A.Ş'nin Şirket esas sözleşmesinin ''Şirketin Merkez ve Şubeleri'' ve ''Sermaye'' başlıklı maddelerinin tadiline onay verilmesi için Kurul'a başvurdu. 
     Kurul, Sporturist Su Sporları Turizm ve Ticaret A.Ş'nin, Esas Sözleşmesi'nin ''Mevzuu'' ve ''Sermaye'' maddelerinin tadiline onay verilmesi talebinin olumlu karşılanmasına karar verdi. 
     SPK, Gisad Dış Ticaret A.Ş'nin 25 trilyon liralık kayıtlı sermaye tavanı içerisinde çıkarılmış sermayesinin tamamı Olağanüstü Yedekler'den karşılanmak üzere 13 trilyon liradan 20 trilyon liraya çıkarılması nedeniyle, ihracat edeceği 7 trilyon lira nominal değerli 5. tertip B grubu hisse senetlerinin kurul kaydına alınması talebi üzerine, şirket ortağı ve Yönetim Kurulu Başkanı İbrahim Özdoğan'ın pay alım satımlarının kamuya duyurulmasında bundan sonra ilgili tebliğe uyum konusunda gerekli dikkati göstermesi konusunda uyarılmasına ve şirketin bundan sonraki kar dağıtımlarında kurul düzenlemeleri çerçevesinde hazırlanıp, bağımsız denetimden geçirilen mali tablolarında yer alan kar tutarlarının esas alınması gerektiği hususunda bilgilendirilmesi koşuluyla olumlu karşılanmasına karar verdi. 
     Kurul, İttifak Holding A.Ş'nin esas sözleşmesinin 10, 12, 17 ve 20. maddelerine, Asya Meyve Suyu ve Gıda Sanayi A.Ş'nin esas sözleşmesinin 3 e, 16, 18, 26, 27, 34, 40 ve 50. maddelerine ilişkin esas sözleşme değişikliğine ön onay verdi. 
     -İŞLEM YASAĞI GETİRİLEN KİŞİLERİN BORÇLARI İÇİN DÜZENLEME- Kurul, Türkiye Sermaye Piyasası Aracı Kuruluşlar Birliği'nin, işlem yasağı getirilen kişilerin takas süresi içinde yükümlülüklerini yerine getirmemelerinden kaynaklanan temerrüt borçlarının tahsile ilişkin düzenleme yapılması hususunda SPK'dan görüş bildirilmesi yönündeki talebi üzerine bir değerlendirme yaptı. 
     Değerlendirme sonucunda, kredili olmayan bir alım emri nedeniyle müşterinin ödemekte yükümlü olduğu tutarın tamamının veya bir kısmının takas günü itibariyle tevdi edilmemesi veya söz konusu tutarın takas tarihi itibariyle müşterinin aracı kurum nezdindeki hesabında bulunmaması durumunda, ilgili tebliğ çerçevesinde kredili işleme dönüştürülebileceğine karar verildi. 
     Ayrıca, yapılacak işlemlerde, işlem yapma yasağı getirilen müşteriden olan aracı kurum alacağının tahsili amacıyla yapılacak satış işlemlerine, müşteri hesaplarında bulunan varlıklardan, suça konu edildiği tespit olunan hisse senetleri dışındaki varlıklardan başlanması, bunun yeterli olmaması halinde belirlenen kısıtlar çerçevesinde suça konu hisse senetlerinin satışına geçilmesi gerektiği kararı da alındı. 
     sürecek 
     
</TEXT>
</DOC>
