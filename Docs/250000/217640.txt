<DOC>
<DOCNO> 217640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yazar/uras.html </URL>
<DATE> 2004/02/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Sugözü' en büyük Alman yatırımı 
</HEADLINE>
<TEXT>

   
   Almanya Başbakanı Gerhard Schröder'in dün açılış törenine katıldığı Sugözü Santralı tamamı yabancı sermaye ile gerçekleştirilen bir yatırım. Toplam 1.5 milyar dolar harcama ile gerçekleştirilen bu yatırım, Almanların Türkiye'deki en büyük yatırımı. 
   İskenderun Körfezi'nin kuzeyinde kurulan santral, ithal kömürü yakarak elektrik üretecek. 
   1997 yılının 28 Şubat'ında devletimiz "yap - işlet" modeli ile 5 santralı ihaleye çıkardı. Bunların 4'ü doğalgaz, biri kömür yakacak santral idi. Doğalgaz santralları daha önce tamamlandı. Devreye girdi. 
   Dört doğalgaz santralının birini Bayındır Grubu yapacaktı. Yapamadı. Belçika firması Tractabel tamamladı. İşletiyor. Bu santral yılda 6 milyar kwh. elektrik üretiyor. 
   Üç doğalgaz santralını Enka yaptı. Bu üç santral yılda 30 milyar kwh. elektrik üretiyor. 
   Alman Steag firmasının yaptığı Sugözü Termik Santralı yılda 9 milyar kwh. elektrik üretecek. 
   Devlet bu santrallardan 16 yıl süre ile belli fiyattan elektrik alacak. Doğalgaz santrallarından alınan elektriğin kwh. fiyatı ortalama 4.9 cent dolayında, kömür santralının fiyatı ortalama 4.5 cent dolayında. 
   Sugözü Santralı'nı, Almanya'da ve başka ülkelerde kömür santralları kurup işleten Steag AG yaptı. Bu firmanın sahibi gene Alman RWE AG firması. RWE AG firması Almanya'nın Ruhr bölgesinden kömür çıkaran bir firma. Çıkardığı kömürlere müşteri bulmak için Steag AG'yi oluşturmuş. Ama geliniz görünüz ki, bugün Ruhr bölgesinde yerin 1.500 metre altından çıkarılan kömürün ocak başı fiyatı 200 euro ton. Dünyada şimdi çok daha ucuza kaliteli kömür satıldığından Almanlar kömür işini bırakmış. Steag AG, santral kurma ve işletme işini sürdürüyor ama artık Alman kömürü kullanamıyor. 
   İskenderun'daki Sugözü santralı yılda 3 milyon 300 bin ton kömür yakacak. Bu kömürler 150 - 200 bin tonluk gemilerde taşınacak. Demek ki, İskenderun'a yılda 20 dolayında koskoca kömür gemisi gelecek. Kömür şimdilerde Kolombiya ve Güney Afrika'dan getiriliyor. İskenderun teslimi tonu 38 - 42 dolar. Kullanılan kömür kalori değeri yüksek 6.000 kcal kg. kül ve kükürt oranı düşük taşkömürü. 
   Santralı yaptıran firma, üretimin çevreye hiç zarar vermeyeceğini, Türk Çevre Mevzuatı'na ek olarak Dünya Bankası Çevre Standartları'na uyulduğunu söylüyor. 
   Santralın inşaatını ve montajını yapan Siemens önderliğindeki Gama - Tekfen konsorsiyumunun 3 yıllık inşaat döneminde 5 bin kişiye iş imkanı yarattığı, işletme döneminde ise doğrudan ve dolaylı olarak 750 kişiye iş imk nı sağlanacağı belirtiliyor. 
   
      
   
</TEXT>
</DOC>
