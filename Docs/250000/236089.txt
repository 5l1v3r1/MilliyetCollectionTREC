<DOC>
<DOCNO> 236089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/spo04.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çok çalışmalıyız çok' 
</HEADLINE>
<TEXT>


Trabzonspor Başkanı Atay Aktuğ, göreve geldikten sonra önemli adımlar attıklarını söyledi, "Ancak daha yolun başındayız. Yapacağımız daha çok iş var" diye konuştu 


Başarının sırrı 
TRABZONSPOR Başkanı Atay Aktuğ, ulaştıkları başarının arkasında birlik ve beraberliğin yattığını söyledi. Aktuğ, "Öncelikle camiadaki parçalanmışlığa son verdik. Bütünlüğü sağladık. Tüm değerlerimize sahip çıktık, onların da desteğini aldık. Yönetim olarak çok uyumlu bir çalışma gösterdik. Şu an tam bir demokrasi egemen. Başkan olarak ben de, yedek yönetimdeki üye de söz hakkını kullanıyor" dedi. 

'Ahenk içindeyiz' 
KARINCA gibi çalıştıklarını ve önemli adımlar attıklarını belirten Atay Aktuğ, "Ancak yolun başındayız. Yapacağımız daha çok iş var" diye konuştu. Aktuğ, "Yönetim, taraftar, futbolcu, teknik kadro özdeşleşti. Mali sorunları gidermek için çok geniş bir program yaptık ve sorunları en asgariye indirdik. Yönetim -idari yapı çok ahenkli bir çalışma ortamı içinde. Herkes yeteneklerini ortaya koyuyor" ifadelerini kullandı. 

Sırada borsa var 
SPONSOR çalışmalarının devam ettiğini hatırlatan Trabzonspor başkanı, "Avni Aker'le olan problemleri çözdük. Kartal'daki tesisimizle ilgili çözüm aşamasına geldik. Yeni tesis çalışmaları içindeyiz. Sebatspor, Samsunspor ve Rizespor ile ortak platform oluşturduk. Şirket kurma çalışmalarımız sürüyor. Bu dünyada her halde ilktir. Kulübün vitrinini geliştirdik. Şimdi sırada borsaya girmek var" diye konuştu. 

Fatih Tekke'ye jest 

GAZİANTEPSPOR maçının hazırlıklarına dün yaptığı antrenmanla devam eden Trabzonspor'da, Teknik Direktör Ziya Doğan oyuncularına uyarılarda bulundu. Doğan, "Henüz Şampiyonlar Ligi'ni garantilemedik. O yüzden gevşemeyin. Ayrıca Fenerbahçe de puan kaybedebilir" dedi. 
DİYARBAKIRSPOR maçında sakatlanan Fatih Tekke'nin de Gaziantep kafilesine alınacağı belirtildi. Golcü oyuncu, bu zorlu deplasmanda arkadaşlarını yalnız bırakmayacak ve daha sonra takımla birlikte Gençlerbirliği ile oynanacak kupa finali için İstanbul'a da gelecek. 

Trabzon gururlu 

GÖKDENİZ ve Tolga'nın Belçika ile oynanan milli maçta ortaya koydukları performans Trabzonspor'da büyük sevinç yarattı. Camia iki oyuncunun da attığı goller nedeniyle büyük gurur yaşarken, Bordo - Mavili kulübün artık eski havasını yakaladığına dikkat çektiler. Gökdeniz ise "Sakatlığıma rağmen iyi oynadığımı düşünüyorum. Milli Takım insana ayrı bir mutluluk veriyor" dedi. 

Lee sesleri 

BORDO - Mavili yönetim eski oyuncusu Lee Young için yeniden girişimlere başladı. Güney Kore'nin Samsung takımında oynayan Lee'nin sezon sonunda serbest kalacağı öğrenildi. Bu arada Teknik Direktör Ziya Doğan, transferini düşündüğü Spivak, Sril, Kerkakov, Lebedenko, Panov ve Semsov'un maç kasetlerini izledi. 


</TEXT>
</DOC>
