<DOC>
<DOCNO> 249614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun49.html </URL>
<DATE> 2004/06/21/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Castro, Bush'u uyardı "Küba'ya saldırırsan savaş çıkar" 
</HEADLINE>
<TEXT>

     Küba lideri Fidel Castro, ABD'nin kendisini devirmeyi amaçlayan yeni yaptırımlarının amacına ulaşamayacağını belirterek, ABD Başkanı George Bush'u, ''Küba'ya kitlesel göçe ve büyük savaşa yol açacak askeri saldırı düzenlememesi'' konusunda uyardı. 
     Castro, ABD'nin uyguladığı yaptırımların sıkılaştırılmasına karşı Küba'da düzenlenen protesto gösterileri öncesinde yaptığı konuşmada Bush'a seslendi. 
     Castro, Bush'a ''gelişmiş tekniklerle saldırılar ya da zayiat verdirme savaşı gibi çılgınca maceralara girişmemesi'' uyarısında bulunarak, aksi takdirde durumun kontrolünü kaybedebileceğini söyledi. 
     Bush'a ''hem Küba halkı, hem de Amerikan halkı için istenmeyen şeyler olabileceği'' uyarısında da bulunan Castro, ''Önüne geçemeyeceğimiz kitlesel göçe ve genç Amerikan askerleri ile Küba halkının savaşmasına neden olabilirsin. Bu çok üzücü olur. O savaşı da asla kazanamazsın. Burada bölünmüş bir halk bulamayacaksın'' diye konuştu. 
     
</TEXT>
</DOC>
