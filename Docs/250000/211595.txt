<DOC>
<DOCNO> 211595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/siyaset/asiy.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef CHP'nin kalesi İzmir 
</HEADLINE>
<TEXT>
   AKP'de seçmene göre şerbet 
   Yerel seçimde İzmir'deki oylarını artırmak isteyen AKP, seçmene tenis kortu, bale ve opera vaadinde bulunacak 
      ELİF DEMİRCİ İzmir DHA 

   
   AKP, İzmir'de CHP'nin kalesi olarak bilinen bölgelerde yapacağı CD'li propagandayla partinin laik olduğunun altını çizecek, seçmenlerin "türban ve içkili yerler konusundaki hassasiyetlerinin yersiz olduğu"nu anlatacak. 
   İzmir Mavişehir, Bostanlı, Karşıyaka, Alsancak, Güzelyalı, Göztepe, Hatay, Gaziemir Emlak Bankası Konutları ve Bornova'nın merkezinden çok az oy alan AKP, bu bölgelerdeki seçmene, laikliğe vurgu yapacağı ve seçim vaatlerini açıklayacağı CD dağıtacak. 
   AKP İzmir İl Seçim Koordinasyon Merkezi SKM Başkanı Halit Çakar, SKM'nin Program ve Toplantı Sorumlusu Seyfullah Aras'ın hazırlayacağı CD'nin bayramdan sonra dağıtılacağını belirterek şunları söyledi 
   "Bu kesim partimize karşı önyargılı. Öncelikle amacımız bu önyargılarını yıkmak. CD'de AKP'nin laik bir parti olduğunu anlatacağız. Türban ve içkili yerler konusundaki hassasiyetlerinin yersiz olduğunu söyleyeceğiz. Kültür sanat etkinliklerini, bale ve operayı teşvik edeceğiz. Spor salonları, özellikle tenis kortları açacağız. Hazırlayacağımız binlerce CD'yi evlere elden teslim edeceğiz, 'lütfen bu akşam bu CD'yi mutlaka izleyin' diyeceğiz. Buralardan üç oy bile alsak bunu yapacağız. Amacımız tohumu atmak. Bu tohumun belki bu seçimlerde değil ama uzun vadede yeşereceğine inanıyoruz." 
   
   İstanbul AKP'ye Karadenizli akını    SERHAT OĞUZ İstanbul 

   AKP İstanbul İl Başkanlığı'na yerel seçimlerde ilçe ve Büyükşehir Belediye başkanlıkları için başvuran 300 aday adayından sadece 41'i İstanbul doğumlu. Aday adaylarının çoğunu, başta Rize ve Trabzon olmak üzere Karadeniz doğumlular oluşturuyor. Aday adaylarının 273'ü yüksekokul mezunu, gözde meslekler de avukatlık ve inşaat mühendisliği. AKP'ye ilçe ve belediye başkanlıkları için başvuran 300 aday adayının özelliklerine bakıldığında ilginç sonuçlar ortaya çıktı. İlçeler için 294, büyükşehir için altı olmak üzere başvuruda bulunan 300 ismin 19'u kadın. Aday adaylarından 20'si lise, 7'si ise ortaokul mezunu. 
   Aday adaylarının meslek dağılımı öğretmenlikten elektrik mühendisliğine uzanırken, en fazla avukat ve inşaat mühendisleri başvuruda bulundu. 34 inşaat mühendisi, 33 avukat, AKP'den belediye başkanı olmak istiyor. Buna karşın aday adayları arasında sadece bir şehir plancısı, iki siyaset bilimcisi, dört jeoloji ve jeofizik mühendisi yer alıyor. Listede, 24 işadamı, 20 mimar, üç emekli emniyet müdürü, 14 ekonomist, 23 doktor, bir uçak mühendisi bulunuyor. 
   
   
</TEXT>
</DOC>
