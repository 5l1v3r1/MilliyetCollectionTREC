<DOC>
<DOCNO> 222939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/ekonomi/eko02.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denizli, buzdağının görünen kısmı...' 
</HEADLINE>
<TEXT>

   DYH Başkanı Yalçındağ, Denizli'deki 'Marka güçtür' toplantısında 'Türkiye'nin potansiyelini güçbirliğiyle ortaya çıkartalım' dedi 
      PINAR ÇELİK Denizli 
   
   Doğan Yayın Holding'in DYH 'Anadolu'daki Avrupa' toplantılarının ilki Denizli'de düzenlendi. 'Marka Güçtür' temalı toplantıda konuşan DYH Başkanı Mehmet Ali Yalçındağ, Anadolu'dan dünyaya açılan yeni markalar yaratılmasına destek olmak istediklerini söyledi. 
   Denizli Sanayi Odası ile birlikte düzenlenen toplantıda konuşan Yalçındağ, Anadolu'daki potansiyel güç için Denizli'nin özgün bir örnek olduğunu belirtti. Yalçındağ, "Denizli, ABD bornoz ve havlu piyasasının yüzde 35'ini, Avrupa'daki aynı pazarın da yüzde 22'sini kontrol ediyor. Denizlili işadamı Ukrayna'da çuval, Çin'de sakız, Güney Afrika'da tekstil, Bulgaristan'da da plastik doğrama fabrikası kuruyor. Denizli bir anlamda Anadolu'daki Avrupa'nın kalbi" dedi. 
   
   'Türkiye çıkışın başında' 
   "Denizli de aynı Türkiye ekonomisi gibi buzdağının görünen kısmı" diyen Yalçındağ, şöyle konuştu 
   "Son 10 yılda yaşanan ekonomik olumsuzluklar herkesi ürkek yaptı. Ancak son üç yıldır ve özellikle de 2001 krizinden sonra Türkiye'de yaşanan yapısal reformlar, sağlanan ekonomik ve politik istikrar, Türkiye'nin önünü açan ortamı sağladı. Türkiye tarihinde yakalamadığı bir çıkışın başında duruyor. Sadece Denizli'nin ihracatı 1.8 milyar dolara geldi." 
   Yalçındağ, "Anadolu'nun rekabet gücünü artırmak amacıyla marka ve iletişim gibi konularda eksikliklerimizi birlikte tartışıp, gidererek sizlerle güç birliği yapmak istiyoruz. Bir ülke sahip olduğu markalar kadar zengindir" diye konuştu. Bernard Shaw'un, "Yaşamınız yaşadıklarınızla değil beklentilerinizle şekillenir'' sözünü hatırlatan Yalçındağ, "Gelin şirketlerimizle ilgili hedeflerimizi hayata geçirmek, ülkemizin ekonomik geleceğini birlikte şekillendirmek için güçbirliği yapalım'' dedi. Hürriyet Gazetesi Genel Yayın Yönetmeni Ertuğrul Özkök ise "Bir ülkenin markaları bayrağı kadar gurur vericidir" diye konuştu. 
   
   Marka almalıyız    Denizli Sanayi Odası Başkanı Abdülkadir Uslu, 'Marka Güçtür' konferansının açılışında yaptığı konuşmada, "Maliyetleri de ne kadar uğraşırsanız uğraşın daha fazla aşağı düşürmenin imk nı yok. Çin belası da geliyor" diye konuştu. Denizlili işadamların birleşip, kendi markalarını yaratması gerektiğini beliren Uslu, bunun için yaklaşık 1.5 yıldır Pamukkale Üniversitesi ile çalıştıklarını söyledi. Uslu, "İhracatımızı Avrupa'da veya ABD'de pazarı iyi olan bir marka satın alıp yaşatmalıyız'' dedi. 
   
   Reklamın önemi    Milliyet Gazetesi Reklam Grup Başkanı Viki Habif ve Hürriyet Gazetesi Reklam Grup Başkanı Ayşe Sözeri Cemal beraber söz aldı. Habif, "Bir topu yere ilk attığınızda havaya sıçrar sonra giderek yüksekliği azalır. Topu yüksek seviyede tutmak için devamlı reklam yatırımı yapmak gerekiyor" dedi. Ayşe Sözeri Cemal ise Coca - Cola'yı örnek göstererek "Coca - Cola'nın yıllık reklam yatırımı 2 milyar dolar. Marka değerinin 65 milyar dolar. Bu çok büyük bir rakam değil. Bizde bu rakam çok düşük" dedi. 
   
   
</TEXT>
</DOC>
