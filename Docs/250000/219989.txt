<DOC>
<DOCNO> 219989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun17.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana, son sözlerinde yine Prens Charles'ı suçluyor... 
</HEADLINE>
<TEXT>

     Galler Prensesi Diana'nın ölümünden kısa bir süre önce bir gazeteciyle yaptığı görüşmelerin bantları, ABD'deki NBC televizyon kanalı tarafından yayımlandı. 
     Bantlarda, Diana'nın boşandığı eşi Galler Prensi Charles'ı ağır biçimde suçladığı ve onun kendisini ''yetersiz hissetmesine'' yol açtığını iddia ettiği dikkati çekti. Evliliğinin krizde olduğu dönemde yapıldığı açıklanan röportajda Diana, bulumia ve depresyon yüzünden yaşamının karardığını ve defalarca ölüme teşebbüs ettiğini de açıkladı. 
     Bu intihar girişimlerinin birinde uçağın merdivenlerinden atlamaya çalıştığını, bir diğerinde göğsünü ve bacaklarını bıçakladığını, en sonunda da Kensington sarayındaki bir camekana hızla girerek ölmeye çalıştığını anlatan Prenses Diana, eşinin ikinci çocuğunun da erkek olmasından büyük hayal kırıklığı yaşadığını anlattı. 
     Prens'in, oğlu Harry'nin kızıl saçlarından da nefret ettiğini ve kendisine hayatı zindan ettiğini belirten Diana, Prens William'ın doğum tarihini de eşinin zorlamasıyla onun polo maçına göre ayarlamak zorunda kaldığını öne sürdü. 
     Ünlü biyografi yazarı Andrew Morton'ın Diana'nın Gerçek Hikayesi, adlı kitabına temel hazırlayan röportaj bandında Prenses ayrıca eşi Charles için ''benim kendimi o kadar yetersiz hissetmeme yol açtı ki, nefes bile alamadım. Başımı suyun üstüne her çıkarmaya çalıştığımda da yeniden aşağı doğru itti'' dedi. 
     Bu ilişki yüzünden kendisinden nefret ettiğini, kendisini yetersiz görmeye başladığını, bu arada kamuoyunun da kendisinden bir ''masal prensesi'' görüntüsü yaratmak istediğini anlattı. 
     
</TEXT>
</DOC>
