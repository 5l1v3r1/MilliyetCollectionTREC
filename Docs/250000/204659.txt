<DOC>
<DOCNO> 204659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur18.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla hastaya bakan göz hekimlerine büyük ceza 
</HEADLINE>
<TEXT>

     SSK Bursa Bölge Hastanesi Göz Kliniği'nde çalışan 10 hekim, fazla sayıda hastaya baktıkları için ''bir yıl süreyle yüzde 50 maaş kesintisi ve kademe ilerlemesi durdurulması'' cezasına çarptırıldı. 
     AA muhabirinin aldığı bilgiye göre, Bursa'nın yanı sıra çevre illerdeki SSK'lı hastalara da hizmet veren hastanenin göz polikliniklerinde fazla sayıda hastanın muayene edildiği yönündeki bir ihbarı değerlendiren Çalışma ve Sosyal Güvenlik Bakanlığı, ihbarı araştırmak üzere hastaneye bir müfettiş gönderdi. 
     Müfettiş 11 ay süren incelemesi sonucunda, hastanedeki 5 göz polikliniğinin her birinde günde 65 randevulu hastaya bakılması gerekirken, hekimlerin randevusuz hastaları da muayene ettiklerini, yatışların ve ameliyatların tek poliklinikten yapıldığını belirledi. 
     Müfettişin raporu üzerine SSK Genel Müdürlüğü Teftiş Kurulu, klinikte görevli tüm hekimlerin maaşlarının bir yıl süreyle yüzde 50 düşük ödenmesini, kademe ilerlemelerinin durdurulmasını ve ''suçun tekrarı halinde görevlerine son verilmesini'' kararlaştırdı. 
     Bursa Tabip Odası Başkanı Dr. Murat Ünal, kararın hem çok şaşırtıcı hem üzücü hem de özveriyle çalışan hekimleri rencide edici olduğunu belirtti. 
     SSK Bursa Bölge Hastanesi Göz Kliniği'nin yılda 4 bin 300 göz operasyonu gerçekleştiren Türkiye'nin en büyük kliniklerinden biri olduğunu, buraya sadece Bursa'dan değil çevredeki 10 ilden hasta geldiğini anlatan Ünal, müfettiş raporunda ''fazla'' denilen hastaların il dışından, acilden, konsültasyon için tüm uğraşlarına rağmen randevu alamayan kişiler olduklarını, bir hekimin bu hastaları muayene etmesi kadar doğal birşey bulunmadığını söyledi. 
     Tüm polikliniklerde hekimlerin randevulu hastalardan sonra poliklinik önlerinde bekleyen diğer hastaları da mağdur etmediklerini, bunun bir suç olarak değerlendirilmesinin ''insafsızlık'' olduğunu kaydeden Ünal, şöyle konuştu 
     ''Çok hasta baktıkları, özveriyle çalıştıkları için takdir edilmeleri gereken hekimlerimiz, tıbbi bilgisi olmayan bir müfettişin ön yargılı olarak hazırladığı bir rapora bakılarak cezalandırılmışlardır. Göz poliklinikleri çok yoğun olduğundan dolayı, bir poliklinik ameliyat ya da tedavi için yatan hastaların işlemleri biri de lazer tedavisi için ayrılmıştır. Bu bile suç olarak gösterilmiş, altında bir suiistimal varmış gibi hekimlerimiz suçlanmıştır. Hiçbir hastanın hekimler için beni suiistimal etti , muayenehaneye yönlendirdi ya da savsakladı gibi bir şikayeti olmamıştır. Hekimlerin yaptığı sadece SSK'lı hastaların çilelerini biraz azalmaktır. 
     Ne yapılsaydı, poliklinik önlerinde bekleyen hastalar geri mi çevrilseydi Bu bir yargısız infaz, hekime verilebilecek en büyük cezadır. Aslında hekimlerimizin hiçbir maddi çıkar olmadan çok hastaya baktıkları için ödüllendirilmeleri gerekir. '' Ünal, cezanın hekimlere ''mesleğinizi kötüye kullanın, hastalara siz bakmayın başka yerlere yönlendirin'' demek anlamına geldiğini, ancak hekimlerin ''suçu işleme pahasına'' buna yanaşmayacaklarını dile getirdi. 
     Cezanın kaldırılması için Ankara'da SSK Genel Müdürlüğü yetkilileri dahil ilgili tüm kişilerle yüz yüze görüştüklerini, ancak bir sonuç alamayınca hukuki yola başvurmayı kararlaştırdıklarını anlatan Ünal, Uludağ Üniversitesi Göz Sağlığı ve Hastalıkları Anabilim Dalı öğretim üyelerine hazırlattıkları çalışma koşullarıyla ilgili rapor doğrultusunda, oda olarak hekimler adına Bursa İdare Mahkemesi'ne ''cezanın iptali'' istemiyle dava açtıklarını sözlerine ekledi. 
     
</TEXT>
</DOC>
