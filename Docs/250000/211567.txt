<DOC>
<DOCNO> 211567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko08.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam'a 50 milyon dolarlık kredi 
</HEADLINE>
<TEXT>

   EKONOMİ SERVİSİ 
   
   Şişecam, 50 milyon dolar tutarında kredi anlaşması imzaladı. Şişecam Topluluğu'nun ihracatının finansmanına yönelik olarak uluslararası 5 büyük bankadan sağlanan kredi, 1 yıl vadeli ve nihai maliyeti libor artı 1.50 düzeyinde olacak. 
   Şişecam'dan yapılan açıklamada, kredi alınan ABNAmro Bank NV, Citibank NA, HSBC Bank PLC, Credit Agricole Indosuez ve Societe Generale SA ile topluluk ilişkilerinin, yatırımları da kapsayan uzun süreli, güvenli bir işbirliğine dayandığı belirtildi. 
   Şişecam Topluluğu'nun, ihracatını her yıl düzenli bir biçimde artırdığına işaret edilen açıklamada, 2003 yılında 130 ülkeye yapılan ihracatla 530 milyon dolarlık döviz girdisi sağlandığı vurgulandı. 
   Açıklamada, Şişecam Topluluğu'nun bu yöndeki 2004 amaç ve politikaları, 650 milyon doları zorlayacak bir pazar payına erişmek ve net döviz katma değeri yüksek olan ihracatını 1 milyar dolar hedefine doğru yönlendirmek olduğu belirtildi. 
   
   
</TEXT>
</DOC>
