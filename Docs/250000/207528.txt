<DOC>
<DOCNO> 207528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko30.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Her bir uçak biletinde 15 milyon lira iyileştirme sağladık 
</HEADLINE>
<TEXT>

     Ulaştırma Bakanı Binali Yıldırım, bu aydan itibaren eğitime katkı payı özel işlem vergisini kaldırdıklarını ve Devlet Hava Meydanları'nın uçuşlardan elde ettiği konaklama, yolcu başına hizmet ücretlerini yüzde 50 indirdiklerini belirterek, ''Her bir biletin bir istikametteki fiyatında 15 milyon liralık bir iyileştirme sağlamış olduk'' dedi. Fly Havayolları iç hat biletlerinin rezervasyonlarının PTT online şubelerinden gerçekleştirilmesine ilişkin anlaşma, Ulaştırma Bakanı Binali Yıldırım, PTT Genel Müdürü İbrahim Şahin, Fly Havayolları CEO'su Ahmet Karaman tarafından Sirkeci Postanesi'nde düzenlenen törenle imzalandı. 
     Bakan Yıldırım, törende yaptığı konuşmada, hava taşımacılığının iç hatlarda THY'nin yanı sıra özel şirketlerce de gerçekleştirilmesi kararı çerçevesinde ilk uçuşu Fly Havayolu'nun yaptığını anımsatarak, şöyle dedi 
     ''Hava taşımacılığında önemli ve radikal karar aldık. Yetersiz olan yurtiçi hava taşımacılığımıza ivme kazandırılmasını, bu konuda THY'nin tekelinin ortadan kaldırılmasını ve havanın şenlendirilmesini sağlayacak bu çağrıya ilk önce karşılık veren Fly Havayolları'na teşekkür ederim.'' Yıldırım, insanları hava yolculuğuna alıştırmak, uçağa binmenin lüks olmadığını göstermeyi amaçladıklarını ifade ederek, şunları kaydetti 
     ''Allah'a şükür bunu başarmış bulunuyoruz. Bu bir başlangıç. Bunu başlatırken şunu söyledik, siz başlayın, biz gerekli desteği vereceğiz, önünüzü açacağız . Şimdi onun da gereklerini yapmış olarak karşınızdayız. 
     Havayolu taşımacı şirketlerimize bir müjde vermek istiyorum, bu aydan itibaren eğitime katkı payı, özel işlem vergisini kaldırdık. Bununla da kalmadık, Devlet Hava Meydanları'nın uçuşlardan elde ettiği konaklama, yolcu başına hizmet ücretlerini de yüzde 50 indirdik. Kısaca bunun anlamı şu, her bir biletin bir istikametteki fiyatında 15 milyon liralık bir iyileştirme sağlamış olduk. Bu da havayolu taşımacılarımızın gösterdiği fedakarlığa, gayrete bizim ufak bir desteğimizdir. Amacımız, bu taşımacılığın uzun ömürlü ve sürekliliğini sağlamaktır.'' 
     
</TEXT>
</DOC>
