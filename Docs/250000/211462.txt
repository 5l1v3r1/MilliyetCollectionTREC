<DOC>
<DOCNO> 211462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko23.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğrudan gelir desteği ödemeleri yarın başlıyor... 
</HEADLINE>
<TEXT>

     Doğrudan gelir desteğinde DGD , birinci dilim ödemeler kapsamında 78 ilin 196 ilçesinde daha, yarından itibaren ödemeler yapılacak. 
     Tarım ve Köyişleri Bakanlığı'ndan yapılan açıklamaya göre, ekonomik gelişmişlik sıralamasına göre belirlenen 196 ilçede gerçekleştirilecek ödemeler için gerekli toplam 288 trilyon liralık kaynak, Ziraat Bankası'na aktarıldı. 
     Edinilen bilgiye göre, söz konusu ilçelerde ödemelerin bayramdan önce tamamlanması bekleniyor. 
     Yetkililer, ödemelerin tamamlanmaması halinde, Ziraat Bankası bölge başkanlıklarının hafta sonları şubeleri açık tutma yetkisinin bulunduğunu, ödemelerin tamamlanması için gerekirse şubelerin hafta sonları da açık tutulabileceğini söylediler. 
     Verilen bilgiye göre, 288 trilyon liralık kaynakla, 196 ilçede 622 bin çiftçinin ilk dilim ödemesi yapılmış olacak. 
     Geçen yıl Aralık ayı sonunda, 2003 yılı DGD ödemelerine mahsuben, 67 ilde, 378 ilçede, 1 milyon 200 bin çiftçiye, toplam 540 trilyon 422 milyar 176.1 milyon lira ödenmişti. 
     Böylece Aralık ayı sonunda başlanan 2003 yılı DGD ödemeleri kapsamında, 1 milyon 822 bin çiftçi, hakedişlerinin yarısını almış olacak. Toplam ödeme ise 828.4 trilyon liraya ulaşacak. 
     2003 yılı DGD ilk dilim ödemelerinin, bu yıl Mart ayında tamamlanması öngörülüyor. 
     
     ANTALYA'DA DA ÖDEME VAR 
     Ödemelerde Devlet İstatistik Enstitüsü ve Devlet Planlama Teşkilatı tarafından yapılan sosyo ekonomik gelişmişlik sıralaması dikkate alınırken, yoğun yağışlar nedeniyle tarım alanlarının büyük zarar gördüğü Antalya iline bağlı Gazipaşa, Elmalı, İbradi, Kale, Kaş ve Korkuteli ilçelerinin de girdiği görüldü. 
     2003 yılı DGD ödemeleri kapsamında 2 milyon 759 bin çiftçi kayıt altına alınarak, yaklaşık 2 katrilyon 642 trilyon liralık ödeme taahhuk ettirildi. Bu miktarın 540 trilyon lirası 2003 yılı bütçesinden karşılandı. 
     Tarım ve Köyişleri Bakanı Sami Güçlü, DGD ödemeleri konusunda daha önce basın mensuplarına bilgi verirken, ödemelerde son derece objektif davrandıklarını vurgulayarak, bu konuda Devlet Bakanı Ali Babacan'ın tutumunu da övmüştü. 
     Güçlü, ekonomik gelişmişlik sırası gözetilerek yapılan ilk dilim ödemede, gelişmişlik düzeyi daha yüksek olduğu için Devlet Bakanı Babacan'ın ilçesi Şereflikoçhisar ve kendisinin Konya-Sarayönü ilçesinin listeye giremediğine işaret etmişti. 
     Yarın başlayacak ikinci gurup ödemede, ekonomik gelişmişlik sıralaması nedeniyle Ankara'nın Şereflikoçhisar ilçesi listeye yine giremezken, Konya'nın Sarayönü ilçesi girebildi. 
     
</TEXT>
</DOC>
