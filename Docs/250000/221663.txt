<DOC>
<DOCNO> 221663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/siyaset/siy06.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin seçim sloganına CHP'den suç duyurusu 
</HEADLINE>
<TEXT>

      GÜNSELİ ÖNAL Ankara 

   
   CHP, AKP'nin Niğde'nin Ulukışla ilçesi belediye başkanlığı seçimleri için yürüttüğü kampanyada "cumhuriyet düşmanlığı yapıldığı" gerekçesiyle suç duyurusunda bulundu. 
   CHP Niğde Milletvekili Orhan Eraslan, il genel meclisinin AKP'li üyesi Ali Uğurlu'nun kardeşi Yunus Uğurlu'nun kendisine ait minibüsün üstüne yazdırdığı "İktidarla el ele 84 yıllık karanlığa son" yazısını görünce savcılığa başvurdu. 
   Eraslan, AKP'nin TBMM'nin açıldığı 23 Nisan 1920'den bu yana geçen 84 yıllık süreyi "karanlık" olarak gördüğüne dikkati çekerek şunları söyledi "84 yıllık karanlık nedir Değiştiğini söyleyen AKP, cumhuriyet dönemini karanlık olarak görüyor. Başbakanın da uzun süredir cumhuriyetle hesaplaşıyor olmasının, 'Cumhuriyet nerede, cumhur burada' diye sormasının bilinçaltındaki nedenleri ortaya çıkıyor. Görünen o ki, gerçek niyetlerini daha fazla gizleyemeyip, dayanamayıp Ulukışla'da patlattılar." 
   
   
   
   
</TEXT>
</DOC>
