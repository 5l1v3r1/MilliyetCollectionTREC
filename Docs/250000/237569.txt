<DOC>
<DOCNO> 237569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo13.html </URL>
<DATE> 2004/05/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Konyaspor, takımı UEFA'ya götürecek kalitede bir teknik direktör istiyor 
</HEADLINE>
<TEXT>

     Bugüne kadar 4 teknik direktörle ile ön görüşme yapan Konyaspor, takımı UEFA'ya götürecek kalitede bir teknik direktörle anlaşmak istiyor. 
     Kulüp basın sözcüsü Sefa Ortaç, eski yönetimin görevinde başarılı olduğunu belirterek, önceki yönetimin takımı İkinci Lig'den Süper Lig'e taşıyarak ve ardından ligde hedeflediği noktaya getirerek, büyük başarı gösterdiğini anlattı. 
     Kendilerinin de bu başarıya yenilerini eklemeleri gerektiğini ifade eden Ortaç, ''Biz de önümüzdeki yıl için hedef olarak ilk 10'a girmeyi koyarsak, bir anlamı kalmaz. Önümüzdeki yıl çıtayı yükseltmeliyiz. Gelecek sezon daha iyisini yapmalıyız'' dedi. 
     Bunun için de çalışmalara çok hızlı başladıklarını dile getiren Ortaç, ilk olarak teknik direktör sorununu çözmeyi planladıklarını kaydetti. 
     Bugüne kadar bazı teknik direktörlerle ön görüşme yaptıklarını vurgulayan Ortaç, şunları söyledi 
     ''Aykut Kocaman, Sakıp Özberk, Erdoğan Arıca ve Ünal Karaman ile görüştük. Bu, anlaşmak için masaya oturulmuş bir görüşme değil. Sadece düşündüklerimizi ilettik. Tabi ki takımı UEFA'ya götürecek kaliteli bir teknik direktör arayışı içindeyiz. Türkiye'deki teknik direktörlerin önemli bir kısmı bu kaliteyi taşıyor. En iyisiyle yola çıkıp hedefimize ulaşacağız.'' Ortaç, teknik direktörün yanı sıra bazı futbolcuları da yakından takip ettiklerini, son haftalarda yaptıkları maçlarda bu oyuncuları izlediklerini belirterek, orta saha ve defansa mutlaka kaliteli birkaç futbolcu takviyesi yapılacağını bildirdi. 
     Anlaşacakları teknik direktörün görüşünün de çok önemli olduğunu ifade eden Ortaç, ''Takımı, iskeleti bozmadan takviyelerle güçlendireceğiz. Bu yıl kendi sahamızda korkulan takım olduk. Önümüzdeki yıl etkili oyunumuzla deplasmanda da korkulan takım olacağız. Bu kez daha büyük düşünüyoruz. Yakında transfer bombalarımız patlayacak'' diye konuştu. 
     
</TEXT>
</DOC>
