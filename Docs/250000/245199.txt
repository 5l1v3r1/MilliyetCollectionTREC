<DOC>
<DOCNO> 245199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/spor/aspo.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Alex Fener'de 
</HEADLINE>
<TEXT>


Sarı-Lacivertli yönetim transferde bombayı patlattı, Sambacı nihayet renklere bağlandı. Dışilişkiler Sorumlusu Hakan Bilal Kutlualp, Brezilya'da görüştüğü yıldız oyuncu ile üç yıllık sözleşme imzaladı 

Dev transfer 


Dev transfer 
YILAN hikayesine dönen Fenerbahçe'nin Alex transferi mutlu sonla bitti. Daha önce yönetimin anlaşmasına rağmen eşinin hamileliğini gerekçe gösterip İstanbul'a gelişini erteleyen Alex, dün yapılan yoğun temasların ardından imza atmayı kabul etti. Başkan Aziz Yıldırım'ın talimatı ile Brezilya'ya giden Dışilişkiler Sorumlusu Hakan Bilal Kutlualp, İspanya'dan da ciddi teklifler alan Alex'in transferine noktayı koydu. 

Müjde geldi 
KUTLUALP, ilk etapta Cruzeiro'da forma giyen Sambacı'nın bonservisinin yarısını elinde bulunduran Alex'in kayınpederi ile masaya oturdu. Fenerbahçeli yönetici, bu görüşmede tarafların anlaşmasının ardından, Brezilyalı oyuncu ile de bir araya gelip, üç yıllık sözleşme konusunda kendisini ikna etti. İstanbul'a geliş programı bugünkü Şili maçı sonrası netleşecek olan yıldız oyuncu için görkemli bir karşılama töreni düzenlenecek. 

KİMDİR 
Adı soyadı Alexsandro de Souza 
Doğum Tarihi 14 9 1977 
Doğum Yeri Curitiba 
Ülke Brezilya 
Boy 1.74 
Kilo 68 
Mevkii Orta saha 
Oynadığı Takımlar Flamengo, Parma, Palmeiras, Cruzeiro 

15 dakika oynadı 
Fenerbahçe'nin yeni transferi Alex'in de oynadığı maçta Brezilya, Dünya Kupası G.Amerika grup elemesinde Arjantin'i 3-1 yendi. Milan'da forma giyen Kaka'nın yerine 75'te oyuna giren Alex, Ronaldo'nun verdiği pası gole çeviremedi. Sarı - Lacivertliler'in kaleci adayları arasında ismi ilk sıraya çıkan Celta Vigo'nun file bekçisi Pablo Oscar Cavallero da, Ronaldo'nun kendisinin düşürülmesiyle kazanılan üç penaltısında da fileleri bulmasına engel olamadı. 

Rüştü yol gözlüyor 
BARCELONA'NIN yollarını ayırdığı Rüştü'nün, yönetimden yeşil ışık beklediği öğrenildi. Tecrübeli kalecinin menajeri, Daum'un isteğine rağmen Aziz Yıldırım'ın sıcak bakmadığı, Rüştü'nün ilk tercihinin Fenerbahçe olacağını söyledi. Daum'un, Beşiktaş'ın da temasa geçtiği milli kaleci için Yıldırım'ı ikna etmeye çalıştığı bildirildi. 

Açık artırma gibi 
GAZİANTEPSPOR Başkanı Celal Doğan, İbrahim Toraman'ın transferi için Lucescu'nun takımı Shakhtar Donetsk'e 8 Haziran'a kadar süre verdi. Doğan, "Rakamlarda anlaşırsak İbrahim'i bu kulübe veririz. Fenerbahçe ve Beşiktaş da İbrahim ile ilgili teklif yaptı. Ancak, Fenerbahçe'nin teklifi daha iyiydi" diye konuştu. 

Ortega pes etmiyor 

MEHMET ÇİFTÇİ 

Avukatına güveniyor 
FENERBAHÇE'NİN uzlaşma çabalarına karşın, Ariel Ortega, FIFA'nın kestiği 11 milyon dolarlık cezayı ödememek için her yolu deniyor. Ortega'nın, yerel mahkemeye başvurarak, yeni bir dava açtığı öğrenildi. Ortega'nın avukatlığını, daha önce G.Amerika'da çok sayıda futbolcunun FIFA ile olan sorunlarını çözen Brezilyalı Gislaine Nunes'in üstlendiği bildirildi. 

İmza atabilir 
ORTEGA'NIN, öncelikle bir Brezilyalı kulüple anlaşmaya varmasını isteyen Nunes'in, sözleşmeyi Brezilya Federasyonu aracılığıyla, FIFA'ya gönderip, "Hiç kimse bir futbolcunun geçimiyle oynayamaz" yönünde karar çıkartmaya çalışacağı belirtildi. Arjantinli yıldızın, her konuda anlaşmaya vardığı Corinthians ile sözleşme imzalamak için Brezilya'ya gittiği iddia edildi. 



</TEXT>
</DOC>
