<DOC>
<DOCNO> 219749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun35.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu'yu hedef alan bir broşür Atina'yı karıştırdı 
</HEADLINE>
<TEXT>

     Yunanistan'da genel seçimlere 3 gün kala, iktidar partisi PASOK ile anamuhalefet Yeni Demokrasi Partisi YDP arasındaki propaganda savaşı kızıştı. 
     PASOK'un, hazırlanması ve dağıtımından YDP'yi sorumlu tuttuğu, Papandreu'yu hedef alan ağır ifadelere yer veren 16 sayfalık bir broşür, Atina'yı karıştırdı. 
     PASOK yetkilileri, broşürü dağıttığı belirlenen 3 aracın plaka numaralarından YDP'ye ait olduğunun öğrenildiğini açıklayarak, anamuhalefet partisini çirkin politika yapmakla suçladılar. 
     PASOK Seçim Kampanyası Başkanı Teodoros Pangalos, broşürü dağıtan ''kimliği belirsiz şahıslar'' aleyhinde dava açacağını açıkladı. 
     YDP yetkilileri ise söz konusu broşürün bir provokasyon olmanın ötesinde anlam taşımadığını söylediler. 
     Sarı zarflar içinde elden ve postane aracılığıyla dağıtılan ''Mirasımızı korumak için vatandaşlar hareketi'' imzalı broşürler, Papandreu'yu ''Tanrı tanımazlık, uyuşturucu kullanımı destekçiliği, kilise düşmanlığı ve Türkiye ile ilişkilerde Helenizmin hak ve çıkarlarını korumamakla'' suçluyor. 
     Broşürde, resimler ve hakaret yüklü ifadeler eşliğinde Papandreu'nun Anıtkabir'e çelenk koyan ilk Yunanlı politikacı olduğu vurgulanıyor, ayrıca Papandreu'nun eski Dışişleri Bakanı İsmail Cem'in Sisam adasını ziyareti sırasında zeybek oynarken çekilmiş resmi, ''Türk paşaları ile zeybek oynuyor, bir resim bin kelimeye bedel, bu fotoğraf gerçeği ortaya koyuyor'' ifadeleriyle yer alıyor. 
     Bu arada, Yunanistan Kilisesi, postayla gönderilen broşürlerin çoğunun üzerinde alıcı adresi olarak kiliselerin bulunduğu iddialarına, olayla hiçbir ilgisi bulunmadığını açıklayarak yanıt verdi. 
     
</TEXT>
</DOC>
