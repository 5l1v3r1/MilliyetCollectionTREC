<DOC>
<DOCNO> 246319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur35.html </URL>
<DATE> 2004/06/08/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Irak'ta 2 Türk kaçırıldı .. 
</HEADLINE>
<TEXT>

     Adana'daki Serka İnşaat Şirketi'nde idare amiri olarak çalışan 2 yöneticinin, görevli olarak bulundukları Irak'ın Felluce kentinde kaçırıldıkları öğrenildi. 
     Adana'nın merkez Yüreğir İlçesi'ne bağlı İncirlik Beldesi'nde bulunan Serka Şirketi'nin inşaat bölümünde çalışan Adnan Azizoğlu ve Tarkan Arıkoğlu'nun, sabah saatlerinde kaçırıldıkları bilgisini verdikleri belirtildi. 
     Genel Müdürü Cemal Kürklü, AA muhabirine yaptığı açıklamada, 14 aydır Irak'ın çeşitli bölgelerinde inşaat ve yemek sektöründe hizmet verdiklerini, şirket idare amirlerinden Adnan Azizoğlu ve Tarkan Arıkoğlu'nun da inşaat malzemelerini kontrol amacıyla Musul'dan Felluce'ye gittiklerini söyledi. 
     Kürklü, sabah Tarkan Arıkoğlu'nun kendilerini uydu telefonuyla aradığını belirterek, şöyle konuştu 
     ''Tarkan, Musul'a dönerken tanımadığımız silahlı kişiler, aracımızı durdurdu. Bizi bilmediğimiz bir yere götürdüler dedi. Kendisini de kaçıran kişilerin arattırdığını söyledi. Bu son görüşmemiz oldu. Sonrasından haberimiz yok. Irak'taki şirketlerimizi aradık. Onların da herhangi bir haber alamadıklarını öğrendik. Yetkililere durumu bildirdik. Gelişmeleri takip ediyoruz.'' Kürklü, idari personelin bulunduğu aracı kullanan, Irak'taki şirketlerinin personeli 1 Türkmen'in de kaçırıldığını belirtti. 
     
     ''YETKİLİLERDEN HABER BEKLİYORUZ'' 

     Tarkan Arıkoğlu'nun Adana'da oturan babası Süleyman Arıkoğlu da İstanbul'da yaşayan kızının, televizyondaki haberden sonra kendisini arayarak bilgi verdiğini söyledi. 
     Oğlunun 3 ay önce Adana'ya geldiğini belirten baba Arıkoğlu, ''Oğlum buraya geldiğinde evlendi. Gelinim şu anda hamile. Bu nedenle olayla ilgili gelinime haber vermedik. Yetkililerden haber bekliyoruz'' dedi. 
     Adnan Azizoğlu'nun ailesinin de Mersin'de yaşadığı öğrenildi. 
     
</TEXT>
</DOC>
