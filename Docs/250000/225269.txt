<DOC>
<DOCNO> 225269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur19.html </URL>
<DATE> 2004/03/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Almanya'da öldürülen Türk ailesi... Aileler yasa büründü 
</HEADLINE>
<TEXT>

     Adana'daki Çankaya ve Göbelek aileleri, Almanya'nın Augsburg kentinden gelen cinayet haberiyle yasa büründü. Aralarında akrabalık bağı olan iki aile, cenazelerin gelmesini bekliyor. 
     Augsburg kentinde 4'ü ailesinden, 5 kişiyi öldürdüğü iddia edilen Ali Göbelek'in Adana'daki ağabeyi Süleyman Göbelek, Türkiye'de olduğunu bildikleri kardeşinden sağlıklı haber alamadığını söyledi. 
     Almanya'dan gelen cinayet haberinin kendilerinde şok etkisi yarattığını ifade eden Süleyman Göbelek, kardeşinin öldürdüğü ileri sürülen eşi, kayınbiraderi ve kayınvalidesinin yakın akrabaları olduğunu bildirdi. 
     Süleyman Göbelek, Adana'da mobilyacılık yapan kardeşi Ali'nin eşi Songül'den boşanmasının ardından Almanya'da yaşayan teyzesinin kızı Aylin ile bir yıl önce birbirlerini severek evlendiklerini söyledi. Göbelek, ''Evlendikten sonra birlikte Almanya'ya gittiler. İlk aylarda aralarında herhangi bir sorun yoktu. Ancak, daha sonra ayrı yaşamaya başladıklarını öğrendik'' dedi. 
     Göbelek, kardeşi Ali'nin zaman zaman Adana'daki yakınlarını arayarak, eşi Aylin ve ailesinin kendisini Türkiye'ye yollamak istediğini söylediğini aktararak, şöyle konuştu 
     ''Ali, kendilerini Türkiye'ye yollarsanız sizi bitiririm diyerek tehdit etmiş. Daha sonra beni de arayarak ağabey 8-9 ayım kaldı, sonra Almanya'da oturma izni alacağım dedi. Ayrıca, Aylin'in kendisinden boşanmak istediğini söyledi. Almanya'da yetişen ve bir sigorta şirketinde çalışan Aylin, çok rahat davranıyordu. Kardeşim bu rahat davranışlarından dolayı eşini kıskanmış olabilir.'' 
     
     ''ALİ, TÜRKİYE'DE OLDUĞUNU SÖYLEDİ'' 

     Cinayet haberlerini alınca neye uğradıklarını şaşırıp inanamadıklarını kaydeden Göbelek, ''Ali, pazartesi günü bana saat 15.50'de telefonla mesaj geçerek Türkiye'de olduğunu söyledi. Daha sonra kendisine bir türlü ulaşamadık. Telefon numarasını polise de verdim. Alman polisi, Aylin'in babası İsa ve kardeşi Ali Çankaya'yı cenazelerle birlikte Ali'nin kendilerini de öldürebileceğini söyleyerek Türkiye'ye gitmemelerini söylemiş'' dedi. 
     Göbelek, cenazelerin yarın veya en geç Cuma günü Adana'da olacağını ve Küçükoba Mezarlığı'nda toprağa vereceklerini ifade etti. 
     Bu arada, Adana'nın Obalar Caddesi'nde oturan Göbelek ve Çankaya aileleri, acılarını birlikte yas tutarak paylaşıyor. 
     Ali Göbelek'in, kıskançlıktan dolayı, ayrı yaşadığı eşi Aylin kızı Ela, kayınbiraderi Aykın ve kayınvalidesi Melahat Çankaya ile evde misafir olarak bulunan Çek Vladimir Vlacher'i öldürdüğü öne sürülüyor. 

     
</TEXT>
</DOC>
