<DOC>
<DOCNO> 224064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo14.html </URL>
<DATE> 2004/03/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Atalay Şenol Güneş'in görevine devam etmesinden yanayım... 
</HEADLINE>
<TEXT>

     Gençlik ve Spor Genel Müdürü Mehmet Atalay, Milli Takımlar Teknik Direktörü Şenol Güneş'in görevine devam etmesinden yana olduğunu söyledi. 
     Atalay, incelemelerde bulunmak üzere geldiği Rize'de yaptığı açıklamada, görev süresinin sonuna yaklaşan Milli Takımlar Teknik Direktörü Güneş'in takımın başında kalması gerektiğini savundu. 
     Şenol Güneş'in dünyanın örnek aldığı bir hoca olduğunu ifade eden Atalay, ''Bana göre Şenol Güneş'in şu aşamada ayrılması yanlış olur. Ben Şenol Güneş'in görevine devam etmesinden yanayım. Ancak, Türkiye Futbol Federasyonu Güneş'in gönderilmesi yönünde bir karar alırsa ona da saygı duyarım. Güneş'in gönderilmesi yönünde alınacak kararın hata olacağını düşünüyorum'' diye konuştu. 
     Milli Takım'ın başına yabancı bir hoca getirilmesine karşı olmadığını da ifade eden Atalay, şunları söyledi 
     ''Türkiye'de Piontek'in yaptıklarını kimse unutmadı. Anadolu'yu karış karış dolaştı ve ciddi temeller attı. Gelişmeleri yukarıdan izlemedi, çalıştı. Derwall geldi, gerçekten faydasını gördük. Duam, Türkiye ile bütünleşmiş bir hoca. Yani kaliteli yabancı hocalara kimse bir şey demez. Yeter ki Türkiye'yi benimsesinler. Bu nedenle yabancı hocaya peşinen karşı olmak doğru olmaz. Ancak, şu anda Türkiye'nin öyle bir hocası var ki dünyanın en popüler hocalarına ders veriyor. Dünya Şenol Güneş'i takip ediyor. Türkiye'nin Şenol hocayı bırakmaması gerektiğine inanıyorum. Ama ille de görevinden ayrılacaksa önce yerine kaliteli bir hoca bulunmalıdır.'' Atalay, Rize Atatürk Stadyumu ve 2 Mart Spor Salonu'nda incelemelerde bulundu. İncelemeleri sırasında Atalay'a Rize Valisi Enver Salihoğlu, Gençlik ve Spor İl Müdürü Ünal Erdemli ile ÇAYKUR Genel Müdürü Ekrem Yüce eşlik etti. 
     
</TEXT>
</DOC>
