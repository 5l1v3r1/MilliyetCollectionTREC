<DOC>
<DOCNO> 210847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun11.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Spiegel "Almanya'da yaşayan Türkler'i Türk holdingleri dolandırdı" 
</HEADLINE>
<TEXT>

     Der Spiegel dergisi, Almanya'da yaşayan yaklaşık 200 bin Türkün, yatırım yaptıkları bazı Türk holdingler tarafından dolandırıldıklarını ileri sürdü. 
     Dergi, ''Söz konusu holdinglerin, Almanya'da yaşayan Türklerden yaklaşık 5 milyar euro topladığının tahmin edildiğini ve çok sayıda suç duyurusuna rağmen, bu paralarla yatırım yaptıklarını iddia ettiklerini'' yazdı. 
     Haberde, ''Darmstadt, Köln ve Frankfurt savcılıklarının Yimpaş, Kombassan ve Jetpa şirketleri hakkında soruşturma başlattıkları, bu konuda sadece Darmstadt Savcılığı'nda yaklaşık 50 suç duyurusu bulunduğu'' belirtildi. 
     Konuyla ilgili soruşturmaların makamlar arasındaki yetki tartışmalarından dolayı hızlı sürdürülemediği ifade edilen haberde, Köln Savcılığı'nın bazı davaların Türkiye'deki yetkili makamlara devredilip devredilemeyeceğini araştırdığı kaydedildi. 
     
</TEXT>
</DOC>
