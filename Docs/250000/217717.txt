<DOC>
<DOCNO> 217717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko23.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin Japonlar özel milli maç istiyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, eski hakem ve futbol yorumcusu Ahmet Çakar'a yönelik silahlı saldırıyı kınarken, ''Ahmet Çakar'a geçmiş olsun diyorum. Spor adamlarına yönelik bu tür menfur saldırılar, asla kabul edilemeyecek davranışlardır'' dedi. 
     Şahin, Başbakanlık Merkez binadaki makamında, Japonya'nın Ankara Büyükelçisi Tomoyuki Abe'yi kabul etti. 
     Şahin, kabulün ardından yaptığı açıklamada, Ahmet Çakar'ın sağlık durumuyla ilgili olarak kaldırıldığı hastaneyi aradığını ve Çakar'ın hayati tehlikesinin bulunmadığını öğrendiğini söyledi. 
     Şahin, saldırıyı kimin yaptığı ve hangi amaçla yaptığının emniyet birimleri tarafından açıklığa kavuşturulacağını ifade etti. 
     
     JAPONLAR ÖZEL MİLLİ MAÇ İSTİYOR 
     Bu arada Türkiye ile Japonya arasındaki ilişkinin, Dünya kupası maçlarında daha da arttığını hatırlatan Şahin, Türk milli takımının dünya kupası maçlarındaki başarının Japon halkında olumlu etki yarattığını ifade etti. 
     İlhan Mansız'ın, Japonya'daki bir takıma transferinin ilişkileri daha da geliştireceğini anlatan Şahin, ''Büyükelçi, Japon Milli Takımı ile Türk Milli Takımı'nın özel maç yapması isteminde bulundu, konuyla ilgili Futbol Federasyonu Başkanı Haluk Ulusoy ile görüşeceğim. Milli takımın maç takvimi, yoğun şekilde devam ediyor. Bu konuyu takip ederek, uygun bir zamanda özel bir maç yapılabilir'' diye konuştu. 
     Şahin, iki takım arasında yapılacak özel bir maçın skorunun ne olabileceğine ilişkin soruya, ''Skor ne olursa olsun dostluk kazansın'' yanıtını verdi. 
     Şahin, Atina Yaz Olimpiyatları'na katılacak sporcuların hazırlık kamplarını Türkiye'de yapmaları için davette bulunduklarını söyledi. 
     
     KAMU REFORMU TASARISI 
     Şahin, TBMM'de görüşülen ve adı Kamu Yönetimi Temel İlkeleri tasarısı olarak değiştirilen Kamu Reformu Temel Kanunu tasarısına ilişkin soru üzerine de, şöyle konuştu 
     ''Tasarının görüşmeleri TBMM'de devam ediyor. Bu gece saat 12'ye kadar, yarın da bitinceye kadar çalışma kararı aldık. Sanıyorum Perşembe'yi Cuma'ya bağlayan gece yürürlülük maddelerine kadar geliriz. Bu tasarıyla birlikte yasalaştırmayı düşündüğümüz, belediye ve özel il idare yasaları var. Onları henüz TBMM'ye sevk etmedik. Onları da sevk ettiğimizde genel kurula inerse, bu tasarı ile diğerlerini eş zamanlı yasalaştırmayı düşünüyoruz. Bu durumda seçimden önce yasalaşabilir mi Mart ayındaki TBMM'nin programına bağlı.'' 
     
     BÜYÜKELÇİ ABE 
     Japonya'nın Ankara Büyükelçisi Tomoyuki Abe de, Japon halkının geleneksel olarak Türk halkına sempati beslediğini belirtirken, İlhan Mansız'ın Japonya'ya transferinin iki halkı daha da yakınlaştıracağını söyledi. 
     Büyükelçi Abe, iki takım arasında yapılması planlanan özel maçta hangi takımın kazanacağının sorulması üzerine, Japon Milli Takımı'nın stratejik olarak iyi olduğunu, ancak Türk Milli Takımı'nın fiziki olarak daha güçlü olduğu yanıtını verdi. 
     
</TEXT>
</DOC>
