<DOC>
<DOCNO> 234653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonsiy05.html </URL>
<DATE> 2004/04/25/ </DATE>
<TIME> 12.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Sezer Anayasa Mahkemesi, sosyal hukuk devleti ilkesini etkin kılmaktadır 
</HEADLINE>
<TEXT>

     Cumhurbaşkanı Ahmet Necdet Sezer, Anayasa Mahkemesi'nin, yasaların, yasa gücünde kararnamelerin ve TBMM iç tüzüğünün anayasaya uygunluğunun denetimini yaparak, laik, demokratik, sosyal hukuk devleti ilkesini etkin kıldığını bildirdi. 
     Cumhurbaşkanı Sezer, kurulduğu günden bugüne üstlendiği görevleri hukukun yol göstericiliğinde, Atatürk ilke ve devrimlerini ışığında başarıyla yerine getiren Anayasa Mahkemesi'nin, demokratik ve laik cumhuriyetin güvencesi olduğunu kaydetti. 
     Sezer, Anayasa Mahkemesi'nin kuruluş yıldönümü dolayısıyla Anayasa Mahkemesi Başkanı Mustafa Bumin'e kutlama mesajı gönderdi. 
     Sezer, mesajında, demokrasinin, halkın egemen olduğu, kendi temsilcilerini seçtiği ve yönetime katıldığı, azınlıkta kalanların haklarının korunduğu, temel hak ve özgürlüklerin hukuk güvencesine alındığı bir yönetim biçimi olduğunu belirtti. 
     Günümüzde yaşanan en önemli gelişmelerden birinin de demokrasinin bu geniş tanımıyla kabul edilmesi ve birçok ülkede uygulama alanı bulabilmesi olduğunu ifade eden Sezer, mesajında şunları kaydetti 
     ''Halkın özgür olabilmesi, kendini yönetebilmesine, demokratik hak ve özgürlüklerini kullanabilmesine bağlıdır. Demokratik rejimlerde tüm düzenlemeler bireyin mutluluğu için yapılır. Devlet ve kurumları, bu hedefi gerçekleştirmek için çalışır. Uzlaşmaya, barışa ve karşılıklı saygıya dayanan demokrasi, sürekli devinim içinde bireyin gelişimine olanak tanır. 
     Her çağdaş devletin tarihsel gelişimine, toplumsal, siyasal ve ekonomik koşullarına göre hukuk devletini, hak ve özgürlükleri koruyan, demokrasiyi yaşama geçiren kuralları ve kurumları vardır. Bu kurallar, devletin kuruluş temeli olan anayasaya aykırı olamaz. 
     Devletin temel rejimine, örgütlenişine ve işleyişine ilişkin temel kuralları içeren anayasalar, diğer yasalar karşısındaki üstün konumlarıyla bireylerin temel hak ve özgürlüklerini de güvence altına alan bağlayıcı metinlerdir. 
     Devleti oluşturan güçlerin yasal kaynağı olan anayasalar, siyasal iktidarın keyfi kullanılmasına da engel oluşturur. Anayasaların bu işlevi, egemenliğin sınırlandırılması değil, tersine güçlendirilmesi, işletilmesi, azınlık ve çoğunluğuyla tüm bireylerin haklarının korunması anlamındadır. Bu işlev, çoğulcu ve katılımcı demokrasinin gereğidir.'' Tüm özgürlüklerin yasalarla güvence altına alınmasının, hukuk devleti ilkesi ve demokratik haklar yönünden yeterli olmadığını, yasaların ve kuralların uygulanmasının, yapılması kadar önemli olduğunu belirten Sezer, şunları kaydetti 
     ''Türkiye Cumhuriyeti'nin temel niteliklerinin, anayasanın bütünlüğünün, hukuk devletinin, temel hak ve özgürlüklerin korunması görevini üstlenen Anayasa Mahkemesi, yasaların, yasa gücünde kararnamelerin ve TBMM iç tüzüğünün anayasaya uygunluğunun denetimini yaparak laik, demokratik, sosyal hukuk devleti ilkesini etkin kılmaktadır. 
     Kurulduğu günden bugüne üstlendiği görevleri hukukun yol göstericiliğinde, Atatürk ilke ve devrimlerini ışığında başarıyla yerine getiren Anayasa Mahkemesi, demokratik ve laik cumhuriyetimizin güvencesidir. 
     Yurttaşlarımızın demokratik değerleri üstün tutması ve hukuk devleti ilkesinin tam olarak uygulanmasıyla güçlü Türkiye ereğine ulaşacağımıza inanıyorum. 
     Anayasanın bağlayıcılığını ve üstünlüğünü her alanda yaşama geçiren, devletimizin en yüce kurumlarından Anayasa Mahkemesi'nin kuruluş yıldönümünü kutluyor, şahsınızda mahkemenin değerli üyelerine, raportörlerine ve diğer çalışanlarına esenlikler diliyorum.'' 
     
</TEXT>
</DOC>
