<DOC>
<DOCNO> 235073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/ekonomi/eko05.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, rekabet liginde AB adayları Romanya ve Bulgaristan'ı geride bıraktı 
</HEADLINE>
<TEXT>


Dünya Ekonomik Forumu, Türkiye'nin 1 Mayıs'ta AB'ye girecek bazı ülkeler kadar rekabete hazır olduğunu bildirdi 

CENEVRE ANKARA AA 

Dünya Ekonomik Forumu'nun, Avrupa Birliği'ne AB üye, yeni girecek ve aday ülkelerin rekabet yapısı itibariyle yaptığı değerlendirmeye göre, Türkiye, giriş tarihi belli olmamasına rağmen toplam sıralamada, birçok kategoride Bulgaristan ve Romanya'dan daha iyi konumda bulunuyor. 
Dünya Ekonomik Forumu'nun, rekabetçilik alanındaki Lizbon kriterinin temel alındığı 2004 Lizbon Değerlendirmesi'nden derlediği bilgiye göre, Türkiye, rekabet yapısı açısından AB'ye hazır durumda bulunuyor. 
Değerlendirmede, Türkiye'nin, en azından, AB'ye 1 Mayıs 2004'de tam üye olacak bazı ülkeler kadar AB'ye hazır göründüğü bildirildi. 
Türkiye'nin de değerlendirildiği grupta, AB'ye potansiyel olarak girecek ülkeler arasında, Estonya birinci sırada yer alırken Estonya'yı, Letonya, Slovenya, Çek Cumhuriyeti, Macaristan, Litvanya, Malta, Slovakya ve Polonya izledi. Bu ülkelerin ardından Türkiye onuncu sırada yer alırken Türkiye'yi Romanya ve Bulgaristan takip ediyor. 
En rekabetçi ülkenin Finlandiya olduğu listede İngiltere dördüncü, Almanya altıncı sırada yer aldı. 


</TEXT>
</DOC>
