<DOC>
<DOCNO> 212235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo26.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom kampa girdi... Hasan, Batista ve Mondragon yok 
</HEADLINE>
<TEXT>

     Birinci Süper Futbol Ligi ve Türkiye Kupası'nda aldığı sonuçlarla taraftarlarını üzen Galatasaray, yarın Gaziantepspor ile oynayacağı 19. haftanın açılış maçı öncesi Florya Metin Oktay Tesisleri'nde kampa girdi. 
     Ligde oynadığı son 6 maçı da kazanamayarak lider Beşiktaş'ın 13 puan gerisine düşen, Türkiye Kupası'na ise 5-0'lık Çaykur Rizespor yenilgisiyle 3. kademede veda eden sarı-kırmızılı ekip, maçın hazırlıklarını bu akşam basına kapalı yapacağı idmanla tamamlayacak. 
     
     SAKAT VE CEZALILAR 
     Galatasaray'da kırmızı kart cezalısı Mondragon ile sakatlıkları bulunan Batista ve Hasan yarınki maçta forma giyemeyecek. 
     Sakatlığı süren Bratu'nun durumunun ise son idmanda belli olacağı bildirildi. 
     
     MUHTEMEL 11 
     Sarı-kırmızılı ekibin, Türkiye Kupası'nda Beşiktaş'ı 4-1 yenerek eleyen Gaziantepspor karşısına, Aykut, Tamas, Ömer, Orhan, Ergün, Sabri, Ayhan, Cihan Petre , Volkan, Ümit Karan, Hakan Şükür 11'i ile çıkması bekleniyor. 
     Atatürk Olimpiyat Stadı'nda saat 18.30'da başlayacak ve Digitürk Lig TV'den naklen yayınlanacak maçı hakem İsmet Arzuman yönetecek. 
     
     BERKANT İLE GÖRÜŞME 
     Sarı-kırmızılı takımın yönetimi, Ümit Karan'da olduğu gibi, sözleşmesi sezon sonunda bitecek olmasına rağmen, devre arasında sözleşme yenilemek istediği Berkant'tan da olumsuz yanıt aldı. 
     Kulüp İkinci Başkanı ve Basın Sözcüsü Ali Dürüst, Berkant ile dün akşam yaptıkları son görüşmede de bir sonuca ulaşamadıklarını ve bu oyuncuyla da görüşmeleri sezon sonuna bıraktıklarını açıkladı. 
     
</TEXT>
</DOC>
