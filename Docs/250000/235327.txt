<DOC>
<DOCNO> 235327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur06.html </URL>
<DATE> 2004/04/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gençlik nereye koşuyor .. Yeni kuşak eskilere göre daha "mutsuz"... 
</HEADLINE>
<TEXT>

     ''Gençlik nereye koşuyor'' başlığı altında ''1980-1990 ve 21. yüzyıl'' olarak üç ayrı bölümde incelenen, çeyrek yüzyıllık Türkiye'nin en kapsamlı gençlik araştırması sonuçlandı. 
     Uluslararası Stratejik Araştırma, Eğitim ve Danışmanlık Merkezi'nin USADEM , 1980'lerde yaklaşık 3 bin, 1990'ların sonunda bin 200 ve 21. yüzyılda da iki ayrı dönemde 2 bin 500 ve 5 bin kişiyle gerçekleştirdiği araştırma, kitap haline getiriliyor. 
     Araştırmada, 1979-1980 dönemi gençliğine kıyasla sonraki kuşakların giderek mutsuzlaştığı belirlenirken, değer verilen olgularda ''sevgi''nin yerini ''para''nın aldığı görüldü. 25 yıl önceki gençlik, zengin olma yolunun iyi bir eğitimden ve ticaretten geçtiğini belirtirken, bugünkü yeni kuşağın tercihlerinde ''miras, şans oyunları ve politika''nın ön plana çıktığı görüldü. 
     USADEM Araştırma Koordinatörü Sosyolog Prof. Dr. İbrahim Armağan, AA muhabirine yaptığı açıklamada, gençlikte köklü değişimin 1980 sonrasında başladığını bildirdi. ''Bireyselleşen gençlik, giderek paraya dayalı renkli yaşam biçimine yöneliyor'' diyen Prof. Dr. Armağan, 25 yıllık gençlik çalışmasıyla ilgili gözlemlerini şöyle aktardı 
     ''Gençlik, küreselleşme, Özal politikaları ve 12 Eylül döneminin etkilerini yaşadı. Geleneksel değerler sistemini elinin tersiyle itip, Türkiye'de henüz oturmamış ve özümsemediği batının renkli gördüğü değerlerine yöneldi. En büyük sorunu, işsizlik ve eğitim olan gençlik, bir yandan da televizyonlarda gördüğü renkli dünyanın etkisinde kaldı. Hayatı günlük yaşamaya çalışırken, her şeyi deneme isteği duydu. Ne batılı, ne Türk, kaybolmuş bir kuşak var. Batının sistemini idealize edip, onu aşırı uygulamaya çalışıyor. Kötü alışkanlıklar, kapkaç, uyuşturucu kullanımı yaygınlaşıyor. Aileler çaresiz, eğitim kurumları ve devlet bunu göz ardı ediyor. Sonuçta gençliğin çok fazla kabahati yok, bugünkü sistem bu ortamı yaratıyor.'' 
     
     ARAŞTIRMA SONUÇLARI 
     USADEM'in İzmir'de gerçekleştirdiği çalışmaya katılan 1979-1980 dönemi gençliği, ''mutlu musunuz '' sorusuna yüzde 65.40 oranında ''evet'' derken, yüzde 23.25'i ''mutsuz'', yüzde 11.35'iyse ''kararsız'' olduğu yönünde görüş belirtti. Aynı soruya 1990'lar gençliği yüzde 41.80 oranında ''mutluyum'', yüzde 41.12 oranında ''mutsuzum'' karşılığını verdi. Araştırmanın 21. yüzyıl gençliğini içeren 2001-2002 yıllarındaki ilk bölümünde bu oranlar, yüzde 23.80 ile ''mutluyum'', yüzde 61.90 ile ''mutsuzum'' olarak değişti. 2003-2004 yıllarında tekrarı yapılan çalışmaya katılanlar ise biraz daha iç açıcı yanıtlar verdi. Bu bölüme katılan gençlerin yüzde 39.76'sı mutlu, yüzde 43.13'ü mutsuz, yüzde 17.10'u ise kararsız görüş belirtti. 
     ''Zengin olmanın yolu nedir '' sorusuna, 1980 gençliği ''eğitim'' karşılığını verdi. Bunu, ticaret, memurluk, miras ve şans oyunları tercihleri izledi. Aynı soruya 1990 ve 2000'lerin gençliklerinin verdiği yanıtlarda ciddi bir değişim görüldü. İlk sıraya miras yerleşirken, şans oyunları, politika ve ticaret de ağırlıkla tercih edildi. 
     ''Yaşamda en çok değer verilen olgular'' sıralamasında 1980 gençliğinin ''sevgi'' tercihi, 90 ve sonrasında ''para'' olarak değişti. 
     
     ''EN BÜYÜK SORUN EKONOMİK'' 
     Araştırmanın, 21. yüzyıl gençliğini sorguladığı bölüme göre, yeni kuşak, en önemli sorunlarını, ''ekonomik, eğitim, gelecek kaygısı, iş ve iletişim'' olarak sıraladı. 
     Ancak yanıtlarda kızlar ve erkekler arasında farklılıklar görüldü. Kızların, yüzde 31.43'ü eğitim, yüzde 22.80'i ekonomik sorunlardan yakınırken, erkeklerde sıralama, 33.91 ile ekonomik, 22.13 ile eğitim olarak değişti. İş bulma sorunu-gelecek kaygısı, her iki cinste üçüncü sırada yer aldı. 
     Araştırmaya katılan genç kızlar, mutluluk için yüzde 19.52 ile iş-meslek, yüzde 19.02 ile sevgi, yüzde 16.64 ile parayı önemsediklerini belirtti. Genç erkekler aynı soruya yüzde 23.12 ile ''para'', yüzde 19.88 ile ''sevgi'', yüzde 16.97 ile ''iş-meslek'' karşılığını verdi. 
     
     KIZLAR DAHA ÇOK OKUYOR 
     USADEM'in çalışmasına göre, gençler en çok yiyeceğe para harcıyor. Bunu giyecek, daha sonra da kitap-gazete ve dergi harcamaları izliyor. Gençliğin boş zamanlarını değerlendirme biçiminde ise tercihler, müzik, okuma, spor olarak sıralandı. Ancak burada kızların ilk sıraya müziği, ikinci sıraya okumayı, üçüncü sıraya ise sinemayı yerleştirdiği, erkeklerin ise müzik ve spordan sonra okuma tercihi yaptığı görüldü. 
     Son bir ay içinde okunan kitap sayısının sorulduğu genç kızların yüzde 34.78'i ''bir'', yüzde 28.10'i ise ''iki'' karşılığını verirken, erkeklerin yüzde 32.93'ü, ''sıfır'', yüzde 30.55 ise ''bir'' dedi. Kızlar daha çok roman ve sanatsal kitapları, erkekler ise roman ve bilimsel kitapları okuduklarını bildirdi. Gençlerin yüzde 55.86'sı, her gün bir gazete okuduğunu, toplumsal ve siyasal olayları en çok televizyon ve radyodan izlediğini bildirdi. Yeni kuşak, televizyonda en çok haber, daha sonra müzik-eğlence, belgesel ve polisiye film izlediğini kaydetti. Yarışma programlarının ise erkeklere göre kızlar arasında daha çok tercih edildiği görüldü. 
     ''Modayı izlemek gerekmez'' diyen gençlerin oranı yüzde 59.24 olurken, aksini savunanlar yüzde 26.62'de kaldı. 
     
</TEXT>
</DOC>
