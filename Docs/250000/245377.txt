<DOC>
<DOCNO> 245377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur05.html </URL>
<DATE> 2004/06/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Spermci profesörün açtığı davayı hemşire kazandı 
</HEADLINE>
<TEXT>

     Tuncay DAĞLI ADANA, DHA 

ÇUKUROVA Üniversitesi Tıp Fakültesi Balcalı Hastanesi Kadın Hastalıkları ve Doğum Anabilim Dalı'nda görev yaptığı 12 doktorla birlikte sperm skandalı' davasında yargılanan Prof.Dr. İsmet Köker, kendisi aleyhine yalan ifade vermekle suçladığı hemşire Fatoş Karabulut aleyhine açtığı 110 milyar liralık tazminat davasını kaybetti. 
     Üniversite hastanesi ortamında başkalarından aldığı spermleri aynı yerdeki laboratuvarda işleme tabi tutup özel muayenehanesinde naklettiği kısır hastalarının hamile kalmasını sağlamakla suçlanan Prof.Dr. Köker, bu konuda ilk şikayeti yapan ve soruşturma aşamasında savcıya ifade veren hemşire Fatoş Karabulut'un yalan söylediğini ve iftira attığını ileri sürdü. Prof.Dr. Köker, Karabulut hakkında Adana 7'nci Asliye Hukuk Mahkemesi'nde 110 milyar lira tazminat istemiyle dava açtı. Mahkeme, 2 yılı aşan yargılama sonucu Prof.Dr. Köker'in isteğinin yersiz olduğuna karar verip, davayı reddetti. 
     ÇOK YIPRANDIM 
     Dava nedeniyle adliye koridorlarını aşındırıp, günlerini stres ve üzüntü içinde geçirdiğini belirten hemşire Fatoş Karabulut, "Ben tanık olduklarımı anlatarak mesleğimin etiğinin gereğini yerine getirdim. Hak yerini buldu. Ben kimseye iftira atmadım. Gerçek neyse, onu söyledim. Ama 6 yıl aynı klinikte çalıştığım Prof.Dr. İsmet Köker, beni toplum önünde küçük düşürücü, asılsız suçlamalarla mahkemeye verdi. Ama kaybeden kendisi oldu. Şimdi sırası bende. Ailemin isteği üzerine Köker hakkında 70 milyar liralık tazminat davası açtım. Bu para döktüğüm gözyaşlarının, ailemin ve benim çektiğim acının bedeli olacak. Davayı kazanırsam aldığım paranın bir bölümünü çocuk yuvasındaki çocuklar için harcayacağım'' dedi. 
     Prof.Dr. İsmet Köker, sperm skandalı' olarak kamuoyuna yansıyan iddiaları yayınlayan muhabirler, gazete ve TV'ler hakkında da asılsız haber yayımladıklarını' ileri sürüp, toplam 180 milyar liralık maddi-manevi 6 tazminat davası açmıştı. Bu davalardan 130 milyar liralık tazminat istemi ile ilgili 5'i reddedildi, 50 milyarlık tek dava ise devam ediyor. 
     
</TEXT>
</DOC>
