<DOC>
<DOCNO> 240725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo01.html </URL>
<DATE> 2004/05/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kadıköy'de Fenerbahçe Bayramı... 
</HEADLINE>
<TEXT>

     Fenerbahçe, 2003-2004 futbol sezonu şampiyonluğunu, FB Şükrü Saracoğlu Stadı'nda düzenlenen muhteşem gösterilerle kutladı. 
     Fenerbahçe'de, futbolcu ve teknik heyetin Samandıra ve Bağdat Caddesi'ndeki 4 saat süren uzun yolculuğunun ardından stada girmesiyle tribünler adeta karnaval yerine döndü. 
     Saatlerce tribünde futbolcuları bekleyen taraftarlar, büyük bir coşku yaşarken, futbolcuların sahaya çıkışından önce 15. şampiyonlukta elde edilen 3. yıldızı temsilen, saha ortasındaki platforma helikopterle bir yıldız indirildi. 
     Helikoptere bağlı bir iple, maket yıldız çevresi bayraklarla kapatılmış platforma indirildikten sonra, saha ortasındaki dev ekranda sarı-lacivertli futbolcuların fotoğraflarına yer verildi. 
     Bu arada helikopterin yıldızı indirdiği sırada statta heyecanlı anlar yaşandı. Helikopterin çok alçalması üzerine, anons yapılarak yükselmesi istendi. Platform çevresindeki büyük bayraklar, helikopterin rüzgarı nedeniyle savrulurken, görevliler bu sırada zor anlar yaşadı. Ancak helikopterin yıldızı bırakıp, stadı terketmesiyle heyecanlı anlar sona erdi. 
     
     FUTBOLCULAR SAHNEDE 

     Laser ve ışık gösterilerinin ardından, platformun çevresindeki bayraklar kaldırıldı ve 3 yıldız biçiminde dizayn edilen platform ortaya çıktı. 
     Daha sonra futbolcular ve teknik heyet, tek tek platforma çağrıldı. Taraftarlar futbolculara büyük sevgi gösterisinde bulunurken, en büyük ilgiyi Pierre Van Hooijdonk ile teknik direktör Christph Daum gördü. 
     
     YÖNETİCİLER DE SAHNEYE ÇIKTI 

     Futbolcu ve teknik heyetin ardından saha ortasında hazırlanan sahneye bu kez yöneticiler teker teker çağrıldı. 
     Kulüp başkanı Aziz Yıldırım'ın anons edilip sahneye çağrılmasıyla birlikte, statta adeta yer yerinden oynadı. Sarı-lacivertli taraftarlar, uzun süre başkanları Aziz Yıldırım lehine tezahüratta bulundu. Yönetici Vedat Olcay, rahatsız olduğu için kutlamalara katılamadı. 
     
     ŞAMPİYONLUK KUPASI 

     Futbolcular ve yönetimin sahnede yerini almasının ardından, şampiyonluk kupası özel bir düzenekle sahneye indirildi. 
     Kupanın indirilmesinin ardından ışık ve meşale gösterileri yapılırken futbolcular, teknik heyet ve yöneticiler, taraftarlarla birlikte şampiyonluk şarkıları söyledi. 
     Daha sonra Aziz Yıldırım, şampiyonluk kupasını Daum ve kaptan Ümit Özat'a verdi. 
     
     BİRLİKTE POZ VERİP ŞARKI SÖYLEDİLER 

     Futbolcular, teknik heyet ve yöneticiler, birlikte özel olarak hazırlanan platformda basın mensuplarına şampiyonluk pozu verip şarkılar söyledi ve tezahüratlar yaptı. 
     Futbolcular, daha sonra kupayı alıp statta şampiyonluk turu attı. Başkan Yıldırım ve yöneticiler de tüm tribünleri dolaşarak taraftarları selamladı. Tur sırasında stat dışında da havai fişek gösterileri yapıldı. 
     Bu arada futbolcular saha içinde bir süre halay çekerken, omuz omuza verip şampiyonluk şarkıları söyledi. 
     
     ŞARKICILAR COŞTURDU 

     FB Şükrü Saracoğlu Stadı'nda taraftarlar takımın gelişini beklerken, çeşitli şarkıcılar mini konserler verdi. 
     Nükhet Duru, Fatih Erkoç, Alişan, Hakan Peker, Metin Özülkü, Cenk Eren, İlhan Şeşen, Petek Dinçöz, Grup Turkuaz ve Emirkan, söyledikleri şarkılarla sarı-lacivertli taraftarları coşturdu. 
     Stat kapılarının açılmasıyla tribünler tamamıyla dolarken, yakılan meşalelerle ortalık karnaval yerine döndü. 
     Bu arada stat hoparlörlerinden Cumhurbaşkanı, Başbakan, TBMM Başkanı, Genelkurmay Başkanı, Bakanlar, Futbol Federasyonu, İspanya'nın Barcelona, İtalya'nın Inter ile Milan ve Belçika'nın Standart Liege takımlarının kutlama telgrafları gönderdikleri açıklandı. 
     Öte yandan kutlamalara biletleri olmayan taraftarlar da alındı. 
     
     FUTBOLCULARIN MUTLULUĞU 

     Platforma tek tek çıkan futbolcular da şampiyonluktan dolayı büyük mutluluk yaşadı. 
     Takım kaptanı Ümit Özat, ''Allah her futbolcuya Fenerbahçe'de oynamayı nasip etsin'' derken, Tuncay, taraftarların mutluluğunun kendilerini daha da mutlu ettiğini söyledi. 
     Futbolculardan Ali Güneş ise şampiyonluk kutlamalarının çok güzel bir organizasyonla gerçekleştiğini bildirdi. 
     Bu arada Sakaryaspor'dan transfer edilen Tuncay, platforma eski takımının atkısıyla çıktı. 
     Futbolcular 3. yıldıza ilgi gösterirken, yıldız maketini bir süre taşıdı. 
     Öte yandan Fenerbahçe'nin yıldız oyuncusu Van Hooijdonk, lig maçlarında olduğu gibi saha ortasında tek başına taraftarları alkışladı. 
     
</TEXT>
</DOC>
