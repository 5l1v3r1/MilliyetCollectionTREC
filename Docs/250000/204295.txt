<DOC>
<DOCNO> 204295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/siyaset/siy01.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaideciler de pişman olsun mu 
</HEADLINE>
<TEXT>

   İstanbul'u kana bulayan El Kaide bağlantılı örgütün tutuklu üç üyesinin Pişmanlık Yasası için başvurması tartışma yarattı 
   Ümran Avcı 

   
   İstanbul'u kana bulayan El Kaide bağlantılı örgütün tutuklanan üç üyesi Topluma Kazandırma Yasası'ndan yararlanmak için başvuruda bulundu. 
   Örgütün ş ra üyesi olduğu öne sürülen Adnan Ersöz, bombayı hazırlayan ekipte yer alan Fevzi Yitiz ve Şişli'deki saldırının hareket emrini verdiği öne sürülen Yusuf Polat'ın olumlu yanıt alıp alamayacakları merak konusu oldu. Hukukçuların çoğu örgüt üyelerinin bu yasadan yararlanamayacağı, bazıları da yararlanacağı görüşünde. 
   Ord. Prof. Sulhi Dönmezer Ceza hukukçusu Kanun yürürlüğe girdikten sonra işlenen suçlar bakımından bu yasanın uygulanması mümkün değil. Ancak bu kanun yürürlüğe girmeden böyle bir suç hazırlanmış fakat kişi bu suça iştirak etmeden çekilmişse, o zaman suç sonradan işlenmiş olmasına rağmen sorumlu olmayacak. 
   Prof. Dr. Köksal Bayraktar Ceza hukukçusu Öncelikle güvenlik kuvvetlerine karşı silahlı mukavemet göstermeksizin kendiliğinden teslim olmaları veya yakalanmaları gerekiyor. İkinci koşul, ilgili kişinin gizli örgütün en üst seviyedeki yönetim biriminde yer almamış olması. Bir başka koşul ise ilgilinin verdiği bilgi ve açıklamanın doğru olması. Bir şart da suçun bu kanundan önce işlenmiş olmasıdır. El Kaide örgütü mensupları suçları yasadan sonra işlediklerinden bence faydalanamaz. 
   Prof. Dr. Süheyl Donay Ceza hukukçusu Faydalanabilmeleri için örgütün yasadan önce kurulması gerekiyor. Eğer adı geçen kişiler örgütün veya Türkiye kanadının üst düzey yöneticileri değilse bu yasadan faydalanabiliyor. Genel olarak bu kanundan faydalanmak isteyenlerin eğer şartları uyuyorsa cezalarından indirim yapılır, örgütten çekilmiş olanlara ceza verilmez. 
   
   Kremlin'den Türkiye'ye sitem 
   CENK BAŞLAMIŞ Moskova 

   Rusya, Çeçenistan'daki operasyonlarda üç Türk vatandaşının ölü ele geçirildiğini açıkladı ve Ankara'ya "evine çeki düzen verme" çağrısında bulundu. Kremlin Sözcüsü Sergey Yastrjembski, Türkiye'de Çeçen terörizmini açıkça destekleyen derneklerin para topladığını ve Çeçenistan'a paralı asker gönderdiğini ileri sürdü. Sözcü, "Bu faaliyetlerin arkasında hükümetin bulunduğunu kesinlikle düşünmüyoruz. Ama, Türkiye'nin evine çeki düzen vermesini bekliyoruz" dedi. 
   
   
   
   
</TEXT>
</DOC>
