<DOC>
<DOCNO> 236113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun01.html </URL>
<DATE> 2004/04/30/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
ABD PKK'ya karşı eylem planında ilerliyoruz 
</HEADLINE>
<TEXT>

     Deniz Arslan bildiriyor 
ABD Dışişleri Bakanlığı'nın terörle mücadele koordinatörü Cofer Black, Irak'ın kuzeyindeki PKK terör varlığıyla mücadele için geliştirilen ve diplomasiden, finansman yollarını tıkamaya kadar çok geniş unsurları içeren ''eylem planında'' ilerleme sağlandığını, ancak bu tehdidin ortadan kalkmasında başarı kaydedilemediği takdirde askeri güç kullanılacağını bildirdi. 
     Black, ABD Dışişleri Bakanlığı'nın 2003 yılı Global Terörizm raporunun yayınlanmasının ardından gazetecilerin sorularını yanıtladı. 
     PKK KADEK Kongra-Gel terör örgütünün ortadan kaldırılması konusunda ABD'nin ne zaman harekete geçeceği yönünde bir soru üzerine Black, ''Irak'ta KADEK'e yer yok. Bu örgütün, Irak veya komşu ülkelerin iyi insanlarına bir tehdit oluşturmasına izin verilemez. Bir tehdit olarak bu örgütün karşısında pozisyonumuz, çaresine bakılması gerektiğidir'' dedi. Türk yetkililerle çalışmaları sonucu, bir ''eylem planı'' geliştirdiklerini belirten Cofer Black, ''Amerikan görüşü şudur Terörle mücadele, sadece askeri güç kullanımı değildir. Askeri güç, son duraktır. Terör sorununa cevap olmanın en etkin yolu, diplomasi unsurlarını kullanmak, diğer devletlerden yardım almak, güvenlik güçlerini etkin kullanmak ve finansal yolları tıkamaktır. Bu çerçevede, biz eylem planımızda ilerliyoruz. Bu hedefe doğru, çok geniş alandaki araçlarımızı kullanarak ilerliyoruz'' diye konuştu. 
     PKK'yı terörist bir grup ve tehdit olarak gördüklerini belirten Black, ''bu örgütle başa çıkacağız. Elimizdeki çok geniş alana yayılmış araçları kullanarak amacımıza ulaşamazsak, uygun olduğunda askeri güç kullanacağız'' ifadelerini kullandı. 
     
</TEXT>
</DOC>
