<DOC>
<DOCNO> 223508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo10.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Fenerbahçe'yi beğendi Ligde takıma güveniyoruz 
</HEADLINE>
<TEXT>

     Fenerbahçe Kulübü Yönetim Kurulu Üyesi Nihat Özdemir, Türkiye Kupası yarı finalinde Gençlerbirliği'ne elenmelerine karşılık takımlarının maçın başından sonuna kadar başarılı bir performans ortaya koyduğunu söyledi. 
     Futbolcularının uzatma dakikalarında dahi kazanmak için üstün bir mücadele sergilediğini ifade eden Özdemir, ''Fenerbahçe'nin dün akşamki maçtaki futbolu ve mücadelesi eleştirilemez. Futbolcularımız iyi mücadele etti. Hepsini kutluyorum. Biraz da şanssızdık. Rakibimiz bize göre daha şanslıydı'' diye konuştu. 
     
     ŞİMDİ HER ŞEY DAUM'DA 
     Kupadan elenmelerinin lige olumsuz bir yansımasının olacağını düşünmediğini vurgulayan Özdemir, Gençlerbirliği'ni ligde iki maçta da yendiklerini hatırlattı. 
     Bu noktadan sonra, Teknik Direktör Christoph Daum'a çok iş düştüğüne dikkati çeken Özdemir, ''Kupa maçlarıyla lig maçlarının havası farklıdır. Bu Avrupa'da da böyledir. 21 yıllık kupa hasretimizi bu yıl da bitiremeyeceğiz. Bu bakımdan taraftarımız adına üzgünüz. Şimdi teknik direktörümüze çok iş düşüyor. Bir an önce futbolcuları tamamen lige konsantre etmeli. Bursaspor ile hafta sonu karşılaşacağız. Önemli bir maç. Çünkü rakibimiz kümede kalma mücadelesi veriyor'' dedi. 
     Gençlerbirliği'nin turu geçmeyi hak edecek bir performans ortaya koyduğunu anlatan Özdemir, ''Stadımızın atmosferinde gerçekten güzel bir performans sergilediler. Hem kupada, hem de UEFA Kupası'nda onlara da başarılar diliyorum'' diye konuştu. 
     Özdemir, Kemal ve Mehmet'in sakatlıklarına da çok üzüldüklerini sözlerine ekledi. 
     Bu arada, maçtan sonra futbolcularla bir görüşme yapan başkan Aziz Yıldırım'ın, mücadelelerinden dolayı oyuncularını kutladığı ve artık lige dönerek elerinden gelen mücadeleyi yapmalarını istediği öğrenildi. 
     
</TEXT>
</DOC>
