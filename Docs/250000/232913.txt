<DOC>
<DOCNO> 232913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur10.html </URL>
<DATE> 2004/04/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
''Dilek ağacı''nı çaldılar .. 
</HEADLINE>
<TEXT>

     Bingöl'de bir mezarlıkta bulunan dilek ağacı, kimliği henüz belirlenemeyen kişi veya kişiler tarafından çalındı. 
     AA muhabirinin edindiği bilgiye göre, Karşıyaka Mahallesi'ndeki Çabakçur Mezarlığı'nda bulunan ve dilek ağacı olarak kullanılan meşe ağacı, gece kimliği belirsiz kişi veya kişiler tarafından kesilerek çalındı. Ağacın yanında bulunduğu mezar da tahrip edildi. 
     Vatandaşların dallarına ip bağlayarak dilek tuttuğu meşe ağacı, Seyda'nın Mezarı olarak bilinen ve eski milletvekili Sıtkı Aydar ile eski Belediye Başkanı Selahattin Aydar'ın dedesi Molla Muhammed'in mezarı yanında bulunuyordu. 
     Molla Mahammed'in mezarının da tahrip edildiği olayın üzücü olduğunu kaydeden Selahattin Aydar, mezarlıktaki meşe ağacının çalınmasına bir anlam veremediğini belirterek, ''İslam, dirilere hürmeti emrettiği gibi, ölülere de hürmeti emretmiş. Niçin yıkılmış, neden yıkılmış bilmiyoruz, ancak çok üzücü bir olaydır'' dedi. 

     
</TEXT>
</DOC>
