<DOC>
<DOCNO> 222820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy17.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı Arınç'ın soru önergelerini iade etmesine tepki 
</HEADLINE>
<TEXT>

     CHP Genel Başkan Yardımcısı ve İstanbul Milletvekili Onur Öymen, bazı soru önergelerinin TBMM Başkanı Bülent Arınç tarafından iade edilmesine tepki gösterdi. Öymen, ''Meclis Başkanı'nın bu davranışını, görevinin gerektirdiği tarafsızlık ilkesi ile bağdaştırmakta zorluk çekiyorum'' görüşünü ifade etti. 
     Öymen, yaptığı yazılı açıklamada, Başbakan Recep Tayyip Erdoğan'ın 25-30 Ocak 2004 tarihleri arasında ABD'ye yaptığı resmi ziyaret sırasında Nakşibendi Şeyhi Muhammed Kabbani ve Osmanlı Hanedanı mensubu Osman Ertuğrul ile yaptığı bildirilen görüşmelere ilişkin soru önergelerinin TBMM Başkanı Bülent Arınç tarafından işleme konulmadığını belirtti. 
     Arınç'ın bu davranışını, görevinin gerektirdiği tarafsızlık ilkesi ile bağdaştırmakta zorluk çektiğini ifade eden Öymen, açıklamasında,'' Sayın Meclis Başkanı'nın muhalefetin denetim görevini tarafsız ve etkin biçimde yerine getirmesini engellemeyeceğini ümit ediyorum'' görüşüne yer verdi. 
     
     BALOĞLU'NUN TEPKİSİ 
     CHP Antalya Milletvekili Feridun Baloğlu da yaptığı açıklamada, Başbakan Erdoğan'ın ''Ticaretle uğraşmazsam Başbakanlık maaşı ile geçinemem'' şeklindeki açıklaması ile ilgili soru önergesinin işleme konulmamasını eleştirdi. 
     Sorularının çok açık olduğunu, kişilik ve özel yaşama ilişkin konuları içermediğini bildiren Baloğlu, ''Meclis Başkanı'nın soru önergemi işleme koymamasını, İçtüzüğe aykırı bir tavır olarak değerlendiriyorum. Başbakan'a soru sorma ve denetleme hakkım, Meclis Başkanlığı'nca engellenmiştir'' dedi. 
     
     ARINÇ'IN İADE GEREKÇESİ 
     TBMM Başkanı Arınç, Öymen'e gönderilen iade yazısında, İçtüzüğün 96'ncı maddesinin ''Soru''yu, ''Kısa, gerekçesiz ve kişisel görüş ileri sürülmeksizin kişilik ve özel yaşama ilişkin konuları içermeyen bir önerge ile açık ve belli konular hakkında bilgi istemekten ibaret'' kıldığını belirtti. İade edilen önergelerin bu nitelikleri taşımadığı için işleme konulmadığı bildirilen yazıda, ''İçtüzük hükümlerine uygun olarak yeniden düzenlendiği takdirde önergeleriniz işleme konulabilecektir'' denildi. 
     
</TEXT>
</DOC>
