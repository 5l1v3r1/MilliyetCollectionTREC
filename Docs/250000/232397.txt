<DOC>
<DOCNO> 232397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/dunya/dun01.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'ı birlikte kurmuşlardı... 
</HEADLINE>
<TEXT>

      
   56 yaşındayken ölen Rantisi, 1987 yılında, yerine geçtiği Şeyh Ahmed Yasin ile birlikte Gazze'de Hamas'ı kurdu. Mısır'da tıp eğitimi gören ve çocuk doktoru olan Rantisi, uzun süre Hamas'ın sözcülüğünü yaptı. Yıllarca İsrail cezaevlerinde hapis yattı. Haziran 2003'te Filistin Başbakanı Mahmud Abbas'ın İsrail'e karşı saldırıları durdurma çağrısını reddetmesinin ardından küçük oğluyla birlikte Gazze'deki evinde İsrail helikopterinin roket saldırısında yaralandı. Geçen yıl eylül ayındaki çifte intihar saldırısından sonra "Bu eylem halkımıza karşı kanlı istilaya doğal bir tepkidir" diye açıklama yapan Rantisi, Yasin'in ölümünün ardından "Bir gün hepimiz öleceğiz. Apaçi'yle ya da kalpten. Ben Apaçi'yle ölümü tercih ederim" demişti. 
   
   TEPKİLER...    ABD İsrail sonuçları düşünsün 
   ABD, Rantisi'nin öldürülmesinin ardından, İsrail'i eylemlerinin sonuçlarını düşünmeye çağırdı. 
   
   İngiltere Saldırı kanunsuz 
   İngiltere Dışişleri Bakanı Jack Straw, "İngiliz hükümetinin, bu çeşit hedef seçilen suikastların kanunsuz, haksız olduğu ve amaca zararı dokunduğunu birçok kez açıkça söylediğini" kaydetti. 
   
   Filistin Yönetimi ABD cesaretlendirdi 
   Filistin Başbakanı Ahmed Kurey, Rantisi'nin katledilmesinin ABD'nin İsrail'i cesaretlendirmesinin doğrudan sonucu olduğunu söyledi. 
   
   Arap Birliği Devlet terörizmi 
   Arap Birliği Sözcüsü Hussam Zeki, saldırıyı kınarken, "Bu bir devlet terörizmi ve İsrail'in istikrar ortamında yaşamayacağının açık bir kanıtıdır" dedi. Zeki, İsrail'in istikrar ortamı istemediğini, gerilim ve şiddet ortamına ihtiyacı olduğunu söyledi. 
   
   
</TEXT>
</DOC>
