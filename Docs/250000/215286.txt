<DOC>
<DOCNO> 215286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sondun06.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Lefkoşa'da hazırlıklar başladı 
</HEADLINE>
<TEXT>

     KKTC Cumhurbaşkanı Rauf Denktaş, Perşembe günü başlayacak doğrudan Kıbrıs görüşmeleri için hazırlık safhasının başlatıldığını bildirdi. 
     KKTC Cumhurbaşkanı Denktaş, New York'tan hareketinden önce Millennium Oteli'nde yaptığı açıklamada, BM himayesindeki Kıbrıs görüşmelerinin başlaması öncesinde Kıbrıs Türk tarafının yapması gereken hazırlıklara başlandığını belirtti. 
     Diplomatik kaynaklar, New York'ta uzlaşmanın sağlanmasının hemen ardından KKTC Başbakanı Mehmet Ali Talat'ın Lefkoşa'ya telefon ederek, hazırlıkların başlaması talimatını verdiğini kaydettiler. 
     Türk tarafının ilk kez çözüme yönelik çabalar için böylesine yoğun bir çalışma içine girdiğini ifade eden diplomatik kaynaklar, çözüme yönelik komite çalışmaları için Lefkoşa'da kullanılmayan modern bir banka binasının tahsis edildiğini belirttiler. 
     Aynı kaynaklar, hazırlık çalışmaları çerçevesinde bilgisayar, eleman ve ulaşım aracı gibi altyapı gereksinimlerinin de en kısa sürede tamamlanmasının planlandığını ifade ettiler. 
     BM çevreleri de, Türk tarafının komite çalışmalarının başına atayacağı yetkililerin de çözüm yönündeki çabaların kararlılığın göstergesi olacağını vurguladılar. 
     Aynı kaynaklar, Ada'daki görüşmelerin Kıbrıs'ta görevli BM Barış Gücü UNFICYP temsilcisinin, Ara Bölge'deki konutunda tarafların BM gözetiminde biraraya gelecekleri, komite çalışmalarının da büyük olasılıkla Ledra Palace'ta yapılmasının beklendiğini ifade ettiler. 
     BM kaynakları, BM Genel Sekreteri Kofi Annan'ın Kıbrıs Özel Temsilcisi Alvaro de Soto ve uzmanlar heyetinin hafta başında Ada'ya hareket ederek, Perşembe günü başlayacak görüşmelerin hazırlığını başlatmalarının beklendiğini kaydettiler. 
     De Soto'nun Kıbrıs'tan önce AB Dönem Başkanı İrlanda yetkililerini Kıbrıs süreci konusunda bilgilendirmek üzere Dublin'e, AB yetkililerinin çözüme yönelik olarak verecekleri teknik desteğin niteliğini görüşmek üzere de Brüksel'e uğrayacağı belirtiliyor. 
     
</TEXT>
</DOC>
