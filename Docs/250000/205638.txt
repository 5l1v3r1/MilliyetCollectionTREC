<DOC>
<DOCNO> 205638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/guncel/gun90.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Mutlu Yıllar .. 
Tiplemeler... 

Yılbaşı tiplemeleri 
1 Çılgınlar... Eskisi de, yenisi de onların yılı olduğu için, eğlencede sınır tanımazlar. Kafaya, boyuna ve bilumum yere takılan şapkaydı, düdüktü, kaynana zırıltısıydı, her türlü aksesuarları tamamdır. Hiç oturmazlar, etraflarındakilere rahat yüzü vermez, verdikleri paranın hakkını sonuna kadar alırlar. İlk saatin sonunda, donlarına kadar sırılsıklam oldukları için, bunlara peçete dayanmaz... 
2 Suskunlar... Bulundukları mekanın insanı olmamakla birlikte, her nasılsa bir şekilde oradadırlar. Genellikle, arkadaşlarının zoruyla ve "açılsın" diye getirilmişlerdir. Gece boyunca, insanları seyreder, etrafa kınayan gözlerle bakarlar. Eğlenenlere sinir olurlar. Çok sigara, az içki içer, cep telefonlarıyla oynarlar. 24'te arkadaşlarını zoraki kutlar, ve tekrar eski modlarına dönerler... 
3 Şişede Balıklar... "Limitsiz yemek ve içki" ibaresinin yılmaz takipçileridirler. "Yılbaşında çok içmek lazım" şeklinde bir inanca sahiptirler fakat vücutlarının bundan haberi yoktur. Dolayısıyla, ikinci kadehten sonra film kopmaya başlar. Masadaki bardakları devirir, ortalığı batırırlar. Müziğe eşlik adına, çatal bıçakla tabağa vururken yemekleri sıçratır, hatta tabağı ortadan ikiye ayırırlar. Sürekli insanları içirmeye çalışırken, filmin sonu gelir, tuvalete sekizinci gidişlerinde, bir daha geri gelmezler. Uzun süren bir kusma evresinden sonra, bir kenara sızarlar. Sonuçta, birlikte geldikleri insanların kucağında veya sırtında mekanı terk eder ve ertesi gün sarhoş olduklarını asla kabul etmezler... 
4 Yeşilaycılar... Bunlar aslında "seçilmiş" kişilerdir. Neredeyse gece harcanan para kadar taksi parası harcanacağı ve çıkışta da polis kontrolü olacağı için bir kişi kendini feda eder. Kimse etmezse de kura çekilir... Bu şahsın görevi, kabul etse de etmese de, 2 bira ya da 1 kadeh rakıyla, yani alkol sınırını aşmayacak bir miktarla, tüm geceyi çıkarmaktır. İçkiyle arası iyi olmayan ama bunu çaktırmak istemeyenler için bulunmaz fırsattır... 
5 Arayışçılar... Bir türlü aradıkları eğlenceye ulaşamazlar. Bulundukları yer kesmeyince, gecede 3 mekana birden giderler. 9-11 bir mekan, 11-02 bir başka ve 02-05 arası da son olmak üzere, bitmek tükenmek bilmeyen bir enerji ile aleme akarlar. Sabah olduğunda, hala aradıklarını bulamamış, hiç eğlenememiş ve seneye asla dışarı çıkmama, evde oturma kararı almış şekilde evlerine giderler. Bir sene sonra ise yine aynı tempoyla yine aynı kararı alırlar, pes etmezler... 

Sayın Havhav 
"Köpek Hanım..." b b 
</TEXT>
</DOC>
