<DOC>
<DOCNO> 228004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo17.html </URL>
<DATE> 2004/04/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Basketbolseverler dikkat, 'Dörtlü Final' yarın İstanbul'da başlıyor 
</HEADLINE>
<TEXT>

     İstanbul, basketbolda hafta sonunda dev bir organizasyona ev sahipliği yapacak. 
     Fenerbahçe'nin de yer aldığı, FIBA Bayanlar Avrupa Kupası ''Dörtlü Final'' maçları yarın ve pazar günü Abdi İpekçi Spor Salonu'nda yapılacak. 
     Organizasyonun ilk gününde yarın Fenerbahçe ile Macaristan'ın MAV Coop takımları saat 14.30'da, Rusya'nın iki temsilcisi Baltiyskaya Zwezda ile Dinamo Moskova da saat 17.00'de karşı karşıya gelecek. 
     4 Nisan Pazar günü ise ilk gün yenilenler saat 14.30'da üçüncülük, galip gelenler ise saat 17.00'de şampiyonluk için karşılaşacak. 
     
     BASKETBOLSEVERLERE ÇAĞRI 
     Fenerbahçe Kulübü, Türk bayan basketbol tarihinde büyük önem taşıyan bu önemli organizasyon için başta sarı-lacivertli taraftarlar olmak üzere tüm basketbolseverleri Abdi İpekçi Spor Salonu'nu doldurmaya çağırdı. 
     Basketbolseverler, organizasyondaki toplam 4 maçı Biletix gişelerinden 6.5 milyon liraya alacakları biletle izleyebilecek. 
     
</TEXT>
</DOC>
