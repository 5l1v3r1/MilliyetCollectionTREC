<DOC>
<DOCNO> 215371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/aspo.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BEYAZ ŞOV 3-1 
</HEADLINE>
<TEXT>

   Beşiktaş, Tahkim Kurulu'nun yürütmeyi durdurma kararından sonra evinde oynamanın avantajını iyi kullandı. Tümuçin'in şok golüne Ilie 2 ve Ahmed Hassan ile yanıt verdi, lider rahat bir nefes aldı 
      
   90 dakika    BİLAL MEŞE 

   Lucescu'yu anlamakta bazen zorluk çekiyorum İlhan Mansız, Japonya'ya kanat çırparken, Rumen hocanın doğan boşluğu alternatif futbolcularla doldurması çok doğal... Doğal olmayan, tekniği ve fırsatçılığıyla öne çıkan Ahmed Hassan'ı yedekte tutması... Sinan Kaloğlu'nu küçümsememiz söz konusu olamaz. Onun yeteneğine inanıyoruz. Ama Lucescu'nun, Ahmed Hassan'ı yedekte tutması, "bindiği dalı kesmektir". Karşılaşma zor şartlarda oynandı. Jilet gibi bir zemin, buz gibi hava, kar yağışı nedeniyle zaman zaman duran bir oyun. Böyle maçlarda, topla dripling yapmak, geri pas vermek risklerin en büyüğüdür. Ancak fizik gücü iyi yansıtmakla ve tek top oynamakla üç puan alabilirsiniz. 
   Emre Aşık'ın 13. dakikada kafayla verdiği geri pas ve Timuçin'in aşırtma vuruşuyla gelen şık gol, risklerin en büyük göstergesiydi. Timuçin'in golüyle biraz olsun rahatlayan Denizlispor, skoru korumak amacıyla sahasına çekilince, Beşiktaş'ın üstünlüğü öne çıktı. 25. dakikada Ahmet Yıldırım soldan indi, ortasında top savunmadan sekti. İlie gelişine sert vurdu, kaleci yumrukladı. 
   35. dakikada Ahmet Yıldırım yine soldan indi, penaltı noktasına kesti. Kaleci Souleymanou çıktı, Ahmed Hassan sert vurdu, yandan az farkla auta gitti. 
   41. dakikada Beşiktaş skoru eşitledi. Ümit Aydın'ın ara pasına hareketlenen Ahmed Hassan, kaleci tarafından düştü ya da düşürüldü. Hakem Hamza Mısır penaltı noktasını gösterdi. İlie şık vuruşla bu atışı gole çevirdi 1 - 1. 
   İkinci yarı, kar yağışı nedeniyle 20 dakika rötarlı başladı. 50. dakikada Kaan Dobra, soldan hareketlenen İlie'yi gördü. Rumen oyuncu zor zemine rağmen savunmadan sıyrıldı, soluyla kesti, Ahmed Hassan dokundu 2 - 1. 
   54. dakikada Kaan Dobra, Sergen'i gördü. Savunma ofsayt diye durunca, solunda hareketlenen Ahmed Hassan'a topu aktardı. Mısırlı dokundu, savunma çeldi. 
   66. dakikada fark üçe çıktı. Sergen, solunda hareketlenen İlie'yi kaçırdı. Tecrübeli futbolcu sağıyla, kaleci Souleymanou'nun uzanamayacağı köşeye topu gönderdi 3 - 1. 
   86. dakikada Serdar Topraktepe, Pancu'yu kaçırdı. Bu oyuncu, kaleciyi de geçmesine rağmen zor olanı yaptı ve şutunu rakibe çaptırdı. 
   90. dakikada bu kez Ümit Aydın sağdan topla indi, ortasına Serdar iyi yükseldi. Kafa şutunda top üst direğe çarparak auta gitti. 
   Dünkü maçta dikkatimi çeken bir başka konu ise Hamza Mısır'ın yönetimiydi. Ahmed Hassan'ın düşürülmesine çaldığı penaltı, tartışma götürecek cinstendi. Bu penaltıyı tereddüt etmeden gösteren Mısır, bize göre 50. dakikada İlie'nin ceza alanı içinde düşürülmesinde aynı duyarlılığı göstermedi. Ahmed Hassan'ınki tartışılır, İlie'ninki ise su götürmezdi. Mısır'ın, Beşiktaşlı futbolculara çıkardığı kartlardaki kararlılığı, nedense Denizlisporlu oyunculara göstermemesi, aklımıza birçok soru işaretini getiriyor. 
   
   'Penaltı değildi'    Son maçlarda hakemleri topa tutan Mircea Lucescu, kazandıkları penaltının yanlış karar olduğunu itiraf etti 
   'Kötü yönetmedi' 
   İKİNCİ yarının başından bu yana hakemleri eleştiri yağmuruna tutan Lucescu, Denizlispor maçında haksız bir penaltı golü attıklarını açıkladı. Rumen teknik adam, "Kazandığımız penaltı yanlış karardı. Ancak ikinci yarıda iki penaltımız verilmedi. Yine de hakem kötü bir yönetim göstermedi. Zor şartlar altında maçı aldık ve hakettik. Herşey bize karşıydı. Hatta zaman bile. Ancak 3 puan bize takım ve savaşma ruhunu geri getirdi" yorumunu yaptı. 
   
   İlie'ye övgüler 
   LUCESCU, Adrian İlie'nin iki gol atmasının kendisini ayrıca sevindirdiğini söyledi. Rumen hoca sözlerini şöyle sürdürdü "İlie adeta eski günlerindeki gibiydi. Ahmed Hassan da uzun bir aradan sonra takıma golle dönmeyi başardı. Bugün sahada dört önemli oyuncum yoktu. Ancak buna rağmen kazanmayı bildik. Çünkü oyuncularımın potansiyeli çok yüksek. Eski gücümüzle ligde varız. Bundan sonra hep böyle devam etmek istiyoruz." 
   
   Maçın hakemi 
   Vasatı aşamadı 
   Hakem Hamza Mısır vasat bir yönetim gösterdi. Pozisyonları yakından takip etmesine rağmen zaman zaman objektif davranamadı, otoriteyi elinden kaçırdı. Ahmet Hassan'ın düşürülmesine çaldığı penaltı ve Ilie'nin ceza sahası içinde arkadan itilmesi tartışma yarattı. 
   
   Göze çarpanlar 
   EMRE AŞIK Hırsına diyecek yok. Ancak bunu toptan çok rakibe yansıtması hoş değil. Gördüğü sarı kart acemiceydi. 
   SERGEN Oyunda kaldığı 71 dakikada olumlu işler yaptı. Hem oyunu yönlendirdi, hem de atılan gollerde pay sahibi oldu. 
   SİNAN 33 dakika oyunda kaldı. Tecrübesizliğinin kurbanı oldu. Yakaladığı pozisyonlarda paniğe girdi. 
   İLİE Çok koştu. Jilet gibi zemine rağmen hem pozisyon üretti, hem de iki gole imzasını attı. 
   TİMUÇİN Denizlispor'da göze batan ilk isimdi. Çok mücadele etti, savaştı. Attığı gol akıl doluydu. 
   
   Maçtan notlar 
   'Savaşamadık' 
   DENİZLİSPOR Teknik Direktörü Giray Bulak, Beşiktaş'ın üç puanı hak ettiğini söyledi. Bulak, "Dar bir kadromuz var. Salı günü Türkiye Kupası maçı oynadık, ardından uzun bir yolculuk yaptık. Bu yüzden tempomuz düşüktü" dedi. 
   
   Taraftara uyarı 
   SAMSUN maçında sahaya atılan kartopları nedeniyle bir maç seyircisiz oynama cezası alan Beşiktaş, tedbir olarak dünkü maçta tribünleri temizledi. Maçtan önce de sahaya yabancı madde atılmaması için uyarılar yapıldı. 
   
   İlie'den siftah 
   BEŞİKTAŞ'A ara transfer döneminde gelen Adrian İlie, ilk resmi gollerini dün Denizlispor'a attı. Rumen futbolcu ilk yarıdaki penaltı vuruşunun ardından, ikinci yarıda şık bir vuruşla ikinci kez fileleri sarstı. 
   
   Ümit sürprizi 
   LUCESCU, Denizlispor maç kadrosunda değişiklikler yaptı. Rumen hoca, Süper Lig'de ilk kez Ümit Aydın'a ilk on birde forma şansı verdi. Forvette oynaması beklenen Sergen Yalçın ise orta sahada görev yaptı. 
   
   Tribünler dolmadı 
   SİYAH - Beyazlı taraftarlar, Denizlispor karşılaşmasına beklenen ilgiyi göstermedi. Kar yağışı ve soğuk hava nedeniyle tribünlerin büyük bölümü boş kaldı. Stada gelenlerin büyük kısmı maçtan 5 dakika önce tribüne girdi. 
   
   Luce'den kontrol 
   RUMEN Teknik Direktör Mircea Lucescu maçın başlamasına yarım saat kala İnönü Stadı'na çıkarak zeminin son durumunu inceledi ve futbolcuların giyeceği kramponu seçti. Tribünler, Lucescu'ya büyük sevgi gösterisinde bulundu. 
   
   PAF maçı iptal 
   BEŞİKTAŞ ile Denizli arasında dün oynanması gereken PAF Ligi karşılaşması iptal edildi. Maç saatinde başlayan yoğun kar yağışının saha zeminini olumsuz etkilemesi üzerine hakem maçı erteledi. 
   
   
</TEXT>
</DOC>
