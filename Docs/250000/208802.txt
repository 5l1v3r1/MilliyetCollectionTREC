<DOC>
<DOCNO> 208802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko17.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zonguldak... Ocaklarda metan gazı aramaları yapılamıyor... 
</HEADLINE>
<TEXT>

     Zonguldak'ta, Türkiye Taşkömürü Kurumu TTK maden ocaklarındaki 1 trilyon metreküp civarında olduğu tahmin edilen ve enerji sektöründe değerlendirilmesi planlanan metan gazının arama çalışmaları, finansman sıkıntısı nedeniyle iki yıldır yapılamıyor. 
     TTK Genel Müdürlüğü yetkililerinden aldığı bilgiye göre, kurumun ocaklarında ilk etapta 17 milyar, ardından sırasıyla 30 milyar, 250 milyar ve 650 milyar metreküp olarak tespit edilen metan gazı rezervinin 1 trilyon metreküp olduğu sanılıyor. 
     Söz konusu metan gazı miktarının 450 milyar metreküpünün ekonomiye kazandırılmasının planlandığını, ancak beklenen miktardaki gazın çıkartılması için 50 milyon dolar da yatırım yapılması gerektiğini anlatan yetkililer, şunları söylediler 
     ''Gaz arama çalışmalarında bugüne kadar 5 milyon dolar yatırım gerçekleştirildi. Ancak, Türk-ABD ortaklı firmalar Karadon, Kozlu, Üzülmez, Bartın, Kurucaşile, Amasra ve Azdavay'daki maden ocaklarında 1 trilyon metreküp civarında olduğu tahmin edilen metan gazı arama çalışmalarını, finansman sıkıntısı nedeniyle iki yıldır yapamıyor. Çünkü, 1500 metrelik sondaj deliklerinin maliyeti 3,5-4 milyon dolar civarında. Ocaklarda ortalama olarak yılda 120 milyon metreküp metan gazı çıkıyor. Üretim esnasında açığa çıkan ve bugüne kadar havalandırma sistemiyle atmosfere püskürtülen metan gazının enerji sektöründe ekonomiye kazandırılmasına çalışılmakta. Bunun hayata geçmesi durumunda bölgemizdeki ekonomik bunalım sona erer. Yeraltı kaynaklarının en iyi şekilde değerlendirilmesi lazım.'' Yetkililer, Fransa, İngiltere, Kanada, Rusya, Çin, Hindistan, Polonya, Endonezya ve Ukrayna gibi ülkelerde metan gazının işletilmesi amacıyla sondaj çalışmalarının yapıldığını, bu nedenle taşkömürü kurumu ocaklarında da gazın önemli olduğunu belirttiler. 
     
</TEXT>
</DOC>
