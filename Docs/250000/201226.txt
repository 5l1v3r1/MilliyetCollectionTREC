<DOC>
<DOCNO> 201226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur23.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin, Etibank davasından yargılanıyor... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen ve Bayındırbank bünyesinde birleştirilen Etibank'ı çeşitli yöntemlerle zarara uğrattıkları öne sürülen bankanın eski sahibi Dinç Bilgin'in de aralarında bulunduğu 23 sanığın yargılanmasına devam edildi. 
     İstanbul 5. Ağır Ceza Mahkemesi'ndeki duruşmaya, tutuksuz sanıklar Hakkı Cengiz Kırgül ve Ayşe Hande Güven katıldı. Diğer 21 sanık ise duruşmaya gelmedi. 
     Mahkeme Heyeti Başkanı Ertuğrul Tokalakoğlu, 123 sayfadan oluşan bilirkişi raporunun mahkemeye geldiğini bildirdi. 
     ''Rapora karşı diyecekleri'' sorulan avukatlar, beyanda bulunmak için kendilerine süre verilmesini talep ettiler. 
     Söz alan sanık Zeki Ünal'ın avukatı, müvekkilinin yurtdışına çıkış yasağının kaldırılmasını istedi. 
     Ünal hakkındaki yurtdışına çıkış yasağının kaldırılmasına karar veren mahkeme heyeti, avukatların bilirkişi raporunu incelemeleri için duruşmayı erteledi. 
     
     BİLİRKİŞİ RAPORU 
     İstanbul Üniversitesi Ceza Hukuku Anabilim Dalı Başkanı Prof. Dr. Kayıhan İçel, İstanbul Üniversitesi Bankacılık ve Ticaret Hukuku Bölümü'nden Doç. Dr. Mehmet Helvacı ve Mali Müşavir Afet Başaran tarafından hazırlanan raporda, ''bankanın özelleştirilmesine ilişkin borç taksitlerinin ödenmesi amacıyla çeşitli şekillerde bankadan kaynak sağlandığı'' belirtildi. 
     ''Grup şirketlerinin hisselerinin satın alınması, gruba ait veya ilişkili şirketlere kredi tahsislerinin, Özelleştirme İdaresi'nin ayrıca aldığı taahhütlere aykırı olduğu'' kaydedilen raporda, ''bu taahhütlere göre de, bankayı alan grupların sadece Bankalar Kanunu'nun ilgili hükümlerinin uygulanmasından doğan sonuçları kabul etmiş olacakları, bunun dışında sorumluluklarının olmadığı'' bildirildi. 
     ''Olay tarihindeki Bankalar Kanunu'nun ilgili maddeleri incelendiğinde 'kredi sınırlarının aşılıp aşılmadığı'nın önemli olduğu'' vurgulanan raporda, ''Bu sınırlar içinde kalmak şartıyla grupların Etibank A.Ş'den kredi kullanmaları, hukuka aykırı değildir. Etibank A.Ş'nin özkaynakları toplamının bize sunulan belgeler kapsamında belli olmaması nedeniyle, söz konusu maddelerde öngörülen limitlerin aşılıp aşılmadığı tespit edilememiştir'' denildi. 
     ''Kaynak sağlanırken yapılan işlemlerin 'dolandırıcılık' suçunu oluşturmayacağı'' belirtilen raporda, ''Çağlar grubu firmalara kullandırılan kredilerin tahsisine ilişkin de hukuka aykırı bir durum belirlenemediği'' anlatıldı. 
     
     ''MUVAZAA ŞÜPHESİ'' 
     ''Evcil Tekstil A.Ş ve Rivali Tekstil Ltd. Şti'ye kullandırılan kredilerdeki işlemlerin 'muvazaa şüphesi' barındırdığı, ancak krediyi kullanan gerçek tarafın Dinç Bilgin ve Cavit Çağlar ya da hakim ortak oldukları şirketlerin olduğunun dosya kapsamında ispat edilemediği'' kaydedilen raporda, ''Etibank A.Ş'nin hisselerinin Çağlar grubundan Bilgin grubuna devrine ilişkin de yasaya aykırılık saptanamadığı'' bildirildi. 
     Raporda, ''mevzuata uygun bir şekilde yapılan off-shore bankacılığı işlemlerinden dolayı 'zimmet' suçunun oluştuğunu gösteren verilere inceleme konusu dosyada rastlanmadığı'' da belirtildi. 
     ''Back to back kredi işleminin başlı başına zimmet suçunu oluşturabilecek bir eylem olmadığı'' vurgulanan raporda, ''Ancak açıkladığımız çok özel koşullar içinde mal edinme özel kastının tespiti durumunda bu suçtan söz edilebilir. Kastın tespit ve tayini sadece mahkemeye aittir. Bu nedenle takdir sayın mahkemenindir'' denildi. 
     Bankadan kredi tahsis edilen çok sayıda şirkete ilişkin işlemlerin ayrı ayrı ele alındığı ve ayrıntılarıyla incelendiği bilirkişi raporunda, her kredinin hukuki durumu da ayrı ayrı açıklandı. 
     İstanbul Cumhuriyet Başsavcılığı'nca hazırlanan iddianamede, Dinç Bilgin, Cavit Çağlar, Mehmet Nail Keçili, Şükrü Karahasanoğlu, Şevket Önay Bilgin, Mustafa Çağlar ve Türker İnanoğlu'nun da aralarında bulunduğu 23 sanığın, çeşitli suçlamalardan dolayı 3.5 ile 33 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
