<DOC>
<DOCNO> 201664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo23.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Valencia yankıları... İşte yorumlar... 
</HEADLINE>
<TEXT>

     Beşiktaş Teknik Direktörü Mircea Lucescu, UEFA Kupası'nda İspanya'nın Valencia CF ekibiyle eşleşmelerini değerlendirerek, ''Avrupa futbolunda söz sahibi olmak istiyorsak Valencia'yı yenmek zorundayız'' dedi. 
     Mircea Lucescu, bir televizyon kanalında katıldığı canlı yayında Avrupa Şampiyonlar Ligi'nden elenmeleri ve UEFA Kupası'ndaki Valencia CF ile eşleşmeleri hakkında açıklamalarda bulundu. 
     Beşiktaş'a yapılan eleştirilere de yanıt vermeye çalışan Rumen çalıştırıcı, bu düzeylerde her rakibin zor olduğunu ifade ederek, şöyle konuştu 
     ''Bazı insanların anlaması lazım ki biz merdivenin basamaklarını yavaş yavaş çıkıyoruz. Avrupa'da fazla geçmişimiz olmadan, yavaş yavaş puan toplamaya başlıyoruz. İyi bir imaj yaratmaya çalışıyoruz. Avrupa Şampiyonlar Ligi'nde çok zor gruptaydık. Muhtemel rakipler içinde en zorunu çektik. Valencia'nın Avrupa kariyeri çok büyük, 2 kez Avrupa Şampiyonlar Ligi'nde finale kaldılar. Çok iyi bir ekip, geçen sezon Inter ile yaptıkları maçı izledim, güçlüler. Ama biz de Avrupa futbolunda söz sahibi olmak ve puan almak istiyorsak Valencia'yı elememiz gerekiyor.'' 
     
     DERS ALMAMIZ GEREKİYOR 
     Lucescu, Avrupa Şampiyonlar Ligi'nde bireysel olarak çok hata yaptıklarını da belirtirken, ''Ümit ediyorum ki 6 maç boyunca yapmış olduğumuz hatalardan ders almışızdır'' dedi. 
     ''Bu ligde yapmış olduğumuz maçlardan hepsini kazanabilirdik'' diyen Lucescu, şöyle devam etti 
     ''Her seferinde konsantrasyon eksikliği, acele etmek, dikkat eksikliği, oyun prensiplerine bireysel olarak uyamamamız, bize puanlar kaybettirdi. Bu da son saniyelerde bizim üst tura çıkmamızı engelledi ki, ben ekibimizin hakettiğine inanıyorum. Artık önümüzdeki maça dek zamanımız var. İyi çalışacağız. Kötümser olmamak gerekiyor. Bugüne dek karşılaştığımız rakiplere bakarsanız, onların da bize göre oyuncu kalitesi olarak artı bir değerleri vardı, bizden üstündüler. Bu durumda ne yapmamız gerektiğini, kendi oyunumuzu çok iyi organize ederek, hataları da yapmayarak ilerleyebilir ve böylelikle kazanabiliriz.'' Valencia'yı çok iyi analiz etmelerinin gerektiğine dikkati çeken Lucescu, ''İyi anlamak gerekir ki çok zor ve güçlü bir ekipe karşı oynayacağız. Onları iyi analiz ederek, rakibimize karşı bir çözüm bulacağız. Rakibimizi zor duruma sokmak ve gol atmak isteyeceğiz'' diye konuştu. 
     
     UEFA'DAN FAIR PLAY BEKLİYORUZ 
     Lucescu, UEFA'dan da bir istekte bulunarak, ''Fair Play örneği verip, kendi sahamızda yapacağımız maçı İstanbul'da oynatsınlar'' dedi. 
     Böyle büyük şampiyonalarda herkese eşit davranılması gerektiğine dikkati çeken Lucescu, şunları söyledi 
     ''Aksi takdirde ciddi bir yarışma olmaz. Chelsea bizim ile sanki kendi evinde oynamış gibi rahattı. Hiç korkmadılar, baskıları ve stresleri yoktu, bu maç onlar için Avrupa'daydı. İstanbul'da veya Bükreş'te oynasaydık, belki olaylar değişebilirdi. Kaybetmeyi haketmeden elendik. 200 milyon Euro harcamışlar, buna rağmen bizden daha iyi değillerdi. Yalnızca bir hatalı kararın yardımıyla bir ekibin değil, halka karşı verilen yanlış karardan yararlandılar. Bireysel politikalarını yaptılar, Avrupa politikasını uygulamadılar. Öncelikle UEFA, fair play örneğini göstersin ve bize evimizde oynanamız için izin versin.'' 
     
     ELEŞTİRİLERE YANIT 
     Lucescu, FC Chelsea maçından sonra yapılan eleştirilere de değinirken, şöyle konuştu 
     ''Çok kişi konuşuyor, 'Hücum oynamalıydık' diyorlar. Bunu söylemek çok kolay, bu kadar basit değil. Chelsea maçında son dakikalarda hücum etmeyi denedik, bize kaliteli oyuncularıyla hemen 2 gol attılar. Burada kendi değerinizi, gücünüzü, mesafenizi bilmeniz ve buna göre oynamanız gerekiyor.'' Beşiktaş'ın dünya kulübü olmak için yolunda emin adımlarla ilerlediğini de belirten Rumen teknik adam, FC Chelsea'nin güçlü olmaya başlayan bir ekip olduğunu kaydedip, sözlerini şöyle tamamladı 
     ''Oyuncuları, yatırımları, kurmuş oldukları lobi ve imajlarıyla birlikte Avrupa'da güçlü oluyorlar. Futbolda her zaman para yatıranları cesaretlendiriyorlar. Yatırılan para herkes adına harcanıyor. Parasını futboluna yatırdıysa, herkesi de yaşatıyor, ufaklar da az yaşıyorlar. Chelsea iyi yolda, önemli bir geleceği olan bir kulüp. Valencia da iyi bir kulüp, performanslarıyla puanlarıyla buraya geldiler. Beşiktaş daha şimdilik kendi yolunu çizmeye çalışan, çok büyük bir dürüstlükle yola çıkan bir kulüp. Bir sistem, bir grup ve şirket halinde en fazlasını yapmaya çalışıyor. Fazla parası olmadan bunu başarmaya çalışıyor. Geçmişi dünya düzeyinde fazla olmayan bir kulübüz, ama eminim ki Beşiktaş da başaracaktır.'' 
     
     TAYFUR ''VALENCIA'YI GEÇERSEK KUPAYI ALIRIZ'' 
     Beşiktaş Kaptanı Tayfur Havutçu da, Valencia'nın bu kurada çekebilecekleri takımlar içinde en iyi ve güçlü takım olduğunu belirterek, ''Valencia'yı geçersek, UEFA Kupası'nı alırız'' dedi. 
     Avrupa'nın en güçlü takımlarından biriyle eşleştiklerini dile getiren Tuyfur, ''Hedefimiz tur atlamak, biz de güçlüyüz. Avrupa Şampiyonlar Ligi'nden şanssız bir şekilde elendik, kısmet değilmiş olmadı. Geçen yıl UEFA Kupası'nda çeyrek oynamıştık, bu yıl daha ileriye gitmek ve Valencia'yı elemek istiyoruz'' diye konuştu. 
     Takım olarak kura çekimini televizyondan birlikte izlediklerini de anlatan kaptan Tayfur, ''Tüm ekip olarak rakibimizi eleyeceğimize ve başarılı olacağımıza inanıyoruz. İlk maçta iyi bir sonuç alıp, İstanbul'da rakibimizi elemeyi istiyoruz. Bunun için de elimizden gelen herşeyi yapacağız'' dedi. 
     
</TEXT>
</DOC>
