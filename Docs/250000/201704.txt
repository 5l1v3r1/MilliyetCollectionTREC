<DOC>
<DOCNO> 201704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur26.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban eylemi boykota dönüştü... 
</HEADLINE>
<TEXT>

     ÖNER ŞAN, MAHİR VARLI, GÖKHAN ÇALBAY Antalya DHA 

Antalya Anadolu İmam - Hatip Lisesi'nde üç gün önce başlayan "türban eylemi", 217 öğrencinin okula gelmemesiyle bugün boykota dönüştü. 
     Çarşamba günü 40 kız öğrenciyle başlayan ve dün sayıları 60'a yükselen eylemci öğrenciler, bugün farklı bir destek gördü. Eylemciler dahil 217 öğrenci okula hiç gelmedi. Toplam 340 öğrencinin kayıtlı olduğu iki okulun yatılı 98 öğrencisi sınıflara girerken, diğer 242 öğrenciden 15 erkek ve 10 kız öğrenci okula geldi. 
     Sabah saat 08.00 sıralarında okul kapısına gelen 10 kız öğrenci, nöbetçi öğretmen Ömer Büyükpepe'nin uyarısıyla başlarını açıp içeri girdi. 15 erkek öğrenci de okul kapısı önünde günlük gazeteleri okuyup derse girmek istemedi. Kapıya gelen okul müdürü Enver Sarıca, erkek öğrencilerle konuşarak ellerindeki gazeteleri topladı ve okula girmelerini sağladı. 
     Milli Eğitim Müdürlüğü ve okul yönetiminden hiç bir yetkili açıklama yapmazken, Antalya Emniyet Müdürlüğü Terörle Mücadele Şubesi'nden gelen bir ekip de okuldaki gelişmeleri izledi. 
     
</TEXT>
</DOC>
