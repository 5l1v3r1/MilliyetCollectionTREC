<DOC>
<DOCNO> 205479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur41.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Isparta'da kar yağışı 1,5 trilyon liralık hasara sebep oldu 
</HEADLINE>
<TEXT>

     Isparta Valisi İsa Parlak, kar yağışı nedeniyle enerji nakil hatlarında meydana gelen hasarın 1,5 trilyon lirayı bulduğunu söyledi. 
     Vali İsa Parlak, düzenlediği basın toplantısında, il genelinde yaşanan yoğun kar yağışından il merkezi ile Eğirdir, Senirkent, Sütçüler ve Aksu ilçelerinin etkilendiğini bildirdi. Sütçüler İlçesi'ne bağlı Kuzdere ve Beydilli köyleri dışında ulaşılamayan köy kalmadığını ifade eden Parlak, ''İş makinelerimizi bölgeye gönderdik. Gece geç saatlere kadar sürecek çalışmalar ile bu köylerimize de ulaşacağız'' dedi. 
     Kar yağışı nedeniyle en büyük hasarın enerji nakil hatlarında yaşandığını vurgulayan İsa Parlak, şöyle devam etti 
     ''Halen Isparta'nın Sidre, Emre, Dere, Hisar ve Vatan mahallelerine belirli aralıklarla elektrik verebiliyoruz. Eğirdir, Senirkent ve Aksu ilçelerindeki onarım çalışmaları sona erdi. Sütçüler'de ise çalışmalar sürüyor. Şu anda 94 köye elektrik verilemiyor. Tedaş ekipleri il merkezi ve ilçelerdeki çalışmalarına devam ediyor.'' Vali Parlak, elektrik kesintileri nedeniyle Konya, Afyon, Kütahya ve Akşehir'den gelen 7 araç ve 50 kişilik bir ekibin kendilerine destek olduğunu vurguladı. Parlak, enerji nakil hatlarında meydana gelen hasarın 1,5 trilyon lirayı bulduğunu ifade etti. 
     
</TEXT>
</DOC>
