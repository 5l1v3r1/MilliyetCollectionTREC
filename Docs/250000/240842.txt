<DOC>
<DOCNO> 240842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/siyaset/axsiy02.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP nasıl kurtulur 
</HEADLINE>
<TEXT>


Yeniden CHP Hareketi, Derviş'e çağrıda bulunurken, güncel toplumsal sorunlardan koptukça partinin yaşamının son bulabileceğini savundu 

EZELHAN ÜSTÜNKAYA Ankara 


Yerel seçim sonrası CHP içinde başlayan muhalif hareketin farklı grupları kendi aralarında görüşmelere başladı. 1980 öncesi gençlik kollarında görevli başkan ve yöneticilerin başlattığı "Yeniden CHP Hareketi" kurultay hazırlıklarına resmen başlarken, bu hafta açıklama yapması beklenen muhalif milletvekilleri de Yeniden CHP Hareketi ile temasa geçti. 

Derviş'ten ilk temas 
Yeniden CHP Hareketi Yürütme Kurulu adına Hamdi Fidan, muhalif milletvekilleri ve Kemal Derviş'e "birlikte olma" çağrısında bulundu. Derviş'in de Yeniden CHP Hareketi'nin bir süre önce İstanbul'da düzenlediği bir toplantıya katıldığı öğrenildi. 
Sakarya - Kocaeli - Düzce bölge toplantısının ardından Adana'da yaklaşık 1000 kişiyi bir araya getiren hareket, öncelikle tüzük kurultayı toplamayı, tüzükte genel başkanlığa adaylığı zorlaştırıcı hükümleri değiştirmeyi ve ardından olağanüstü seçimli kurultay toplamayı hedefliyor. 

Öncelikle tüzük kurultayı 
Eylem stratejisinin belirlendiği bildirgedeyse, parti genel merkez yönetimine ağır eleştiriler yöneltildi. CHP'nin bir dağınıklık yaşadığı ve yapılanmaya gitmesi gerektiği vurgulanan bildirgede önemli başlıklar şöyle sıralandı 
Tıpkı diğer siyasal organizmalar gibi CHP'de de, güncel toplumsal sorunlardan ve taleplerden koptukça güç kaybetme süreci hızlanacaktır. Her organizma gibi yaşamı son bulabilir.Laiklik, haklı ancak günümüzün ağır ekonomik koşulları altında ezilen ve sahipsiz bırakılan dar gelirli kesimlerde tek başına siyasal çekim alanı yaratamayan bir duyarlılıktır.Temel özgürlükler sağlanmadan demokrasinin varlığından söz edilemez. Farklılıklarımızı korku olmaktan çıkarıp paylaşmamız gereken zenginlikler olarak kabul etmeliyiz. 

Bir deklarasyon daha 
Bu arada CHP'de seçim sonrası 10 milletvekilinin imzasıyla yapılan olağanüstü kurultay çağrısı genişliyor. 20 milletvekilinin daha katılımıyla 30 milletvekili bugün Genel Başkan Deniz Baykal'a "kurultay çağrısı yapmak üzere" bir basın toplantısı düzenleyecek. 
CHP İstanbul Milletvekili Nurettin Sözen, partinin seçimin ardından geldiği tablodan yönetimin sorumlu olduğunu, bu nedenle de olağanüstü kurultayın toplanması gerektiğini söyledi. 


</TEXT>
</DOC>
