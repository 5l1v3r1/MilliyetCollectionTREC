<DOC>
<DOCNO> 238646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur09.html </URL>
<DATE> 2004/05/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
KESK, Irak'taki işkenceleri protesto etti 
</HEADLINE>
<TEXT>

     Kamu Emekçileri Sendikaları Konfederasyonu KESK Ankara Şubeler Platformu üyesi sendika başkanları, Irak'taki işkence olaylarını protesto amacıyla ABD'nin Ankara Büyükelçiliği önüne siyah çelenk bıraktı. 
     Platformun dönem sözcüsü İsmail Sağdıç, burada yaptığı açıklamada, ABD'nin başlangıçta, ''Kimyasal silahlar var'', daha sonra da ''Demokrasi ve insan hakları getireceğiz'' bahaneleriyle Irak'ı işgal ettiğini kaydetti. 
     ABD ve müttefiklerinin, Iraklı esirlere karşı giriştiği insanlık dışı uygulamaların, ''demokrasi ve insan hakları anlayışlarındaki samimiyetsizliği'' gözler önüne serdiğini söyledi. 
     Iraklı esirlere yapılan kötü muamele ve işkenceleri kınadıklarını ifade eden Sağdıç, şunları kaydetti 
     ''ABD ve müttefikleri, Irak'ı işgal etmelerinin üzerinden 1 yıl geçmesine rağmen, iddia ettikleri kimyasal silahları hala bulamadı. 'Irak'a demokrasi ve insan hakları getireceğiz, ülke yönetimini Iraklılara bırakacağız' dediler. Ortaya çıkan fotoğraflarla demokrasi ve insan hakları anlayışlarındaki samimiyetsizlik görüldü. 
     Irak'ta yapılan işkenceler birkaç örnekten ibaret değil, orada işkenceler sistemli biçimde uygulanıyor. ABD, daha önce Vietnam'da denediği, 'işgal edilen ülke halkının onurunu, gururunu kırma' şeklindeki işkence yöntemlerini şimdi Irak'ta uyguluyor.'' Sağdıç ayrıca, ''işgalcilerin'', Haziran ayındaki NATO Zirvesi'ne katılmak üzere İstanbul'a gelmelerini istemediklerini belirterek, ''Amerikalı ve İngilizlerin kanlı ayaklarıyla kutsal ülke topraklarına ayak basmalarına izin vermeyeceğiz'' dedi. 
     Sağdıç ve bazı şube yöneticileri, açıklamanın ardından ABD Büyükelçiliği'nin kapısına, üzerinde ''KESK Ankara Şubeler Platformu'' yazılı siyah çelenk bıraktılar. 
     
</TEXT>
</DOC>
