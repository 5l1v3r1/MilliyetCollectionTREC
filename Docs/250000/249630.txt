<DOC>
<DOCNO> 249630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko09.html </URL>
<DATE> 2004/06/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Vorkink IMF ile yeni bir anlaşma istikrarın göstergesi olur 
</HEADLINE>
<TEXT>

     Dünya Bankası Türkiye Direktörü Andrew Vorkink, Uluslararası Para Fonu IMF ile mali destek içeren yeni bir anlaşmanın, piyasalara, makro ekonomik ve siyasi istikrarın sürdürüleceğinin bir işareti olacağını söyledi. 
     Vorkink, mecvut Stand By düzenlemesinin sona ermesinin ardından ne türde bir anlaşmanın Türkiye için uygun olabileceğine ilişkin soru üzerine, Hükümetin bu konuda gayet kararlı şekilde çalıştığını, Türkiye'nin dış borç gödemeleri nedeniyle, dış finansman ihtiyacının halen devam ettiğini, bu nedenle IMF ile yapılacak bir anlaşmanın mali destek içermesinin önemli olacağını vurguladı. 
     Türkiye'de iş dünyasının, IMF ile güçlü bir anlaşma yönünde görüş belirttiğini belirten Vorkink, yerli ve uluslararası yatırımcıların, IMF ile yapılacak bir anlaşmayı makro ekonomik ve siyasi istikrarda devam kararlılığı olarak algalayacaklarını da kaydetti. 
     Vorkink, IMF ile yapılacak bir anlaşmanın vereceği sinyalin, sürdürülebilir bir borçlanma politikası için çok gerekli olduğunun da altını çizdi. 
     
     SOSYAL GÜVENLİK REFORMU... 

     Vorkink bu arada, sağlık ve emeklilikten oluşan sosyal güvenlik sisteminin, Gayri Safi Milli Hasıla'nın yüzde 5'i oranında bir açığa sahip olduğunu, sistemin bu haliyle orta ve uzun vadede sürdürülemeyeceğini vurguladı. 
     Türkiye'nin sosyal güvenlik sistemini analiz ettiklerinde, batı ülkelerinde olmayan bir genç nüfus avantajına sahip olduğunu işaret eden Vorkink, sisteme girmesi halinde, aktif olarak prim katkısını artırması beklenen genç nüfusun, işsizlik nedeniyle sisteme katkıda bulunamadığını ifade etti. 
     Vorkink, Türkiye'deki genç nüfusun, iş sahibi olup sosyal güvenlik sistemine katkıda bulunamaması halinde, 10-15 yıl sonra, bu genç nüfusun da yaşlanmaya başlayacağını ve artan sağlık ve emeklilik harcamalarıyla, bu avantajın bir dezavantaja dönüşerek önemli bir mali krize neden olabileceği uyarısında bulundu. 
     Sosyal Güvenlik reformu konusunda Hükümet yetkilileriyle birlikte çalıştıklarını belirten ve Türkiye'deki sosyal güvenlik sistemini ''çok cömert'' şeklinde tanımlayan Vorkink, Türkiye'deki sosyal güvenlik sistemine ilişkin tespitlerini ise şöyle sıraladı 
     ''Türkiye'de, prime esas kazanç uygulaması yeterli değil. Prim ödeme dönemi emeklilik süresine göre çok kısa bulunuyor. Çalışanlardan yeterli yükseklikte prim toplanarak, bu prim doğrudan emekli maaşlarına yansıtılabilir. Yeterli prim toplanmadığı için emekli maaşları çok düşük düzeylerde kalıyor. Türkiye'de genç emekli sayısı oranı yüksek. 
     Emekli aylığı bağlama oranı uluslararası standartlar ölçüsünde olabilir. Özellikle yüksek emekli aylıkları vergilendirilebilir. Emeklilik yaşı orta vadede kademeli olarak yükseltilebilir.'' Sistemdeki aktif sayısının yetersiz olduğunu, çok cömert bir emeklilik sisteminin bulunduğunun altını çizen Vorkink, gerek emeklilik yaşı, gerekse prim katkı oranlarının aşamalı olarak yükseltilebileceğini kaydetti. 
     Vorkink ayrıca, sağlık sisteminde, ne kadarlık katkının vatandaşlardan, ne kadarının devletten geleceğinin de belirlenmesi gerektiğini kaydetti. 
     Vorkink, sosyal güvenlik sisteminde reforma hemen başlanmaması halinde sistemin, 15-20 yıl içinde iflasa sürüklenebileceğini, önlemlerin hemen alınması halinde ise sistemin 10-15 yılda dengeye geleceğini vurguladı. 
     
     BANKA'NIN KKTC'YE BAKIŞI... 

     Uluslararası toplumun, KKTC'ye yardım yapma konusunda bir iyi niyete sahip olduğunu işaret eden Vorkink, İslam Konferansı Örgütü'nün İKÖ Kıbrıs Türklerinin temsiliyetini ''Kıbrıs Türk Devleti'' statüsüne dönüştürmesinin önemli bir karar olduğunu ve uluslararası toplumun KKTC ile ilişkilerinin bundan böyle daha da gelişeceğini bildirdi. 
     Vorkink, uluslararası toplumda, KKTC'ye uygulanan izole edici politikanın terkedilmesi konusunda da, bir görüşbirliği ve iyiniyetin ortaya çıktığını ifade etti. 
     KKTC'yi yakından takip ettiklerini, Başbakan Mehmet Ali Talat ile görüştüğünü ve onun KKTC için gerekli ekonomik reformlarını uygulama konusunda çok büyük bir istek ve kararlılık içinde olduğunu gördüğünü belirten Vorkink, ABD ve Birleşmiş Milletler'in bakışının netleşmesinin ardından, Banka olarak gerekli yardımı yapacaklarını kaydetti. 

     
</TEXT>
</DOC>
