<DOC>
<DOCNO> 226329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/soneko01.html </URL>
<DATE> 2004/03/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Çiftçiye 10 ayda 2 katrilyon kredi... 
</HEADLINE>
<TEXT>

     Çiftçiye yaklaşık 10 aylık dönemde 2 katrilyon 67 trilyon liralık kredi verilecek. Ziraat Bankası ve Tarım Kredi Kooperatifleri aracılığıyla toplam 443 bin üreticiye, 1 katrilyon 666 trilyon işletme kredisi kullandırılacak. 
     A.A muhabirinin Ziraat Bankası'ndan edindiği bilgiye göre, tüm tarımsal işletme kredilerinde üreticilerden gösterge faiz oranı olarak belirlenen yüzde 25 üzerinden faiz hesaplanacak. 
     Selektif kredilerin faizleri ise Banka'nın faiz oranından belirli oranlarda indirimler yapılarak belirlenecek. 
     
     2 KATRİLYON KREDİ KULLANIMA AÇILDI 
     Bu kapsamda tarımsal işletme kredisine yönelik olarak, Ziraat Bankası'ndan 156 bin üreticiye 833 trilyon lira, Tarım Kredi Kooperatiflerinden ise 287 bin üreticiye 833 trilyon lira olmak üzere, toplam 443 bin üreticiye 1 katrilyon 666 trilyon lira işletme kredisi kullandırılabilecek. 
     Selektif tarımsal üretim konularında ise Ziraat Bankası'ndan 36 bin üreticiye 272,5 trilyon lira, Tarım Kredi Kooperatiflerinden ise 31 bin 500 üreticiye 128,3 trilyon lira olmak üzere, toplam 67 bin 500 üreticiye 400,8 trilyon lira tarımsal işletme ve yatırım kredisi kullandırılacak. 
     Toplam olarak, Ziraat Bankası'nca 192 bin üreticiye 1 katrilyon 105,8 trilyon lira, Tarım Kredi Kooperatiflerince 318 bin 500 üreticiye 961,6 trilyon lira olmak üzere, 510 bin 500 üreticiye 2 katrilyon 67,4 trilyon lira kredi kullandırılması planlanıyor. 
     
     KREDİ NASIL KULLANILACAK 
     Kredi, 25 Şubat 2004-31 Aralık 2004 tarihleri arasında kullandırılacak. Başvurular, işletmelerin bulunduğu yerdeki şubelere yapılacak. 
     Bu kapsamdaki krediler, başarılı işletmecilik yapan, yöresinde tarımsal üretime yönelişi ve uygulayışı ile başarılı bilinen, çevresinde itibarlı, ödeme gücüne sahip, krediye karşılık yeterli teminatı verebilen ve kredibıl olarak tanınan müşterilere açılacak. 
     25 Şubat 2004 tarihinden önce açılmış ve kullandırılmış olan ve halen bakiyesi bulunan tarımsal krediler, Banka'ya ertelenmiş, taksitlendirilmiş, kayıtlı borcu bulunanlar, yeniden yapılandırılmış kredi borcu olup, geri ödeme süreci devam eden üreticiler bu kredilerden yararlanamayacak. 
     Gösterge faiz oranı üzerinden Yüzde 25 sadece işletme kredisi kullandırılacak. Tüm tarımsal üretim konularını kapsayacak kredide azami vade 12 ay olacak. 
     
     İNDİRİMLİ FAİZLİ KREDİLER 
     İndirimli faiz oranı ile kullandırılacak selektif krediler ise işletme ve yatırım kredisi olabilecek. 
     Belirlenen selektif tarımsal üretim konularında verilecek kredilerde, Ziraat Bankası'nın cari tarımsal kredi faiz oranlarından yüzde 30-60 arasında değişen oranlarda indirim yapılacak. Bir üretici azami 250 Milyar liraya kadar kredi alabilecek. 
     Su ürünleri yetiştiriciliği işletme kredilerinde azami 18 ay, yatırım kredilerinde de azami 3 yıl vade uygulanabilecek. 
     
     İNDİRİMLİ FAİZ ORANI İLE KREDİYİ KİMLER ALACAK 
     Damızlık süt sığırı yetiştiriciliği işletme-yatırım yüzde 40, sertifikalı tohum kullanımı işletme yüzde 50, sertifikalı tohum ve meyve fidanı üretimi işletme-yatırım yüzde 40, su ürünleri yetiştiriciliği işletme-yatırım yüzde 30, organik tarım ve organik girdi üretimi işletme-yatırım yüzde 60, kontrollü örtü altı yetiştiriciliği işletme-yatırım yüzde 30, tarımsal ar-ge yatırım de yüzde 40 indirimli faiz oranı ile kredi kullanabilecek. 
     Bugün itibariyle cari tarımsal kredi faizinin yüzde 29 olduğu göz önüne alındığında, organik tarımla ilgili kredi yıllık yüzde 11.6, sertifikalı tohum kullanımı kredisi de yüzde 14.5 ile alınabilecek. 
     
</TEXT>
</DOC>
