<DOC>
<DOCNO> 223829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo29.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat'ın gol hediyesine teşekkür 
</HEADLINE>
<TEXT>

     Fenerbahçeli milli Futbolcu Ümit Özat'ın, Konyaspor maçında attığı golü Sivaslılar'a hediye ettiğini açıklaması, Sivas Fenerbahçeliler Derneği tarafından memnuniyetle karşılandı. 
     Sivas Fenerbahçeliler Derneği Başkanı Faruk Taşseten, yaptığı açıklamada Ümit Özat'ın, Fenerbahçe'de uzun süredir başarıyla futbol oynadığını belirterek, Özat'ın örnek kişiliği ve insan ilişkileri gibi üst düzey meziyetleriyle Fenerbahçe'nin kaptanlığına dek yükseldiğini söyledi. 
     Konyaspor ile yapılan maçta takımının 4. golünü atan Özat'ın, gol sevincini, Sivas Fenerbahçeliler Derneği afişini tutan Sivaslı taraftarlarla paylaştığını hatırlatan Taşseten, bu tablonun tüm Sivaslı Fenerbahçelileri gururlandırdığını kaydetti. 
     Özat'ın medya önünde golünü Sivaslılar'a armağan ettiğini açıklamasına değinen Taşseten, ''Cumhuriyet kenti Sivas'ın imajının, en iyi şekilde tanıtılmasına katkıda bulunan hemşehrimiz Ümit Özat ile tüm dernek üyeleri olarak gurur duyuyoruz'' diye konuştu. 
     
</TEXT>
</DOC>
