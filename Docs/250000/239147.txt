<DOC>
<DOCNO> 239147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur09.html </URL>
<DATE> 2004/05/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İzmir'de kitabevi kundaklandı .. 
</HEADLINE>
<TEXT>

     İzmir'in Karşıyaka İlçesi'nde, Merkez Polis Karakolu'nun karşı sokağındaki bir kitapevi, kimliği henüz belirlenemeyen kişilerce kundaklandı. 50 milyar liralık 10 bin kitap kül oldu. 
     Alınan bilgiye göre, Karşıyaka Çarşısı 1716 sokakta faaliyet gösteren Battal Atar'a ait Beşeri Kitabevi'nde sabah saatlerinde yangın çıktı. Kısa sürede olay yerine gelen itfaiye ekiplerinin müdahalesiyle, alevler diğer işyerlerine sıçramadan söndürüldü. 
     Polis ve itfaiye görevlilerinin yaptığı araştırmada, kitabevine pencere camının kırılarak girildiği ve 3 ayrı noktadan yanıcı maddeyle kundaklandığı tespit edildi. 
     
     10 BİN KİTAP KÜL OLDU 
     Kitabevi sahibi Battal Atar, AA muhabirine, yaklaşık 10 bin kitabın yandığını ve 50 milyar liralık maddi zarar meydana geldiğini bildirdi. 
     İşyerinin ''sigortasız'' olduğunu belirten Atar, şunları söyledi 
     ''10 yıllık emeğim kül oldu. Yeni çıkan kitapların yanı sıra, eski kitapları da satıyordum. Para veya herhangi bir kitap çalınmamış. Sadece kundaklanmak amacıyla girilmiş. Bunu yapan kişinin en ufak bir kitap sevgisi olamaz. Şu ana kadar bir tehdit telefonu veya mesajı almadım. Kimin yapabileceği hakkında bilgim de yok.'' Emniyet yetkilileri, geniş çaplı soruşturma başlatıldığını bildirdiler. 
     
</TEXT>
</DOC>
