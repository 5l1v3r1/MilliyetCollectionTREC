<DOC>
<DOCNO> 239868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/magazin/mag05.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın semazen krizi 
</HEADLINE>
<TEXT>


DENİZ ALTUNTAŞ 

Yarın finali yapılacak 49. Eurovision Şarkı Yarışması'nın finalistleri Türkiye Denizcilik İşletmeleri'nin Ankara yolcu gemisiyle düzenlediği Boğaz turuna katıldı. TRT Genel Müdürü Şenol Demiröz, İstanbul Büyükşehir Belediye Başkanı Kadir Topbaş, Sertab Erener ve yarışmada Türkiye'yi temsil edecek olan Athena grubunun da katıldığı gezide, finallerin açılışını yapacak olan Erener'le Demiröz arasında kadın semazen tartışması yaşandı. Erener'e 5 dakikalık şovunda eşlik edecek semazenlerden beşinin kadın olmasına tepki gösteren Demiröz, "Bana göre sizin yaptığınız deneysel bir yaklaşım" dedi. Erener de, "Ben şarkıyı Mevlevilerle söylüyorum. Mevlevilerin arasında kadınlar da var. Tanrı katında kadın erkek ayrımı yoktur. Ben inandığım ve bildiğim her şeyi yaptım. Bundan sonra da yapacağım" diye konuştu. 

</TEXT>
</DOC>
