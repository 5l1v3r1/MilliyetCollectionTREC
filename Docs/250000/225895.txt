<DOC>
<DOCNO> 225895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo29.html </URL>
<DATE> 2004/03/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Adanaspor'da Mezsaros ve Abdullah, Fenerbahçe maçı kadrosunda yok 
</HEADLINE>
<TEXT>

     Birinci Süper Lig'de yarın lider Fenerbahçe ile karşılaşacak olan Adanaspor, Seyhan Oteli'nde kampa girdi. 
     Adanaspor Teknik Sorumlusu Ahmet Ziya Yüce, 5 Ocak Stadı'nda yapılan ter antrenmanının ardından 18 kişilik kafileyle kampa girdiklerini, form düşüklüğü gözlenen Mezsaroz ve Abdullah'ı maç kadrosuna almadığını söyledi. 
     Lider Fenerbahçe karşısında kolay teslim olmayacaklarını belirten Yüce, şunları kaydetti 
     ''Fenerbahçe, koşan, rahat pozisyon bulan ve kaliteli oyunculara sahip bir ekip. Biz de disiplini elden bırakmadan çok koşarak, rakibin oyununu bozmayı düşünüyoruz. Bunun için farklı bir sistemle oynayacağız. Mezsaroz ve Abdullah'ı bu sisteme uymadıkları için maç kadrosuna almadım. Ayrıca milli takımda olan Umut Salgınoğlu ve Gürhan da yok. Sakatlanan kaleci Atilla'nın yerine genç takım kalecisi Tolgahan'ı kadroya aldık. Bundan sonra görev futbolcularda, çıkıp kazanacaklar. Futbolcularımızın inancı ve hırsları beni umutlandırıyor. Herkesin gözü Adana'da olacak. Onur ve prestij maçı olarak baktığımız Fenerbahçe karşılaşmasını kazanacağız. Kolay lokma olmayacağız.'' 
     
</TEXT>
</DOC>
