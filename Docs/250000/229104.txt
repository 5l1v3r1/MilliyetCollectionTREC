<DOC>
<DOCNO> 229104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/dunya/adun.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak, Bush'un Vietnamı' 
</HEADLINE>
<TEXT>

   ABD'de Demokratların ağır toplarından Senatör Kennedy, Bush yönetiminin Irak'ta baş etmekte zorlandığı kargaşayı Vietnam yenilgisine benzeterek Amerikalılara kabus dolu geçmişi hatırlattı 
      DIŞ HABERLER SERVİSİ 

   
   Amerikan siyasetinin etkin isimlerinden Demokrat Senatör Edward M. Kennedy "Irak, Başkan George W. Bush'un Vietnamı. Bize yeni bir başkan gerek" diyerek Irak'taki durum ile ABD'yi Vietnam'dan geri çekilmeye zorlayan olumsuz askeri ve politik koşullar arasında benzerlik kurdu. 
   Washington'da "Brookings Enstitüsü" adlı araştırma kuruluşunda bir konuşma yapan Senatör Kennedy, Bush'u Watergate Skandalı yüzünden utanç içinde istifa etmek zorunda kalan eski Başkan Richard Nixon kadar hilek r ve dürüstlükten uzak olmakla suçladı. 
   Nixon, 1974'te Watergate adlı "telekulak" skandalına adı karışınca istifa etmişti. 
   
   Güven bunalımı 
   Şimdiki yönetimin en büyük zararı "gerçeklere" verdiğini savunan Ted Kennedy, Bush'un Irak savaşı, ekonominin durumu, sağlık hizmetleri ve eğitim konularında Amerikan halkını aldatarak yanlış yönlendirdiğini söyledi. Demokrat Senatör, bu yalanlar dolayısıyla bir taraftan ABD'nin dışarıdaki itibarının azaldığını, bir taraftan da yönetim ile halk arasındaki güven köprüsünün yıkıldığını ileri sürdü. 
   Kennedy, "Sonuç olarak bu başkan, Richard Nixon'dan bu yana en büyük güven bunalımını yarattı. Bush bir çözüm değil, bir problemdir" dedi. 
   
   Kongre felç oldu 
   Askeri operasyonlar nedeniyle toplumun dikkatinin başka yöne çevrildiğini ve yapılan hilelerin görülmediğini kaydeden Ted Kennedy, eleştirileri bastıran yönetimin Kongre'yi kutuplara ayırdığını ve felce uğrattığını savundu. 
   Bush yönetiminin amaca ulaşmak için her yolu mubah gördüğünü ifade eden Kennedy, "Bu ülkenin yeni bir başkana ihtiyacı var" diye konuştu. 
   Bush'un seçim kampanyası sözcülerinden Terry Holt, Kennedy'ye verdiği cevapta, "Senatör, bu ülkenin savaşta olduğunu anlamıyor. Bunu suçla mücadele düzeyinde bir şey sanıyor" dedi. 
   
   Kamuoyu desteği yüzde 40'a düştü    Amerikalıların, geçen hafta Felluce'de 4 Amerikalı sivilin cesetlerinin yakılıp parçalanmasından sonra Başkan George W. Bush'a Irak konusundaki desteği yüzde 40'a düştü. Pew Araştırma Merkezi'nin, 1 - 4 Nisan tarihlerinde 790 kişiyle yaptığı anket, Bush'a Irak konusundaki desteğin, ocak ayının ortalarından bu yana yüzde 19 oranında düştüğünü ve 2002 yılı ekim ayından bu yana en düşük seviyeye geldiğini gösterdi. Amerikalıların yüzde 57'si de Bush'un Irak'ta ne yapacağına dair bir planı olmadığını düşünüyor. 
   
   Hans Blix Irak savaşı Saddam'dan daha kötü    Birleşmiş Milletler silah müfettişlerinin eski şefi Hans Blix, Irak savaşı ve sonuçlarının, hem Iraklılar hem de bütün dünya açısından Saddam Hüseyin diktatörlüğünden daha kötü olduğunu söyledi. İsveçli diplomat Blix, "Saddam ve kanlı rejiminin ortadan kalkması olumlu, ancak iş matematiğe gelince savaşın olumsuz yanları ağır basıyor" dedi. Savaşta çok fazla insanın öldüğüne dikkat çeken Blix, ABD Başkanı George W. Bush'un bu savaşın terörizme karşı olduğunu iddia ettiğini ancak savaşın terörü azaltmak yerine daha da artırdığını savundu. 
   
   
</TEXT>
</DOC>
