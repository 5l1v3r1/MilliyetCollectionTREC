<DOC>
<DOCNO> 249730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur20.html </URL>
<DATE> 2004/06/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kapkaç iddiası yalan çıkan üniversite adayı hakkında ''yasal işlem''... 
</HEADLINE>
<TEXT>

     Adana'da, Öğrenci Seçme Sınavı ÖSS belgesinin çalındığını iddia eden, ancak daha sonra yalan söylediğini itiraf ettiği belirtilen genç kız hakkında ''adli mercileri yanıltmak'' ve ''yalan beyanda'' bulunmaktan işlem yapıldığı, ifadesinin Cumhuriyet Savcılığı'na gönderileceği öğrenildi. 
     Adana Emniyet Müdürlüğü yetkililerinden alınan bilgiye göre, 2000 Evler İlköğretim Okulu yakınlarında kapkaç yöntemiyle ÖSS belgesinin çalındığını iddia eden ve götürüldüğü karakolda çelişkili açıklamalarda bulunması üzerine ''başarısız olacağını anlayıp ailesinden korktuğu için'' çantayı yakındaki bir çöp bidonuna attığını itiraf eden 19 yaşındaki G.G'nin ifadesi alındı. 
     G.G'nin ''Adli mercileri yanıltmak'' ve ''yalan beyanda'' bulunmaktan 100. Yıl Polis Merkezi'nin aldığı ifadenin, Cumhuriyet Savcılığı'na gönderileceği belirtildi. 
     Mahfesığmaz Mahallesi'nde yaşayan genç kız, sınava gireceği okulun yakınında yürürken plakasını alamadığı taksideki iki kişinin, kapkaç yöntemiyle, içinde ÖSS belgelerinin de bulunduğu çantasını çaldıklarını öne sürmüştü. 

     
</TEXT>
</DOC>
