<DOC>
<DOCNO> 218918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun23.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bilimadamına iki büyük ödül... 
</HEADLINE>
<TEXT>

     ABD'de yaşayan ünlü psikoanalist Prof. Dr. Vamık Volkan, psikiyatri alanında dünyanın en prestijli ödülü sayılan ''Sigmund Freud Ödülü''' ile ''En İyi Eğitmen Ödülü''nü almaya hak kazandı. 
     Kıbrıslı Türk Prof. Dr. Vamık Volkan, ''Sigmund Freud Ödülü''nü 20 Nisan'da Viyana'da, ''En İyi Eğitmen Ödülü''nü de 1 Mayıs'ta New York'ta düzenlenecek törenlerle alacak. 
     ''Sigmund Freud Ödülü'', merkezi Viyana'da bulunan ''World Council for Psychotherapy'' Dünya Psikoterapi Konseyi tarafından, psikoterapiye dünya çapında olağanüstü katkılarından dolayı seçilen bir kişiye verilirken, ''En İyi Eğitmen Ödülü'' de her yıl, ''The American College of Psychoanalysts'' tarafından, en iyi psikoanalitik eğitimi yapan kişiye veriliyor. 
     Prof. Dr. Vamık Volkan, 400'e yakın üyesi olan ''The American College of Psychoanalysts''e 15 yıl önce davet edilmiş ve üye olarak seçilmişti. Kendi alanında isim yapmış psikoanalistler bu kuruluşa davet edilerek üye seçiliyor. Bir fahri kuruluş olan ''The American College of Psychoanalysts'' her yıl, bu alanda en iyi eğitimi yapan kişiyi seçerek ödüllendiriyor. 
     
     İSTANBUL'DA KONFERANS VERECEK 
     Bu arada, Prof. Dr. Volkan, 3-5 Nisan'da İstanbul'da Lütfi Kırdar Uluslararası Kongre ve Sergi Sarayı'nda yapılacak toplantı çerçevesinde ''Psikoanaliz ve Tarih'' konulu konferans verecek. Konferansa, Princeton Üniversitesi'nden Prof. Dr. Norman Itzkowitz da katılacak. 
     
</TEXT>
</DOC>
