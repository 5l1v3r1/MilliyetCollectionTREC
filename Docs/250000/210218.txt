<DOC>
<DOCNO> 210218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur20.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski FİFA hakemi Sarvan, eşinden boşandı... 
</HEADLINE>
<TEXT>

     Derya Sarvan, FİFA kokartlı eşi eski hakem Oğuz Sarvan aleyhine açtığı boşanma davasını kazandı. Oğuz Sarvan, eşine 20 milyar lira tazminat ödeyecek. 
     İzmir Karşıyaka Aile Mahkemesi'nde ''gizlilik kararı'' bulunan son duruşmaya eşinin kendisini aldattığını iddia ederek, boşanma davası açan Derya Sarvan katılmazken, Oğuz Sarvan hazır bulundu. 
     Derya Sarvan'ın boşanma talebini kabul eden mahkeme, oğlunun velayetini anneye bırakırken, anne ve oğula toplam 300 milyon lira da nafaka ödenmesine karar verdi. 
     Mahkeme, ayrıca, ''kusurlu bulduğu'' Oğuz Sarvan'ın, eşine 20 milyar lira tazminat ödemesini kararlaştırdı. 
     Oğuz Sarvan, 2001 yılında, uzun süredir ayrı yaşadığı eşinden ''Şiddetli geçimsizlik'' nedeniyle boşanmak için, mahkemeye başvurmuş, dilekçesinde de eşinin ''şişmanlığından'' yakınmıştı. Ancak, mahkeme, Sarvan'ın boşanma talebini reddetmişti. 
     Bunun üzerine geçen yıl bu kez Derya Sarvan, eşinden boşanmak için dava açmıştı. 
     
</TEXT>
</DOC>
