<DOC>
<DOCNO> 247432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonyas03.html </URL>
<DATE> 2004/06/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Truvalı Hector" olimpiyat oyunlarına gidiyor .. 
</HEADLINE>
<TEXT>

     ''Truva-Troy'' filmiyle parlayan aktör Eric Bana, sinemanın harika çocuğu Steven Spielberg'in 1972'deki kanlı Münih olimpiyatlarını anlatan filminde başrolü üstlenecek. 
     Internetteki ''variety'' sitesinin haberine göre, ''The Terminal'' adlı filminin çekimlerini bitiren Spielberg, DreamWorks ve Universal şirketlerinin işbirliğiyle çekilecek, ismi henüz belirlenmeyen film projesine yoğunlaştı. 
     Filmin başrolü için ''Truva'' filminin ''Hector'' karakteri Eric Bana'yı seçen Spielberg, 6 hafta sonra Avrupa'da belirlenen mekanlarda filmin çekimine başlamayı planlıyor. 
     Spielberg'in, ''Schindler'in Listesi'' filminde beraber çalıştığı dev aktör Ben Kingsley ile de başrollerden biri için el sıkıştığı belirtildi. Filmin yapımcılığını, Spielberg ile birlikte Kathleen Kennedy ve Barry Mendel'in üstleneceği kaydedildi. 
     Spielberg'in takviminde, ''The Rivals'' ve ünlü aktör Tom Cruise'a başrolü vermeyi düşündüğü ''The War of the Worlds'' adlı yapımlar da bulunuyor. 
     Ünlü yönetmenin Tom Hanks ve Catherine Zeta-Jones ile çalıştığı ''The Terminal'', 18 Haziran'da ABD sinemalarında gösterime girecek. Türkiye'deki gösterim tarihi henüz belli olmayan film, Viktor Navorsky adlı bir Doğu Avrupa vatandaşının, New York'tan dönerken, havaalanında, ülkesinin ''haritadan silinmesi'' üzerine pasaportunun geçersiz olması nedeniyle yaşadıklarının öyküsü. 
     Steven Spielberg'in beyazperdeye taşıyacağı Almanya'nın Münih kentinde düzenlenen 1972 Olimpiyat Oyunları sırasında 5 ve 6 Eylül'de ''Kara Eylül'' adlı grubun üyesi 8 Filistinli, Filistinli mahkumların salıverilmesini sağlamak için İsrail kafilesinden atletleri rehin almıştı. Alman polisinin düzenlediği operasyonda, 11 İsrailli, 5 terörist ve 2 polis ölmüştü. 
     
</TEXT>
</DOC>
