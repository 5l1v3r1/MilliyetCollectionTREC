<DOC>
<DOCNO> 202928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun22.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanssız doğdu... Kalbi 11 yıl dayanabildi 
</HEADLINE>
<TEXT>

     İngiltere'de, daha bir aylıkken yapılan kalp kapakçığı nakliyle yaşayabilen en küçük kişi unvanına sahip kız çocuğu, 11 yaşında başının kaldırıma çarpması sonucu öldü. 
     Throckley kentinde yaşayan Katie Watson'un, başını kaldırıma çarpması sonucunda kalbinin durduğu açıklandı. 
     Çocuğun kalbinin durmasına yol açan darbenin, herhangi bir çocukta aynı etkiyi göstermeyebileceğine dikkat çeken doktorlar, ''O daha çok küçük yaşlarında önemli bir operasyon geçirdi ve kalbi yaşıtları kadar güçlü değildi'' dediler. 
     Ülkesinde bir başka kişiden alınan kalp kapakçığıyla yaşamayı başaran Katie'nin canlı ve neşeli bir bebeklik dönemi geçirdiği belirtildi. 
     Katie'nin annesi Jane Watson, ''Bu olay hayatın acımasız yüzünü ortaya koyuyor. Düşünün ki daha el kadar bebekken, dünyanın en zor operasyonlarından birini geçirip yaşamayı başaran bir çocuk, böylesine aptalca bir kaza sonucu durduk yerde düşüp ölebiliyor'' dedi. 
     
</TEXT>
</DOC>
