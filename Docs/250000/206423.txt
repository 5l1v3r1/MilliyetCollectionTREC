<DOC>
<DOCNO> 206423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur21.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 49 bin 500 adet Ecstasy ele geçirildi... 
</HEADLINE>
<TEXT>

     Hollanda'dan getirilen 49 bin 500 adet uyuşturucu ve uyarıcı nitelikteki hapı İstanbul'da piyasaya sürmek istedikleri belirtilen 5 kişi yakalandı. 
     Narkotik Şube Müdürlüğü'nden yapılan açıklamaya göre, bir istihbaratın değerlendirilmesi sonucu, yurtdışından gelen Ömer Y. yönetimindeki TIR, TEM Otoyolu Avcılar Gişeleri'nde durduruldu. 
     TIR'da yapılan araştırmalarda, gizli bölmelere yerleştirilmiş 10 poşet içinde 49 bin 500 adet ''Ecstasy'' adlı uyuşturucu ve uyarıcı nitelikte hap ele geçirildi. 
     Olayla ilgili TIR şoförü Ömer Y., Hollanda'da seracılık yaparken bu ülkeden sınırdışı edilen Ayhan S., aile görüntüsü vermek için beraberinde getirdiği ve Ankara'da çocuk bakıcılığı yaptığı belirlenen Moldova uyruklu kadın ile bu uyuşturucu maddelerin Ankara ve İstanbul'daki eğlence yerlerinde satışını üstlenen İsmail B. ve Abdülhakim K. gözaltına alındı. 
     Polisin, şebekenin Hollanda ayağına ilişkin bu ülke emniyet kuvvetleriyle irtibatlı olduğu belirtildi. 

     
</TEXT>
</DOC>
