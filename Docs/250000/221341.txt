<DOC>
<DOCNO> 221341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur28.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'ndan ABD'ye PKK uyarısı Sözünü tut 
</HEADLINE>
<TEXT>

     Dışişleri Bakanlığı Sözcüsü Namık Tan, terör örgütü PKK'nın Irak'ın kuzeyinden bertaraf edilmesine yönelik ABD'nin Türkiye'ye mutabakatlara bağlı taahhütleri olduğunu belirterek, ABD'den en kısa sürede bu taahhütleri yerine getirmesini beklediklerini söyledi. 
     Tan, haftalık basın toplantısında, Irak'ın kuzeyinde terör örgütü PKK ile mücadele konusunda ABD'nin tutumunun Türkiye'yi tatmin edip etmediğine ilişkin bir soru üzerine, örgütün, ABD Dışişleri Bakanlığı'nın yıllık terör raporunda terör örgütü olarak nitelendiğini ve ABD yasaları çerçevesinde de terör örgütü olarak ilan edildiğini hatırlattı. 
     Bu çerçevede başta ABD Başkanı George Bush olmak üzere, birçok üst düzey yetkilinin Irak'ın kuzeyinin terör unsurlarından arındırılacağına yönelik açıklamalarda bulunduğunu belirten Tan, ''Irak'taki PKK teröristleriyle etkin mücadele ve bunların elimine edilmesi konusunda ABD'nin bize mutabakatlara bağlı taahhütleri var. Beklentimiz, ABD'nin en kısa zamanda bu taahhütleri yerine getirmesidir'' diye konuştu. 
     Tan, konuya ilişkin girişim yapılıp yapılmadığına ilişkin bir soru üzerine, ABD ile sürekli temas halinde olunduğunu belirterek, Ankara'nın görüşlerinin her vesileyle Washington'a iletildiğini kaydetti. 
     
</TEXT>
</DOC>
