<DOC>
<DOCNO> 240969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy13.html </URL>
<DATE> 2004/05/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Anayasa Mahkemesi eski Başkanı "YÖK yasası Anayasa'ya aykırı" 
</HEADLINE>
<TEXT>

     Anayasa Mahkemesi eski Başkanı Yekta Güngör Özden, YÖK Yasası'nın, Anayasa'nın birçok maddesine aykırı olduğunu belirterek, ''Anayasa Mahkemesi, Cumhuriyet'e sahip çıkacaktır'' dedi. 
     Özden, Atatürkçü Düşünce Derneği ADD İskenderun Şubesi'ni ziyareti sırasında gazetecilerin soruları üzerine, YÖK Yasası'nın, Anayasa'nın 2-6-10-42 ve 130. maddelerine aykırı olduğunu söyledi. 
     Muhalif oylar dahi olsa, Anayasa Mahkemesi'nin, Cumhuriyet'in temel ilkelerine ve Anayasa'ya her zaman sahip çıkacağına emin olduğunu belirten Özden, Cumhurbaşkanı'nın da CHP'nin de YÖK Yasası için ayrı ayrı iptal davası açabileceğini ifade etti. 
     Hükümetin, YÖK Yasası ile farklı bir gündem yaratarak Kıbrıs davası ve ABD'nin dayatmalarını unutturmaya çalıştığını öne süren Özden, şöyle konuştu 
     ''Yok yere gerginlik çıkartarak, toplumda endişe yaratıyorlar. imam hatiplerden mezun olanların kendi alanlarında yükselmelerine kimse bir şey demiyor, ancak üniversitelerdeki tüm kapıları bilinçli olarak açmaları, tehlike oluşturuyor. Türkiye Cumhuriyeti'nin laiklik ilkelerinin ortadan kaldırılması tehlikesi var.'' 
     
</TEXT>
</DOC>
