<DOC>
<DOCNO> 231661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko24.html </URL>
<DATE> 2004/04/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gima Yönetim Kurulu Başkanı Çapa Türkiye enflasyonu tepeledi 
</HEADLINE>
<TEXT>

     Gima Yönetim Kurulu Başkanı Tunç Çapa, Gima'nın bu yıl 700 trilyon liralık ciro hedeflediğini bildirdi. 
     Gima'nın Türkiye'deki üçüncü büyük alışveriş merkezi, Antalya G-Mall Alışveriş merkezi, törenle hizmete girdi. 
     Gima Yönetim Kurulu Başkanı Tunç Çapa, yaptığı açıklamada, Gima'nın bu yıl geçen yıla göre yüzde 12 büyüyerek 700 trilyon liralık ciro hedeflediğini söyledi. 
     Antalya G-Mall Alışveriş Merkezi'nden sonra haziran ayı sonunda Marmaris'te de aynı konseptte alışveriş merkezi açacaklarını anlatan Çapa, 32 ilde mağaza sayısının 79 olduğunu bildirdi. 
     Türkiye'de enflasyonun düşmesi, fiyatların sabit kalması, insanların boşalmış ceplerinin tekrar alım gücüne kavuşmasının perakende sektörüne canlılık getireceğini vurgulayan Çapa, şöyle konuştu 
     ''Türkiye bu enflasyonu tepeledi. Türkiye'nin önündeki en önemli mesele işsizliktir. Çok ağır terör olaylarından sonra büyük krizlere girildi. İşsizlik yüzde 17'lere kadar çıktı. Türkiye'deki yatırımcıları, gerek ulusal sermaye, gerek yabancı sermaye olsun GİMA gibi cesaretle Doğu ve Güneydoğu'ya yatırım yapmaya çağırıyoruz. Biz bunu terör ve ağır kriz dönemlerinde yaptık. Van, Malatya, Gaziantep, Diyarbakır ve Urfa gibi yerlerde yatırımlar yaptık. Türkiye'nin sadece zengin bölgelerinde değil, fakir bölgelerine de iş ve aş götürdük. Bu çok önemlidir. Türkiye'de yatırımcılara sesleniyorum Buyursunlar Gima'nın peşinden gelsinler. Bu bölgelere de yatırımlar yapsınlar.'' GİMA'nın yurtdışına açılma durumu olmadığını, ancak FIBA grubunun Romanya'nın başkenti Bükreş'te 5 yıldır faaliyette bulunduğunu anlatan Çapa, bu ülkede 95 bin metrekarelik alanda 33 milyon Euro'luk yatırım yapıldığını söyledi. 
     Romanya'da kötü Türk işadamı imajının da FİBA sayesinde ortadan kalktığını anlatan Çapa, ''Romanya'daki alışveriş merkezi Eylül ayında Başbakan Erdoğan'ın da katılacağı bir törenle açılacak. Romanya'da bunu çok iyi yapıyoruz. Eylül ayında açılacak bu büyük alışveriş merkezinde şimdiden boş yer yok. 3.5 milyon Euro'luk kira peşin alındı. Bu ülkede bizden önceki işadamlarının Türk işadamlarının olumsuz Türk imajı, bizim sayemizde pozitife döndü. Bunu ne hariciye yaptı, ne o yaptı, ne bu yaptı'' dedi. 
     Antalya G-Mall'ın açılış törenine Finansbank Yönetim Kurulu Başkanı Hüsnü Özyeğin, Antalya Büyükşehir Belediye Başkanı Menderes Türel ve Muratpaşa Belediye Başkanı Süleyman Evcilmen de katıldı. 
     Antalya Dedeman Oteli karşısında 10 bin metrekarelik alan üzerinde kurulan ve 3.5 milyon dolara mal olan G-Mall Alışveriş merkezi'nde 300 kişiye istihdam yaratıldı. Bu alışveriş merkeziyle birlikte Gima'nın mağaza sayısı 79'a yükseldi. 
     
</TEXT>
</DOC>
