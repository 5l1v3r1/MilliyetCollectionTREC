<DOC>
<DOCNO> 234388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun41.html </URL>
<DATE> 2004/04/24/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
KKTC Başbakanı Talat Artık Denktaş'ın yeri olamaz 
</HEADLINE>
<TEXT>

     KKTC Başbakanı Mehmet Ali Talat referandum sonucu sandıkların üçte biri açıldıktan sonra yaptığı ilk değerlendirmede, KKTC'nin önündeki yeni dönemde Cumhurbaşkanı Rauf Denktaş'a yer bulunamayacağını savundu. 
     Talat, ilk sonuçların belli olmasından sonra düşüncelerini soran gazetecilere, "Sonuç bizim açımızdan memnuniyet verici. Bizim arzumuz iki 'evet' idi, ama tek 'evet' çıkardık. Biz üzerimize düşeni yaptık, uluslararası topluma verdiğimiz taahhütlerimizi yerine getirdik. Sonuçla ilgili Türk toplumu suçlanamaz, görevini yapmış olmanın memnuniyet getireceği doğaldır" dedi. 
     
     TÜRKİYE'YLE MUTABIKIZ 
     Önce parti içinde ve hükümette bir değerlendirme yapacaklarını, sonra politikalarına uygun adımları atacaklarını anlatan Talat, Başbakan Recep Tayyip Erdoğan ve Dışışleri Bakanı Abdullah Gül ile görüştüklerini ve "mutabık" olduklarını anlattı. 
     
     DENKTAŞ'LA DEVAM EDİLEMEZ 
     Mehmet Ali Talat Cumhurbaşkanı Rauf Denktaş'ın bundan sonraki tavrının ne olması gerektiğine ilişkin bir soruyu şöyle yanıtladı 
     "Bu yeni dönemde ve yapacağımız yeni diplomatik atakta Sayın Denktaş'ın yeri olamaz, çünkü Sayın Denktaş'ın dünyadaki görüntüsü gerçekleştirmeyi düşündüğümüz diplomatik atağa uygun değildir. İzolasyonun, amgorların kaldırılmasını istiyoruz. 
     Sayın Denktaş'ın artık Kıbrıs Türkü adına konuşamacağını iddia ediyoruz. Bütün bunları ileri götürmek için kendi içimizi de düzeltmek gerek. Bunların başında da Sayın Cumhurbaşkanı geliyor. Sayın Denktaş'ın, Kıbrıs Türklerinin çıkarına karşı, Rumların çıkarına hizmet eden büyük bir kampanyası sözkonusu olmuştur. Bütün bunlardan sonra Sayın Denktaş'ın Cumhurbaşkanlığında kalmasının hiçbir anlamı yoktur." Rum tarafından hayır çıkmasının Kıbrıs sorununu çözmelerine engel olduğunu belirten Talat, "Uluslararası toplum ve AB, kendi istediğini savunan, hatta hazırladığını kabul eden bir toplumu dışlayarak bu değerleri reddeden bir başka toplumu bütün Kıbrıs adına AB'ye nasıl alacağını iyice düşünmek durumundadır" dedi. 
     Bir soru üzerine ikinci referandumun gündemlerinde bulunmadığını, bunun kendi işleri olmadığını anlatan Talat, "Uluslararası toplum bunu nasıl çözeceğini kendi düşünecek" dedi. Mehmet Ali Talat, "Biz büyük bir kavga sonucu Kıbrıs Türk halkı olarak üzerimize düşeni yaptık, Türkiye de yaptı. 
     Dolayısıyla uluslararası toplum Rum tarafına yönelmeli. Bu pirincin taşını nasıl ayıklayacağına karar vermelidir" diye konuştu. 
     Talat "evet-hayır" oylarının oranlarının bir anlamı olup olmayacağına ilişkin soruya, "Hayır'ın yüzde 70-80 olması farketmez. Bundan sonra hiçbirşey hem kuzey, hem güneyde artık eskisi gibi olmayacak. Her ikisinde de yeni politik yapılanmanın ortaya çıkacağını tahmin ediyorum" dedi. 
     
</TEXT>
</DOC>
