<DOC>
<DOCNO> 230945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko17.html </URL>
<DATE> 2004/04/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çinli uzmanların ekonomik büyüme tahmini yüzde 9 
</HEADLINE>
<TEXT>

     Çinli uzmanlar Çin ekonomisinin bu yıl yüzde 9 büyüme göstereceği görüşünü dile getirdiler. 
     Çin hükümeti tarafından yılın başlarında 2004 yılı için büyüme hedefi yüzde 7 olarak belirlenmişti. 
     Kalkınma ve Araştırma Bölümü Müdür Yardımcısı Şü Hongyüen Xu Hongyuan , yılın ilk çeyreğinde yüzde 9.5 büyüme oranı tutturması beklenen Çin ekonomisinin ikinci çeyrekte de yüzde 10'luk büyüme gerçekleştirmesinin beklendiğini kaydetti. 
     Hükümetin makro düzenlemeleri nedeniyle büyüme oranının yılın ikinci yarısında en fazla yüzde 8'e düşeceğini savunan Şü, yıllık ortalamanın yüzde 9'u bulacağı ve istihdamın genişlemesinde dolayı ekonomide aşırı ısınma olmayacağı görüşünü dile getirdi. 
     Ancak Çin Başbakanı Ven Ciabao Wen Jiabao geçen hafta Devlet Konseyi toplantısında bazı sektörlerdeki aşırı yatırım, çok fazla yeni inşaat projesi ve birbirinin benzeri projelere dikkat çekmişti. 
     Müdür Yardımcısı Şü hızla gelişen ekonominin enerji ve tahıl arzı ile finans ve sanayide ekonomik güvenlik sorunları yaratmasının gelişmekte olan ülkelerde görülen ortak sıkıntılar olduğunu savundu. Geçen yıl Çin'in çelik tüketiminin 260 milyon tonla dünya toplamının üçte birini oluşturduğunu hatırlatan Şü, petrol ithalatı bu yıl 100 milyon ton artacak olan Çin'in ABD'den sonra ikinci büyük petrol tüketicisi olacağını kaydetti. 
     Çin ekonomisi geçen yıl yaşanan SARS krizine rağmen yüzde 9.1'lik bir hızla büyümüştü. 
     
</TEXT>
</DOC>
