<DOC>
<DOCNO> 248702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko24.html </URL>
<DATE> 2004/06/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
OYAK Grubu, 2003'te net 550.1 trilyon lira kar elde etti... 
</HEADLINE>
<TEXT>

     OYAK Genel Müdürü Coşkun Ulusoy, OYAK Grubu'nun 2003 yılı konsolide net karının 550.1 trilyon lira olduğunu bildirdi. 
     Ulusoy, düzenlediği basın toplantısında, OYAK Grubu faaliyetleri ve 2003 yılı konsolide sonuçları hakkında bilgi verdi. 
     Coşkun Ulusoy'un açıklamasına göre, 2003 yılında OYAK Grubu'nun öz sermayesi 2 katrilyon 912 trilyon 878 milyar lira, yükümlülükleri 4 katrilyon 972 trilyon 92 milyar lira, varlıkları ise 8 katrilyon 424 trilyon 424 milyar lira olarak gerçekleşti. 
     Kurumun 2003 yılında yönettiği nakit fonların toplamı ise 1.6 katrilyon liraya ulaştı. 
     OYAK Grubu geçen yıl, net 550 trilyon 143 milyar lira kar elde etti. 
     
     TÜPRAŞ VE TÜRK TELEKOM 

     OYAK Genel Müdürü Coşkun Ulusoy, gazetecilerin sorularını yanıtlarken, özelleştirmeleri şu anda çok daha yakından takip ettiklerini bildirdi. 
     OYAK olarak özelleştirme ve diğer alanlara yatırımla ilgili çalışmaları sürdürdüklerini anlatan Ulusoy, kurum bünyesindeki yeni iş yaratma bölümü çalışanlarının sadece yeni imkanları araştırdıklarını, bunun da yeni yatırımlara ne kadar açık olduklarının göstergesi olduğunu söyledi. 
     2004 yılında fırsatlar doğması halinde yatırımlar yapmayı istediklerini, bunda hiçbir tereddütleri olmadığını aktaran Ulusoy, ''Türkiye'deki bazı gelişmeleri yakından takip ediyoruz. Gelişmelerde yeni birtakım düzenlemeler olursa, imkanlar doğarsa tekrar bakar mıyız Bakarız. Mahkeme kararlarını yakından izliyoruz. Bunlarda bir takım gelişmeler olur mu diye bakıyoruz. Olursa da adımlarımızı atarız'' şeklinde konuştu. 
     Ulusoy, ''Özelleştirmelerle örneğin Tüpraş'ı daha önceden takip etmediniz mi sorusunu şöyle yanıtladı 
     ''Etmiştik, ancak o zaman bazı gecikmelerimiz olmuştu. Şu anda sadece açıklanan özelleştirmelerle değil, mahkemesi sürenlere de bakıyoruz. Konuyu çok daha yakından takip ediyoruz. Çünkü pek bir fırsat da kalmadı herhalde ondan. Şu anda Telekom çok gündemde, onunla ilgileniyoruz. Danışmanlarımız çalışmalarını sürdürüyor. Tüpraş olayını inceliyoruz. '' Ulusoy, ''Hangisi daha karlı, Tüpraş mı Telekom mu '' sorusuna da ''iyice daha içine girmek bakmak lazım. Bunları gördükten sonra birşey söylenebilir'' yanıtını verdi. 

     
</TEXT>
</DOC>
