<DOC>
<DOCNO> 238468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas06.html </URL>
<DATE> 2004/05/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sasser virüsünün programcısı olduğu sanılan bir kişi yakalandı... 
</HEADLINE>
<TEXT>

     Almanya'nın kuzeyindeki Rotenburg kentinde, dünya genelinde milyonlarca bilgisayara bulaşan Sasser virüsünü yazdığı sanılan bir kişi yakalandı. 
     Hannover polisinin açıklamasında, 18 yaşındaki şüphelinin dün yakalandığı belirtildi, ancak ayrıntı verilmedi. 
     Der Spiegel dergisinin pazartesi yayımlanacak sayısındaki habere göre, Alman polisi, ailesiyle yaşayan gencin evinde yapılan aramada çok sayıda kanıt buldu. 
     Gencin, Sasser virüsü dışında, geçen salı internette yayılmaya başlayan ''Netsky.ac'' virüsünü yazdığından da şüpheleniliyor. 
     Der Spiegel'e göre, Amerikan Federal Soruşturma Bürosu FBI ve Amerikan Merkezi Haberalma Teşkilatı CIA da soruşturmaya katıldı. 
     Diğer birçok virüsün aksine elektronik posta yoluyla bulaşmayan Sasser, bulaştığı bilgisayarı yavaşlatıyor. 
     Antivirüs üreticisi Amerikan firması Symantec'e göre, Sasser, Windows 2000, Windows Server 2003 ve Windows XP işletim sistemi kullanılan bilgisayarlara ''saldırıyor''. 
     
</TEXT>
</DOC>
