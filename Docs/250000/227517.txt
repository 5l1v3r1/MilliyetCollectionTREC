<DOC>
<DOCNO> 227517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun21.html </URL>
<DATE> 2004/04/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
'Gençlerin beynini yıkayan imamlar susturulsun' 
</HEADLINE>
<TEXT>

     İngiltere Müslüman Konseyi Genel Sekreteri İkbal Sacrani, radikal gruplara mensup olan ve gençler arasında nefret duygusunu yayan imamların ''susturulmasını'' istedi. 
     İnglitere çapındaki bini aşkın caminin, az da olsa bir kısmının imamlarının, gençlerin beyinlerini yıkayıp onları terörizme özendirdiğini öne süren Sacrani'ye en büyük destek ise önceki gün yapılan operasyonlar sonucu büyük bir eyleme hazırlanırken yakalandıkları öne sürülen 8 gencin ailelerinden geldi. 
     Aileler, çocuklarının normal olarak İngiliz kültürüyle yetişmiş çocuklar olduğunu ve aile olarak kendilerinin de hiçbir radikal yönleri bulunmadığını belirtirken, hükümetten dinler arasında nefret tohumları eken sözde din adamlarını engellemesini istedi. 
     İngiltere'de din devleti kurulması için çalışmalar yapan El Muhacirin adlı siyasi yapılanmanın lideri olan Ömer Bekri Muhammed'i de suçlayan aileler ve Müslüman Konseyi yöneticileri, bu tür kişilerin nefret ve şiddet çağrısı yaparak gençlerin kafalarını çeldiğini belirtti. 
     Konsey Genel Sekreteri Sacrani, bu kesimlerin İslam'la ilgileri olamayacağını, bunların Kuranıkerim'in emirlerinin tam tersini yaymaya çalıştığını belirtirken, ''İngiltere'de bini aşkın cami var. Bu tür işleri yapanlar ise, bir-ikisinin imamları ve mensupları. Ama bütün Müslüman toplumunun imajını bozuyorlar'' dedi. 
     Bu arada önceki gün yarım ton amonyum nitrat patlayıcı hammadesiyle ele geçirilen 8 kişinin sorgulamalarının, Londra'daki yüksek güvenlik altındaki Paddington Green polis merkezinde sürdürüldüğü bildirildi. 
     
</TEXT>
</DOC>
