<DOC>
<DOCNO> 225894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo28.html </URL>
<DATE> 2004/03/26/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Beşiktaş'ta eşler umudunu yitirmedi... 
</HEADLINE>
<TEXT>

     Beşiktaş'ta yönetici ve futbolcu eşleri, sosyal ve kültürel etkinlikler çerçevesinde düzenledikleri organizasyonda Beylerbeyi Sarayı'nı gezdi. Eşler, ligde şampiyonluk yarışını sürdüren siyah-beyazlılara olumlu mesajlar gönderdi. 
     PAS adını verdikleri proje kapsamında önce Türkiye Eğitim Gönüllüleri Vakfı'nı ziyaret ederek başkan Cengiz Solakoğlu'na futbolcuların imzaladığı formayı ve arkasında Rahmi Koç yazılı Beşiktaş formasını hediye eden eşler, daha sonra Beylerbeyi Sarayı'nı gezdi. 
     Takım kaptanı Tayfur Havutçu'nun eşi Neslihan, Beşiktaş'ın ligde şampiyonluk şansının sürdüğünü, şampiyonluk için umutlarının tükenmediğini kaydederek, ''Umudunuzu kaybederseniz yarınlar olmaz. Bizim umudumuz hala var. Henüz hiçbir şey bitmiş değil. Şampiyon olacağımıza inanıyorum'' diye konuştu. 
     
     ''FUTBOL, SAVAŞ DEĞİL YARIŞTIR'' 
     Organizasyonun amacıyla ilgili bilgi veren yönetici Hüsnü Güreli'nin eşi Asuman Güreli, futbolun gücünden en yararlı biçimde yararlanmak istediklerini belirterek, şunları söyledi 
     ''Futbol bugün gündemi tek başına değiştirebilen büyük bir güç. Bu güçten neden istifade etmeyelim dedik. Sosyal görev anlayışı içinde PAS projesini gerçekleştirdik. Amacımız futbolun gücünden en faydalı şekilde yararlanmak. Bu projeyi daha da genişletebiliriz. Futbol, bir savaş değil yarıştır.'' Dünyanın birçok yerinde birbirleriyle benzer olmayan farklı disiplinlerin kendi aralarında işbirliği yaparak içerik sınırlarını genişlettiğini vurgulayan Güreli, ''Konular ve faaliyetler iletişim sayesinde birbirlerine yaklaşmaktadır. Tutucu veya kendi içinde kapalı kalmış bütün kurumsallaşmalar donma tehlikesi geçirir. Bu nedenle farklı ve yeni enerji kaynakları onların güç kaynaklarını arttırır'' diye konuştu. 
     Eşler, Beylerbeyi Sarayı'nı gezdikten sonra Çengelköy'de bir restoranda yemek yiyip, Kız Kulesi'ni dolaştı. 
     
</TEXT>
</DOC>
