<DOC>
<DOCNO> 240221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun05.html </URL>
<DATE> 2004/05/15/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Chavez'den Bush'a "Papa'nın önünde diz çöküp af dilemesi" önerisi... 
</HEADLINE>
<TEXT>

     Venezüella Devlet Başkanı Hugo Chavez, ABD Başkanı George Bush'un, Irak'taki Amerikan askerlerinin tutsaklara yaptığı kötü muameleler nedeniyle Papa II. Jean Paul'un önünde diz çöküp af dilemesi gerektiğini söyledi. 
     Venezüella'nın solcu Devlet Başkanı Chavez, Caracas'ta düzenlediği basın toplantısında, Bush'a yönelik alaycı ifadeler kullandı. 
     Chavez, Vatikan'ı Temmuz ayında ziyaret etmesi planlanan Bush'un, Katolik olmamasına rağmen ziyareti sırasında Papa'nın önünde diz çöküp tanrıdan af dileyebileceğini, sadece Irak halkının değil, dünyanın affını isteyebileceğini söyledi. 
     Vatikan yetkililerinin Amerikan askerlerinin Iraklı tutsaklara kötü muamelesini eleştirmesine işaret eden Chavez, Bush'a, Vatikan ziyaretini, Amerikan birliklerinin Irak'tan çekileceğini ilan etmek için kullanması çağrısında da bulundu. 
     Amerikan askerlerinin Irak'taki faaliyetlerini eleştiren Chavez, Irak'ta ''dehşet'' olarak nitelediği, dinci militanlar tarafından Amerikalı bir sivilin başının kesilmesini de kınadı. 
     
</TEXT>
</DOC>
