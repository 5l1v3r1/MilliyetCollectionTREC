<DOC>
<DOCNO> 240524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo24.html </URL>
<DATE> 2004/05/16/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Şampiyon, üstü açık otobüsle Şükrü Saracoğlu'na gidiyor... 
</HEADLINE>
<TEXT>

     Birinci Süper Futbol Ligi'nde 2003-2004 sezonunu şampiyon olarak tamamlayan Fenerbahçe, şampiyonluk coşkusunu şölen havasında kutluyor. 
     Fenerbahçeli futbolcular, Fenerbahçe Şükrü Saracoğlu Stadı'nda gerçekleştirilen kutlamalara katılamak üzere Samandıra Tesisleri'nde biraraya geldi. Futbolcular, üzerlerinde formalar ve ellerinde bayraklarla üstü açık bir otobüse binerek, tesislerden stada hareket etti. 
     Bu arada taraftarlar, oyuncuların tesislere gelmesi sırasında otomobillerinin önünü keserek sevgi gösterisinde bulunurken, güvenlik güçlerinin müdahalesiyle oyuncular tesislere girebildi. 
     Samandıra Tesisleri'nde toplanan binlerce taraftar, futbolculara yoğun sevgi gösterisinde bulunurken, otobüs tesislerden çıkmakta zorlandı. Tesislere saatler önce gelen taraftarların araçları trafiğin zaman zaman durmasına neden oldu. 
     Güvenlik güçleri tesislerde önlemler alırken, otobüsün önünü açmaya çalıştılar. Daha sonra Samandıra'dan Kartal yoluna giren kafile, yüzlerce araçlık konvoyla sahil yolundan stada yöneldi. Konvoya yol boyunca başka araçlar da katılırken, yol kenarında bulunan taraftarlar, futbolculara sevgi gösterisinde bulundular. 
     Öte yandan konvoyda hafif çapta trafik kazaları meydana geldi. 
     
</TEXT>
</DOC>
