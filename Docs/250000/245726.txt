<DOC>
<DOCNO> 245726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun02.html </URL>
<DATE> 2004/06/06/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Eski ABD Başkanı Reagan öldü... 
</HEADLINE>
<TEXT>

     ABD eski başkanlarından Ronald Reagan'ın cenazesinin, Washıngton'daki Ulusal Katedral'de düzenlenecek törenden sonra Kaliforniya'da toprağa verileceği bildirildi. 
     ABD başkanları arasında en uzun yaşayan başkan olan 40. ABD başkanı Reagan'ın Kaliforniya'daki evinde öldüğü, bir arkadaşı tarafından duyuruldu. 
     Beyaz Saray'dan yapılan açıklamada da Reagan'ın son günlerde durumunun kötüleştiği belirtilerek, ölüm haberi doğrulandı. ABD'deki tüm televizyon kanalları da yayınlarını keserek, Reagan'ın yerel saatle 16.45'te TSİ 22.45 öldüğünü duyurdular. 
     Reagan cenazesi, Washington'daki Ulusal Katedral'de düzenlenecek törenin ardından, Kaliforniya'daki Simi Vadisi'ndeki kendisine ait başkanlık kütüphanesi ve müzesinde gömülecek. 
     
     REAGAN, SOVYETLER BİRLİĞİ'NİN DAĞILMASINI HAZIRLAYAN BAŞKAN OLARAK TARİHE GEÇTİ 

     ABD'de yapılan halk oylamalarında, gelmiş geçmiş en büyük 5 başkandan 1'i olarak gösterilen Ronald Reagan, 40 yıldan fazla süren Soğuk Savaş'ın Washington lehine sonuçlanmasında en büyük rolü oynayan kişi olarak tarihe geçti. 
     4 Kasım 1980 tarihinde Beyaz Saray'daki görevine başlayan Reagan'ın 1984'e kadarki ilk başkanlık döneminde, Sovyet-Amerikan ilişkileri soğuktu. Reagan dış politikasının kalbinde, komünizmin yayılmasının önlenmesi bulunuyordu. Bu yüzden ilk olarak, Sovyetler Birliği'nin, ABD'nin yaşam alanına giren bölgelerdeki etkisini kırmaya çalıştı. 
     Nikaragua'da ve El Salvador'da sağcı hükümetlere destek verdi. İran-gate skandalı da o sırada patladı. Ancak Reagan'ın bu skandalla bağlantısı hiçbir zaman kanıtlanamadı. Grenada Adası'nın işgalini emretti. Bu politikasını, Afganistan'daki Rus destekli komünist yönetime karşı mücahitlere sağlanan destekle de gösterdi. 
     
     GORBAÇOVLU SOVYETLER 

     Reagan'ın politikasında, Sovyetler Birliği ile yapılacak bir görüşme sürecinde, mutlaka üstün konumda olmak esastı. Bu yüzden Reagan döneminde ABD'nin askeri harcamaları, benzeri görülmedik ölçüde artırıldı. 
     Reagan'ın anti-Sovyet politikaları bütün hızıyla sürerken, değişim Moskova'dan geldi. 1985'te iktidara geçen Mihail Gorbaçov ile Reagan, beklenmedik bir yakınlık kurdular ve iki lider, 1987 sonunda Orta Menzilli Nükleer Silahlar INF anlaşmasını imzaladılar. Ancak bu iki liderin yakınlaşması, ABD'nin lehine oldu. 
     Gorbaçov'dan önceki dönemde Sovyetler Birliği'ni ''kötülük imparatorluğu'' olarak tanımlayan Reagan, Gorbaçov'un reform çabalarına, gözlemcilere göre belki de SSCB'nin sonunun gelmesi sürecini hızlandırmak amacıyla sürekli destek verdi. 
     Başta ABD'nin eski dışişleri bakanlarından Henry Kissinger'ın da yer aldığı saygın uzmanlar, bu politikasıyla Reagan'ı ''Sovyetler Birliği'nin sonunu getiren devlet adamı'' olarak nitelediler. Sovyetler'e karşı silahlanma programı çerçevesinde Reagan, ''Yıldız Savaşları'' olarak da adlandırılan ''Stratejik Savunma Girişimi'nin'' SDI geliştirilmesi emrini verdi. 
     Reagan, iki dönemlik başkanlık süresini 1989 yılında tamamlayarak görevden ayrılırken, seçimi de dönemin Başkan Yardımcısı George Bush kazandı. 
     Reagan'ın Sovyetler'e yaklaşım politikasını aynen uygulayan Bush'a da birçok gözlemciye göre ''Reagan'ın ektiklerini biçmek'' nasip oldu ve sonunda Sovyetler Birliği, 1991 Aralık ayında resmen dağıldı. 
     
     ALZHEİMER HASTALIĞIYLA GEÇEN SON GÜNLER 

     Reagan, dünya tarihinde sağ politikalara da yeni bir nefes getirdi ve bu özelliğini, İngiltere'nin o dönemdeki başbakanı Margareth Thatcher ile paylaştı. Buna karşın, Reagan, başkanlık döneminde sık sık yaptığı gaflarıyla da tanındı. Örneğin, Uruguay'ı ziyaret eden Reagan'ın, resmi akşam yemeğinde, kadehimi ''Peru halkının mutluluğuna kaldırıyorum'' sözleri, basına bol malzeme çıkarmıştı. 
     Ronald Reagan, emekliye ayrıldıktan sonra eşiyle birlikte Kaliforniya'daki çiftliğine yerleşti. Alzheimer hastalığına yakalandığında, bunu Amerikan halkına bizzat duyurmuştu. Nancy Reagan, bir röportajında, ''böylesine değerli anıları paylaştığım eşimin, bu hastalık yüzünden hiçbir şeyi hatırlayamaması bana çok acı veriyor'' demişti. 
     
     RONALD REAGAN'IN YAŞAMINDAKİ ÖNEMLİ TARİHLER 

     Eski ABD Başkanı Ronald Reagan, 6 Şubat 1911'de, Nellie ve John Reagan'ın ikinci oğlu olarak Tampico'da Illinois dünyaya geldi. 
     Eureka College'den 1932 yılında mezun olan Reagan, 5 yıl boyunca radyoda spiker olarak çalıştı ve 1937 yılında ilk filmi ''Love Is on the Air''de rol aldı. 
     Reagan, 26 Ocak 1940'da, aktrist Jane Wyman'la evlendi, 9 yıl süren evlilik, boşanmayla sonuçlandı. 
     Amerikan Hava Kuvvetleri için 1942-1945 yılları arasında eğitim filmleri yapan Reagan, 1947 yılında Sinema Oyuncuları Birliği'nin başkanı oldu. 
     İkinci evliliğini 4 Mart 1952'de yine bir aktristle, Nancy Davis'le yapan Reagan, 1962 yılında Demokrat Parti'den, Cumhuriyetçi Parti'ye geçti. 
     Kaliforniya valilik seçimlerinde Demokrat Vali Edmund G. Pat Brown'ı yenilgiye uğratarak vali olan Reagan, 1980 yılındaki başkanlık seçimlerinde, Başkan Jimmy Carter'ı geride bıraktı. 
     Reagan, 20 Şubat 1981'de yemin ederek, ABD'nin 40. başkanı oldu. 
     Başkan Reagan, 30 Mart 1981'de, Washington'da bir otelde katıldığı toplantıdan çıkışında vurularak yaralandı. 
     Ronald Reagan, 6 Kasım 1984'de yapılan seçimlerde, eski başkan yardımcısı Walter Mondale'yi geçerek yeniden başkan oldu. 
     Reagan, ikinci başkanlık döneminin dolmasının ardından Şubat 1989'da emekliye ayrıldı. 
     ABD'nin en uzun yaşayan başkanı olan Ronald Reagan'a, 5 Kasım 1994'de alzheimer teşhisi konuldu. 
     
     REAGAN DÖNEMİNİN OLAYLARI 

     Ronald Reagan, başkan olduğu dönemde, Sandra Day O'Connor'ı, Yüksek Mahkeme'nin ilk kadın yargıcı olarak atadı. 
     Reagan, Ulusal Havacılık İdaresi'ne karşı Ağustos 1981'de greve giden 11 binden fazla hava trafik kontrolörünü işten çıkardı. 
     Reagan, 1982'de, İngiltere'nin Arjantin'le yaptığı 74 gün savaşında, dönemin İngiltere Başbakanı Margaret Thatcher'a destek verdi. 
     ABD 1983'te, Karayip adalarındaki solcu bir darbeden sonra bu ülkeyi istila etti. 
     Dönemin Sovyetler Birliği lideri Mikhail Gorbaçov'la 1985'de Cenevre'de buluşan Reagan, bu buluşmayı, ABD-Sovyet ilişkilerinde ''yeni bir başlangıç'' olarak tanımladı. 
     Almanya'nın başkenti Berlin'de, 1986'da bir diskoteğe yapılan bombalı saldırıda 2 Amerikan askeri ve 1 Türk kadının ölmesi üzerine, ABD savaş uçakları, Libya'nın Trablus ve Bingazi şehirlerini bombaladı. 
     İzlanda'da 1986 yılında, ABD-Sovyetler Birliği zirvesi yapıldı. Zirvede, silahlanmanın azaltılması ve Reagan'ın önerdiği Yıldız Savaşları olarak bilinen stratejik savunma girişimi görüşüldü. 
     Reagan, Kasım 1986'da patlak veren ''İran-gate'' skandalıyla zor durumda kaldı. Bazı üst düzey yöneticiler İran'a silah satmakla suçlanarak görevden alındı ve Reagan daha sonra silah satışının ''hata'' olduğunu açıkladı. Satıştan elde edilen yaklaşık 30 milyon doların, Nikaragua'ya aktarıldığı ortaya çıktı. 
     1987'de Washington'da yapılan ABD-Sovyet zirvesinde Reagan ile Gorbaçov, orta menzilli nükleer silahların imhası konusunda anlaşma imzaladılar. 
     
</TEXT>
</DOC>
