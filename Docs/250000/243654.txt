<DOC>
<DOCNO> 243654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas01.html </URL>
<DATE> 2004/05/28/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
ABD'de Atkins diyetine dava... 
</HEADLINE>
<TEXT>

     Burak Coşkun 

ABD'de yaşında bir erkek 2 yıl yaptığı Atkins diyeti yüzünden sağlığının bozulduğu gerekçesiyle, Atkins şirketine dava açtı. 
     Dr Robert C. Atkins tarafından kamuoyuna tanıtılan diyet nedeniyle arterlerinin tıkandığını ve açılması için tıbbi operasyon geçirdiğini ileri süren davacı Jody Gorran, Atkins şirketinden, 28 bin dolar tutan ameliyat masrafını istiyor. 
     Et yenmesine karşı vejetaryen bir grup olan Sorumlu Tıp için Doktorlar Komitesi tarafından da desteklenen davacı, 2001'de 63 kilodan 67 kiloya çıkınca, Dr Atkins'in 1999'da yayınladığı ''Yeni Diyet Devrimi'' adlı kitabını satın alarak diyete başladığını, ancak 2 ay sonra kolesterolünün 146'dan 230'a yükseldiğini ileri sürdü. 
     Davacı Gorran, Ekim 2003'te üç şiddetli göğüs ağrısı krizinden sonra doktor muayenesinde ana arterlerinin yüzde 99'unun tıkalı olduğunun ortaya çıktığını belirterek, kapalı damarlarına anjiyo yapıldığını ve açık tutmak için stent yerleştirildiğini kaydetti. 
     Gorran, Atkins diyetinin tehlikelerini başka insanlara da anlatmak için dava açtığını söylerken, Atkins şirketinden bir yetkili, bu diyetin güvenliği ve sağlık için yararlarının bilim tarafından da defalarca ispat edildiğini savundu. 
     
     DÜZGÜN BESLENME ÇAĞRISI 

     Öte yandan, ABD'de düzenlenen ve ülke çapında birçok doktor, beslenme uzmanı ve diyetisyenin katıldığı bir panelde, Amerikalılara yağlı yiyeceklerden kaçınmaları, daha fazla egzersiz yapmaları ve uzmanlarca hazırlanan yeni bir beslenme rehberine göre kilolarına dikkat etmeleri çağrısı yapıldı. 
     Yağlı, kolesterol oranı yüksek yiyeceklerden uzak durulması gerektiği belirtilen rehberde, Amerikalılara gerektiğinden fazla yememeleri, her gün fiziksel açıdan aktif olmaları, daha fazla meyve, sebze ve lifli gıda tüketmeleri önerisi yapıldı. İlk olarak 1980'de yayımlanan ''Amerikalılar için Beslenme Rehberi'' adlı kılavuzun güncellenmiş halinin Ocak ayında yayınlanacağı belirtildi. 
     Yetişkinlerin 3'te 2'sinin fazla kilolu olduğu ve çocuklarda obezliğin patladığı ABD'de kötü ve aşırı beslenme ile fiziksel hareketsizlik nedeniyle yılda 400 binden fazla kişi ölüyor. Bunun yakında önlenebilir ölümlerin bir numaralı nedeni olan sigarayı geçebileceği belirtiliyor. 
     
</TEXT>
</DOC>
