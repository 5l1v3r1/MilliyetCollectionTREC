<DOC>
<DOCNO> 231011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy30.html </URL>
<DATE> 2004/04/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Genelkurmay Başkanı "TSK üzerinden siyaset tehlikelidir" 
</HEADLINE>
<TEXT>

     TSK'ya karşı yürütülen bir diğer kampanyanın da, mensuplarının dini inançları ve başkalarının inançlarına karşı tutumu konusunda olduğunu belirten Orgeneral Özkök, şöyle devam etti 
     ''Bilinen bazı kimselerin ve kesimlerin bu konuyu kendi menfur amaçları istikametinde istismar etmeleri asla kabul edilemez. 
     TSK halkımızın dini inancına, ibadetine ve yaşama biçimine saygılıdır. Bu gerçek, TSK'nın Cumhuriyetin temel niteliklerinin ve özellikle laiklik ilkesinin koruyucusu olarak taraf olması gerçeği ile zıtlık oluşturmamaktadır. 
     İç Hizmet Kanunu gereği 'TSK her türlü siyasi tesir ve düşüncelerin dışındadır.' Dolayısıyla, TSK üzerinden siyaset yapmak yanlıştır, tehlikelidir. 
     Anayasal konumu belli olan TSK, demokratik sistem içerisinde siyasi bir taraf olarak gösterilmemeli, taraf olmaya zorlanmamalıdır. 
     TSK'nın bugüne kadar daima taraf olduğu ve bundan sonra da taraf olmaya devam edeceği konu Cumhuriyetin demokratik, laik, sosyal bir hukuk devleti niteliğiyle, Türkiye Cumhuriyeti'nin ulusu ve toprağıyla bölünmezliğinin sonsuza kadar korunması ve kollanmasıdır. Türkiye Cumhuriyeti'ni ileriye götürecek, geleceğe taşıyacak ana ilkeler laiklik ve çağdaşlıktır. Hiç kimse TSK'nden bu konularda tarafsız kalmasını beklememelidir. TSK'nin bu konulara ilişkin hassasiyetleri ve kararlılığı aynen sürecektir. 
     Bunun yanında, ülke ve millet bütünlüğümüzün teminatı olan Atatürk milliyetçiliğinden sapmalara da göz yumamayız. Bu milliyetçilik anlayışı bazı düşünürlerin iddia ettiği gibi etnik bir temele dayanmamaktadır. Bu husus Yüce Atatürk'ün 'Türkiye Cumhuriyeti'ni kuran Türkiye halkına Türk Milleti denir' vecizesinde anlamını açıkça bulmaktadır. Bu anlayış, özellikle Atatürk'ün reformist, yani değişimci, liderlik tarzı dikkate alındığında, toplumsal gelişmenin önünü tıkayıcı değil aksine önünü açıcıdır.'' 
     
     ''ILIMLI YAKLAŞIMIM YANLIŞ YORUMLANIYOR'' 
     Orgeneral Özkök, ''kişisel konulara değinmeyi istememekle birlikte bazı konulara değinmeden geçemeyeceğini'' söyledi. 
     Genelkurmay Başkanı Orgeneral Özkök, şöyle konuştu 
     ''Benim, Ulusuma ve Devletime zarar vermemek için, sorumlu, ılımlı, yapıcı, birleştirici ve dikkatli yaklaşımım, maalesef belirli kişiler ve çevrelerce bilerek ya da bilmeyerek yanlış yorumlanmakta, üstelik bu kişiler bu yaklaşımımdan mutsuzluk da duymaktadırlar. Ben sesin gürlüğüne değil, aklın önderliğine itaat etmek isteyen askeri bir nesle komuta ediyorum. Üzülerek ifade ediyorum ki bu kişilerden bazıları benim bu yaklaşım biçimimin güya bana vaat edilmiş bir ikbalden kaynaklandığını ileri sürerek, bir dedikoduyu kulaktan kulağa yaymaktadırlar. 
     Tarafıma hiç kimse böyle bir vaat veya teklif getirmemiştir. Böyle bir vaat veya teklif getirmeye cüret edecek birilerinin olduğunu da sanmıyorum. Ulusum, Devletim ve Silahlı Kuvvetlerimin beni getirdiği Genelkurmay Başkanlığı makamı, meslek hayatımın son ve aile bireylerimin en övünç verici ikbal noktasıdır.'' Orgeneral Özkök, ''bir komutan arkadaşına yapılmakta olan haksız dil uzatmalardan duyduğum rahatsızlığı da ifade etmek istediğini'' belirterek, ''Yıllarını ulusuna hizmetle geçirmiş, tevdi edilen tarihi görevleri canını riske atarak büyük bir başarıyla yerine getirmiş olan bu komutan arkadaşımı, hiçbir kusuru olmadığı olaylar dahi bahane edilerek, hemen her gün gazete sütunlarına ve internet sayfalarına getiren zihniyeti de kınıyorum ve bu kişileri erdemli olmaya davet ediyorum'' diye konuştu. 
     
     ''BELİRLİ KONULARDA MİLLETÇE HASSAS OLUNMALI...'' 
     Orgeneral Özkök, içinde bulunulan tehlikeli coğrafyada Cumhuriyetin temel niteliklerinin, ülkesi ve milletiyle bölünmez bütünlüğünün sonsuza kadar korunması ve kollanması sorumluluğunun, belirli konularda milletçe hassas olunması ve bütün kurumların üstüne düşen görevi en sorumlu şekilde yerine getirmesini gerektirdiğine işaret etti. 
     Özkök, ''TSK olarak geleneksel disiplin anlayışımız içerisinde, gerekli özeleştiriyi de yaparak, global ve bölgesel şartları ve teknolojik gelişmeleri yakından izleyerek, daha iyi eğitilmiş personel, daha mükemmel silah ve teçhizatla donatılmış, daha küçük fakat daha etkin bir kuvvet yapısına ulaşmak için bütün gücümüzle çalışıyoruz'' dedi. 
     Orgeneral Özkök, basının da bu çabalarında kendilerine daima destek olacağına yürekten inandıklarını ifade etti. 
     Genelkurmay Başkanı Orgeneral Özkök, açıklamalarının ardından gazetecilerin sorularını da yanıtladı. 
     
</TEXT>
</DOC>
