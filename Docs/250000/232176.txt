<DOC>
<DOCNO> 232176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/asiy.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan 'evet' çağrısı 
</HEADLINE>
<TEXT>

   ABD Dışişleri Bakanı Powell, Milliyet aracılığıyla Kıbrıs'taki iki halka, "Şimdi olumlu düşünme zamanı. Fırsatı iyi değerlendirin. İkinci bir şans olmayacaktır" diye seslendi 
      YASEMİN ÇONGAR Washington 

   
   ABD Dışişleri Bakanı Colin Powell, Kıbrıs Türk ve Rum halklarına yaptığı çağrıda 24 Nisan referandumlarında çözüme "evet" demelerini istedi. BM öncülüğünde hazırlanan çözüm planını "birkaç on yılda bir gelen altın bir fırsat" diye nitelendiren Powell, "Bir daha böyle bir çaba, böyle bir karşılıklı uzlaşma olmayacaktır. 1 Mayıs'ta adadaki taraflardan biri AB'ye girdiğinde birdenbire yeni bir çözüm planı ortaya çıkmayacaktır. Şimdi adanın bir bütün olarak 1 Mayıs'ta AB'ye girmesi zamanıdır. İkinci bir şans olmayacaktır" dedi. 
   Powell, dün Milliyet ve CNN Türk'e verdiği özel söyleşide, çözüm planının referandumda reddedilmesi halinde, geçiş dönemi için yapılan 850 milyon dolarlık bağış vaadinin kullanılamayacağını hatırlattı ve "Daha iyi bir plan olmayacak. Konu tümüyle, bilmiyorum kaç yıl için buzdolabına kaldırılacaktır. Bu akıllıca olmaz. Bu yol, yol değil" diye konuştu. 
   
   'On yıllarca gelmez' 
   Powell, "Olası 'hayır' kararının yakın gelecekte taksimi mi gündeme getireceği" şeklindeki soruyu, "Ada şimdi bölünmüş durumda ve referandumlar geçmezse bölünmüş kalacaktır" diye yanıtladı. ABD Dışişleri Bakanı, "Hayır' oyunun ertesi günü Genel Sekreter'in veya BM'nin ne yapmasını bekleyebiliriz ki Kıbrıslılar birçok yıldır ilk kez ortaya çıkan bir uzlaşma ve çözüm fırsatını reddetmiş olacaklardır. Sanıyorum ve öngörüyorum ki, bu kez red edilirse, böylesi bir fırsat daha on yıllarca gelmeyecektir" dedi. 
   Powell, Kıbrıs'taki iki halka seslenirken, "Şimdi olumlu düşünme zamanı. Herkesin hafta sonunda, önmüzdeki günlerde aileleriyle, arkadaşlarıyla, çevrelerindekilerle konuşması zamanı. Liderlerinizi dinleyin, ancak size söylediklerini de iyi tartın" dedi. ABD Dışişleri Bakanı, halkların anlaşmanın kendilerine ne getireceğini anladıkları zaman "evet" diyeceklerini umduğunu da vurguladı. 
   
   'Anketler değişir' 
   Kuzeyde "evet", güneyde "hayır" oyu çıkması durumunda KKTC'nin izolasyonuna son verip vermeyecekleri konusunda 'hayır' oyu ardından ne yapacakları üzerine spekülasyona girmek istemediğini" söyleyerek ayrıntı vermeyen Powell, "Türk tarafında Rum tarafından daha fazla destek eğilimi olduğunu biliyorum. Ama anketler değişir" diyerek umudunu koruduğunu gösterdi. 
   Powell, Rum Yönetimi'nin tek başına AB'ye girmesi halinde Türk tarafının mağduriyetini gidermeye çalışıp çalışmayacakları sorusunu yanıtlarken, ne olacağını şimdiden söyleyemeyeceğini vurguladı, ancak "Bu olasılıkla yüz yüze gelmeyi şimdi istemiyorum. Bununla yüz yüze gelmeyi sonra da istemiyorum. Ortaya birçok mesele çıkacaktır. Uluslararası ortamda öylesine karmaşıklıklar doğacaktır ki, şimdi 'evet' oyu için her şeyi yapmalıyız ve 'hayır' oyunun sonuçları üzerine spekülasyon yaparak enerjimizi tüketmemeliyiz" dedi. 
   
   
   
</TEXT>
</DOC>
