<DOC>
<DOCNO> 236142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun30.html </URL>
<DATE> 2004/04/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Felluce'de Iraklı güvenlik güçleri görevi ABD'den devralıyor... 
</HEADLINE>
<TEXT>

     Irak'ın Felluce kentinden çekilen Amerikan askerlerinin yerini, yeni Iraklı güvenlik gücünün almaya başladığı bildirildi. 
     Bölgedeki kaynaklar, yaklaşık 1100 kişilik gücün kentin güneydoğusunda daha önce Amerikan deniz piyadelerinin konuşlandığı mevzilere yerleşmeye ve Irak bayrağını dalgalandırmaya başladığını söylediler. 
     Felluce'deki yeni gücün komutanlığına getirilen ve Saddam Hüseyin döneminde Cumhuriyet Muhafızları'nda üst düzey görev yapan Tümgeneral Cesim Muhammed Salih, şehre güneydoğudan girerken Amerikalı komutanla el sıkıştı. 
     Bu arada Amerikan ordusundan bir yetkili, Felluce kent temsilcileriyle yapılan uzun görüşmelerden sonra yeni Irak gücünün şehirde devriye gezmesi konusunda anlaşmaya varıldığını söyledi. 
     ABD Savunma Bakanlığı'ndan Pentagon bir üst düzey yetkiliyse Iraklı askerlerin başlangıçtaki görevinin şehir etrafında adam kontrolü yapmak olduğunu ifade etti. Yetkili, şehir civarı ya da yakınlarında konuşlanacak Amerikan askerlerinin daha sonra şehirde devriye görevi yapacağını kaydetti. 
     Yetkili, Felluce'de oluşturulan yeni gücün hepsinin gönüllü ve eski Iraklı askerlerden oluşacağını da bildirdi. 
     
</TEXT>
</DOC>
