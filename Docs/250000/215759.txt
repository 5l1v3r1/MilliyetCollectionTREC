<DOC>
<DOCNO> 215759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo14.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Galatasaray maçı hazırlıkları... 
</HEADLINE>
<TEXT>

     Konyaspor'da Altan'ın sakatlığının geçmesi ve Galatasaray maçında oynayacak olması sevindirirken, kart cezalısı Ogün'ün zorlu maçta forma giyememesi teknik heyeti düşündürüyor. 
     İkinci yarıya hızlı başlayan ve Gaziantepspor maçı dışında hem kendi sahasında hem de deplasmanda istediği futbolu sahaya yansıtan Konyaspor, girdiği zorlu virajda bu hafta Galatasaray ile karşılaşacak. 
     Deplasmanda yapılacak maç için günde çift antrenmanla hazırlıklarını hızlı bir şekilde sürdüren yeşil-beyazlı ekibin morali düzelirken, Altan'ın sakatlığının geçmesi ve sahaya çıkacak olması teknik heyeti sevindiriyor. 
     Öte yandan Niyazi'nin yanı sıra kaptan Ogün'ün Gaziantepspor maçında gördüğü sarı kart nedeniyle cezalı duruma düşmesi yüzünden zorlu Galatasaray maçında forma giyemeyecek olması teknik heyeti düşündürüyor. 
     Futbol Şubesi Sorumlusu ve Basın Sözcüsü İbrahim Kaplan, Süper Lig'de büyük, küçük takım ayrımının kalmadığını, bütün takımların birbirini yenecek güçte olduğunu söyledi. 
     Bu nedenle ligde kolay maç olmadığını ifade eden Kaplan, ''Galatasaray maçı da bizim için diğer maçlarla aynı önemi taşıyor. Sahaya çıkıp en iyi şekilde mücadelemizi ortaya koyarak, galip geleceğimize inanıyorum. Ogün ve Niyazi dışında eksiğimiz bulunmuyor. Ogün'ün eksikliği düşündürüyor, bu maça mevcut duruma göre bir oyun sistemiyle çıkacağız'' dedi. 
     
</TEXT>
</DOC>
