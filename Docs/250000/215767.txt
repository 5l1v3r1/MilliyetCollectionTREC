<DOC>
<DOCNO> 215767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo22.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan Kimseyle sorunum yok yedekliğe alışkın değilim... 
</HEADLINE>
<TEXT>

     Beşiktaş'ın Mısırlı futbolcu Ahmed Hassan Kamel, sezon sonunda hem kendisinin, hem de Beşiktaş'ın para kazanacağı bir transfer teklifi olursa, bunu değerlendirebileceğini söyledi. 
     BJK Nevzat Demir Tesisleri'ndeki idman sonrası basın odasında toplantı düzenleyen Ahmed Hassan, Mısır'daki bir internet sitesine yaptığı sert açıklamaların aksine, daha yumuşak bir tavır sergiledi. 
     Mısır Milli Takımı kampındayken İskoçya'nın Glasgow Rangers takımından transfer teklifi aldığını belirten Ahmed Hassan, ''Ama benim Beşiktaş ile sözleşmem olduğunu söyledim. Ayrıca, takımımda şampiyonluk yaşamak istiyorum ve devre arası transferine de sıcak bakmıyordum. Onlara 'Ancak sezon sonunda olabilir, o da kulübüm ve hocam isterse' diye yanıt verdim'' diye konuştu. 
     İlhan Mansız'ın Japonya'ya gittiğini ve Beşiktaş'a da para kazandırdığını anlatan Ahmed Hassan, ''Eğer sezon sonunda hem benim, hem de Beşiktaş'ın para kazanacağı bir teklif olursa, giderim. Herkesin bir ideali vardır. Örneğin İlhan Japonya'ya gitti. Ben de küçüklüğümden beri İngiltere'de oynamayı hayal ediyordum. Glasgow Rangers ve Bolton Wanderers'tan teklifler aldım. Sezon sonunda şartlar oluşursa gitmek istiyorum. Ancak Beşiktaş'ta olmaktan da mutluyum'' dedi. 
     
     ''YEDEKLİĞE ALIŞIK DEĞİLİM'' 
     Teknik Direktör Mircea Lucescu'nun kendisini sevdiğini, kendisinin de ona sevgi ve saygı duyduğunu anlatan Mısırlı futbolcu, şöyle devam etti 
     ''Geldiğim günden bu yana Beşiktaş'ta çok mutluyum. Takımda kimseyle sorunum yok, herkesle iyi arkadaşım. Ama kendimi ilk 11'de göremeyince, doğal olarak üzülüyorum. Denizlispor maçında da hocamla hiçbir sorun yaşamadım. Yazıldığı gibi bir sorun olsaydı, zaten oyuna giremezdim. Lucescu'nun beni Beşiktaş'a getirdiğini biliyorum. Allah'a şükürler olsun beni beğeniyor. Sadece yedekliğe alışık değilim. Türkiye'de oynadığım hiçbir takımda yedek kalmadım.'' Ahmed Hassan, sezon sonunda takımdan ayrılıp ayrılmayacağının sorulması üzerine de ''Gelen teklifler olursa, Beşiktaş ve Lucescu'nun da onayını alarak giderim. Ama kulübüm ve hocam izin vermezse Beşiktaş'ta kalırım. Çünkü benim mukavelem gelecek yıl da sürüyor. Sezon sonunda ne olacağını Allah'tan başka kimse bilemez. Her şeye sezon sonunda karar vereceğim'' şeklinde konuştu. 
     Malatyaspor maçında yedek kalması halinde tepkisinin ne olacağının sorulması üzerine de Ahmed Hassan, ''Benim bir tepkim olamaz. Beşiktaş'ta mutluyum. Ben oynamak istiyorum, bu da bir futbolcu için doğaldır. Beşiktaş büyük bir takım. Hocamla sorun yaşayacağımı sanmıyorum. Onun kararına saygı gösteririm'' dedi. 
     
</TEXT>
</DOC>
