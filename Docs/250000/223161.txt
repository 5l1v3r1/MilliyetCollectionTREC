<DOC>
<DOCNO> 223161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy21.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin AP'nin Türkiye raporu müzakere tarihini olumsuz etkilemez 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Avrupa Parlamentosu Dışişleri Komisyonu'nda APDK Türkiye Raporu ve bu rapora bağlı karar tasarısının kabulüne ilişkin, ''Kararın kabulünün müzakere tarihini olumsuz etkileyeceği kanaatinde değilim. Azim ve kararlılıkla Avrupa Birliği AB yolunda ilerliyoruz'' dedi. 
     Başbakan Yardımcısı Şahin, AK Parti Kağıthane İlçe Teşkilatı tarafından kurulan Gültepe ve Harmantepe seçim irtibat bürolarının açılışını yaparak, esnaf ziyaretinde bulundu. 
     Bakan Şahin, bir gazetecinin, ''APKD'da Türkiye raporu ve bu rapora bağlı karar tasarısının kabul edildiğini, raporda Kopenhag Kriterleri'nin uygulanmasında sorunlar olduğunun yer aldığını'' söylemesi üzerine, şunları kaydetti 
     ''Geçtiğimiz hafta bana AB Komisyonu'nun Türkiye Temsilcisi geldi. Kendileriyle bu konuları görüşmüştük. Türkiye olarak biz, Kopenhag Siyasi Kriterleri'ni büyük ölçüde yerine getirdik. Özellikle demokratikleşme açısından çok ciddi adımlar attık. Nitekim AB bunu takdirle karşıladı. 
     Şimdi uygulamada bazı aksamalar oluyor. Ancak biz Bakanlar Kurulu olarak, her hafta yaptığımız toplantıda AB ile ilgili atmış olduğumuz adımları mutlaka gözden geçiriyoruz. O sorumluluğu Sayın Başbakan bana verdi. Ben her hafta Bakanlar Kurulu'nda, hafta içinde Ulusal Program'ın yerine getirilmesiyle ilgili ne yaptığımızın cevabını veriyorum.'' Uygulamaya ilişkin ayrı bir komisyonun da kurulduğunu anlatan Mehmet Ali Şahin, sözlerini şöyle sürdürdü 
     ''Biz hükümet olarak, hem yasal düzenlemeleri Türkiye'ye taşımak, hem uygulamaya yansıtmak konusunda son derece gayretli ve samimi çalışma içerisindeyiz. AB yetkilileri de, bunu yakından biliyorlar. O bakımdan, bu yılın sonunda AB'den müzakere tarihi alma noktasında bir sorunla karşılaşacağımız kanaatinde değilim. Bazı uygulamadan kaynaklanan sorunlar varsa ki, bunlar da münferit sorunlardır, mevzi sorunlardır, bunları da kısa sürede aşacağız. 
     Kararın kabulünün müzakere tarihini olumsuz etkileyeceği kanaatinde değilim. Azim ve kararlılıkla AB yolunda ilerliyoruz.'' 
     
</TEXT>
</DOC>
