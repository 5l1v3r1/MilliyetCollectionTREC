<DOC>
<DOCNO> 206495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/yasam/ayas.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Turhal'ın sağlığı bozuldu 
</HEADLINE>
<TEXT>

   'Bileti kaybettim' diyen yılbaşı ikramiyesinin 'olası talihlisi' Volkan Ateş'in beklediği yakını Turhal'a gelince ilçede 'parayı kaçıracaklar' paniği başladı. Kimisi belediye başkanına şik yete gitti, kimileri de kent dışına çıkan otobüslerde 'talihli' arıyor. Yakınlarına göre, Volkan Ateş, sakinleştiricilerle ayakta duruyor... 
      ERAYDIN AYTEKİN, AHMET APESİNLİOĞLU Tokat DHA 
   
   Milli Piyango'nun yılbaşı özel çekilişinde 10 trilyon liralık büyük ikramiyenin isabet ettiği çeyrek biletlerden birinin satıldığı Tokat'ın Turhal ilçesinde "talihli bilmecesi" henüz çözülmedi. 
   İlk gün "Talihli benim" diye ortaya çıkan belediye işçisi Volkan Ateş'in biletini kaybettiğini söylemesini inandırıcı bulmayan vatandaşlar, "Paranın Turhal dışına kaçmasından korkuyoruz" diyor. 
   Diğer talihlilerin paralarına kavuşmasına rağmen Turhal'daki talihlinin ikramiyesini almaması, biletin Ateş'te olduğu ihtimalini güçlendirdi. Ancak yakınları, bileti kaybettiği için sağlığının bozulduğu söylenen Ateş'e sürekli sakinleştirici iğne yapıldığını söyledi. 
   
   Ortaya çıksın 
   Ateş'in İzmir'den gelmesini beklediği İsmail isimli polis akrabası da dün ilçeye ulaştı. Bu gelişme üzerine Turhal'da büyük bir heyecan yaşandı. Bu kişinin parayı İzmir'e götüreceğini düşünen bazı vatandaşların ise Turhal Belediye Başkanı Duran Evren'e başvurarak "İkramiyenin ilçeden çıkmasına engel olun" dediği öne sürülüyor. Bunun üzerine Belediye Başkanı Evren de "Bilet ilçemizde. Kimdeyse çıksın ortaya. Güvenliğini sağlayacağız. Bilet Volkan'daysa bir an önce açıklasın" diye konuştu. 
   Bu arada 1 Ocak'tan bu yana asgari ücretle çalıştığı Turhal Belediyesi Kızkayası Sudeposu'ndaki görevine gitmeyen Volkan Ateş işten de atıldı. Ateş'in mazeretsiz olarak üç gün işe gelmediği söyleyen Evren, "Volkan ikramiyeyi alamazsa, o zaman kendisine acır ve yeniden işe alırız" dedi. 
   Turhal İlçe Emniyet Müdürlüğü yetkilileri ise, biletin çalındığı ya da kaybolduğuna dair, kendilerine başvuru olmadığını belirterek şu açıklamayı yaptı "Bu takibi şik yete bağlı bir suç. Başvuru olmadığı için herhangi bir araştırma yapmadık. Volkan Ateş, başvurursa inceleme yapılacak." 
   Yılbaşından bu yana Turhal'dan Ankara'ya otobüsle gidenleri izleyen 'meraklı vatandaşlar' ise, bu kişiler arasında talihli olmadığına inanırken, ilçedeki taksiciler de yılbaşından bu yana kimsenin Ankara'ya gitmek için taksi tutmadığını belirtti. 
   
   Biletin yerini bilmiyor 
   Ateş'in Turhal'da yaşayan eniştesi Nevzat Soylu ile İzmir'den gelen polis yakını, dün Turhal Belediye Başkanı Duran Evren'i ziyaret etti. Soylu görüşmenin ardından yaptığı açıklamada, Ateş'in kaybettiği bileti henüz bulamadıklarını öne sürdü. Soylu şöyle konuştu "Volkan, bileti kaybettiğini söylüyor. Ancak, nerede kaybettiğini bilmiyor. Bileti bulamadık. Volkan şaşkınlık ve şok içerisinde bileti nereye koyduğunu unutmuş olabilir." 
   
   
   
   
</TEXT>
</DOC>
