<DOC>
<DOCNO> 223177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo10.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da 6 puana süper prim... 
</HEADLINE>
<TEXT>

     Konyaspor Yönetim Kurulu, Adanaspor ve Akçaabat Sebatspor maçından alınacak 6 puana ''süper prim'' verecek. 
     Kulüp Başkanı Mehmet Köseoğlu, ligin üst ve altının haftalar ilerledikçe daha da karıştığını, bu nedenle düşme potasından hızla uzaklaşmak istediklerini kaydetti. 
     Özellikle önümüzdeki 2 hafta alınacak galibiyet ya da yenilgilerin büyük önem taşıdığını ifade eden Köseoğlu, şunları söyledi 
     ''Bizi daha da aşağıya çekmeye çalışacaklar. Rakiplerimiz bizimle oynarken her şeyini ortaya koyarak oynayacak. Öncelikle Adanaspor maçını düşünüyoruz. Hedefimiz taraftarımızın desteğiyle galibiyete ulaşmak. Daha sonra ise Akçaabat Sebatspor ile deplasmanda oynayacağız. Her iki maçın da kendine göre zorlukları var. Bu maçtan da puanlarla ayrılmak zorundayız.'' İç saha galibiyetine 2 milyar, dış saha galibiyetine ise 3 milyar lira prim verdiklerini vurgulayan Köseoğlu, ''Ancak Adanaspor ve Akçaabat Sebatspor maçlarından alınacak 6 puana süper prim vereceğiz. Prim en az 7,5 milyar lira olacak'' dedi. 
     
</TEXT>
</DOC>
