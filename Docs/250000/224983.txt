<DOC>
<DOCNO> 224983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/guncel/agun.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem tahmin ligi 
</HEADLINE>
<TEXT>

   Yrd. Doç. Berk Üstündağ'ın kuracağı ligde, farklı yöntemlerle depremi tahmin ettiğini öne sürenler, internet sitesinde buluşacak. Başarılı olamayanlar yıl sonunda küme düşecek... 
      Serhat Oğuz 
   
   Türkiye'nin en yaygın deprem tahmin çalışmasını yürüten İTÜ Öğretim Üyesi Yrd. Doç. Dr. Berk Üstündağ, farklı yöntemlerle tahmin çalışması yürütenlerden oluşan bir "Deprem Tahmin Ligi" kuruyor. Üstündağ, "Şimdilik 20'ye yakın başvuru var. Cep telefonu aracılığıyla, internet sistemimize tahminlerde bulunacaklar, yıl sonunda başarılı olanlar devam edecek. Böylece hem ciddi çalışmalar su yüzüne çıkacak, hem de başarısız olanlara 'boşuna uğraşmayın' demiş olacağız" dedi. 
   Üstündağ, yürüttüğü deprem tahmin çalışmalarının medyada yer almasından sonra, Türkiye'in dört yanından, 'Biz de tahmin ediyoruz, destek verin' ortak temalı başvurular aldığını söyledi. Talepler artınca, çareyi bir lig kurmakta bulan Üstündağ, şimdi lig öncesi hazırlıkları tamamlamaya çalışıyor. 
   
   'Herkes bizi arıyor' 
   Kendi tahmin çalışmalarını yürüttükleri internet sitesindeki bir bölümde lig kuracak olan Üstündağ, tahminleri telefon aracılığıyla veri tabanına kaydedecek. Tahminler ve geldiği bölgedeki depremler karşılaştırılarak, çalışmanın başarı oranı belirlenecek. Tahminlerini tutturamayanların küme düşeceği ligin sonunda, belki de birden fazla şampiyon olacak. 
   
   Bir hafta içinde yayında 
   Ligde, deprem öncesi romatizmal ağrılarının arttığını söyleyenler, astrolojik hesaplarla depremi tahmin ettiğini öne sürenler, hayvanların tepkilerini takip edenler, tahmin savaşında kıyasıya mücadele edecek. 
   Ligin yazılımını hazırladıklarını kaydeden Üstündağ şunları söyledi "Bir hafta içinde sitemizden yayına geçeceğiz. Şu anda 20'ye yakın başvuru var. Lige katılanlara birer şifre vereceğiz. Bu şifreyle, cep telefonu ya da internetten tahminlerini iletecekler. Bazı doğa olaylarının depremsellikle ilişkisinin olup olmadığını araştıracağız." 
   
   
</TEXT>
</DOC>
