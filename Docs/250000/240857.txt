<DOC>
<DOCNO> 240857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/spor/spo03.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Defter kapandı 
</HEADLINE>
<TEXT>


Galatasaray yönetimi, milli futbolcu Yıldıray Baştürk'ün kendilerine kesin yanıt vermemesi üzerine transferi rafa kaldırdı 

HALİL ÖZER 


Yönetimi kızdırdı 
SARI - Kırmızılı kulüp, uzun süredir peşinden koştuğu gurbetçi yıldız Yıldıray Baştürk'ün transferinden vazgeçti. Yıldıray'la dün son kez görüşen Sarı - Kırmızılı yöneticiler, milli oyuncunun kesin bir cevap vermemesi üzerine restlerini çekerek, yıldız futbolcu için yapılan girişimleri durdurdu. Yıldıray daha önce yaptığı açıklamada transfer ihtimalini "yüzde on" olarak değerlendirmişti. 

Fren yapıldı 
YILDIRAY Baştürk'ün, Almanya'da sezonu zirvede tamamlayan Werder Bremen'in teklifine olumlu yanıt vermeyi düşündüğü ve Galatasaray'ı oyaladığı öğrenildi. Bu gelişmeler üzerine yönetim transferde aceleci davranmama kararı aldı. Avrupa Şampiyonası'nı beklemeyi kararlaştıran Galatasaray, Portekiz'de kendisini gösterecek gelecek vadeden yetenekli gençlere yönelmeyi planlıyor. 


Petre'ye müjde 

ERHAN TELLİ 

Cim-Bom'da kalıyor 
TEKNİK Direktör Gheorghe Hagi, uzun süredir tartışılan gidecekler - kalacaklar listesinin son halini dün yönetime iletti. Yabancı oyunculardan fiyat düşüren Mondragon'un yanı sıra Ovidiu Petre'nin de yeni sezonda takımda kalması konusunda umut doğdu. Hagi'nin genç vatandaşının kalması yönünde bir rapor hazırladığı bildirildi. Ancak yönetimin, daha iyi bir alternatif bulunması halinde Petre'yi gözden çıkarabileceği öğrenildi. Batista, Bratu ve Prates'in ise kiralanması bekleniyor. 

Bratu çıkmazı 
HAGİ'NİN yeni sezonda kadroda istemediği Bratu için eski kulübü ile pazarlık yapılacak. Romanya'nın Rapid Bükreş takımından 2.5 milyon dolarlık bonservis bedeli karşılığında alınan Bratu için bu ay içinde yapılacak yüklü ödeme de yönetimi düşündürüyor. Rapid Bükreş, genç futbolcuyu geri almak istemezse, Bratu için yeni kulüp arayışları başlayacak. 

Koray tamam 
100. yılda alternatifli bir kadro kurmayı hedefleyen Galatasaray'ın, Çaykur Rizespor'un başarılı defans oyuncusu Koray ile kesin olarak anlaşmaya vardığı öğrenildi. Bu futbolcu ile Milli Takım kampından dönüşünün ardından sözleşme yapılacağı bildirildi. Samsunspor'un alt yapısından yetişen Musa ve Adnan da gündeme girdi. Öte yandan Hagi, bugün Romanya'da yapılacak Popescu'nun jübilesi sırasında Brezilyalı Djalminha'yı transfer için ikna etmeye çalışacak. 

'En iyiler bizde' 

'Hedef şampiyonluk' 
GALATASARAY Teknik Direktörü Gheorge Hagi, yeni sezonda şampiyonluğa ulaşacak bir takım kurmak istediğini söyledi. Genç teknik adam, "100. yılda herkes daha fazla sorumluluk almalı. Tek hedefimiz şampiyonluk. Ama bunu kimse garanti edemez. Ancak biz şampiyonluğa inanıyoruz ve kuracağımız takımı da buna inandıracağız. Bu ruh herkesin içinde olmalı" açıklaması yaptı. 

Piere karşılık Hakan 
HAGİ, Hooijdonk'un Fenerbahçe'nin hücum gücüne önemli katkı sağladığının hatırlatılması üzerine, "Onlarda Hooijdonk varsa, biz de de Hakan Şükür var. Bizim elimizde şu anda çok iyi oyuncular var. Hasan da, Türkiye'nin en iyilerinden" yorumunu yaptı. Stat konusuna da değinen Hagi, "Türkiye'nin bir numaralı takımının stadı en büyük olmalı. En büyük stat da Ali Sami Yen'dir" dedi. 

Emre mutlu, Okan buruk 

Inter'de oynayan iki lejyonerimizden Emre, Türkiye'ye dönüşe sıcak bakmıyor, Okan ise kapıyı açık tutuyor 


'Gurur verici' 
GALATASARAY'IN yanı sıra Beşiktaş'ın da transfer gündemine giren Emre Belözoğlu, İnter'de mutlu ve huzurlu olduğunu söyledi. Milli oyuncu, "3.5 yıllık sözleşmem var. Bu tür haberler sadece Türkiye'de çıkıyor. Galatasaray ile hiç görüşmedim. Galatasaray sayesinde buralara geldim. Eski kulübümün benimle ilgilenmesi gurur verici. Ancak kariyerimi Avrupa'da noktalamak en büyük hedefim" dedi. 

Yeşil ışık 
İTALYAN ekibinde top koşturan diğer lejyonerimiz Okan Buruk ise kulübünden gelecek talimata odaklandı. Tecrübeli oyuncu, "Inter ile bir yıllık sözleşmem daha var. Kulübüm 'Seni düşünmüyoruz' dediği zaman harekete geçerim. Benim için önemli olan yurt dışında futbol hayatımı sürdürmek. Ayrıca Galatasaray'dan bir teklif almadım. Alırsam oturur, ciddi ciddi bunu düşünürüm" açıklamasını yaptı. 

Sidney'e uçtular 
A Milli Takımımız, Avustralya ve G.Kore'de yapacağı kamp ve hazırlık maçları için dün Sidney'e gitti. Dün öğleden sonra İstanbul'dan kalkan ve Bahreyn'e uçan Ay - Yıldızlı ekibimiz, bu akşam saatlerinde Avustralya'ya varacak. Bu arada sakat olan Gökdeniz ve Ümit Davala'nın ardından, Trabzonsporlu Fatih Tekke de kadrodan çıkarıldı. Ali Tandoğan kafileye katılırken, ilk kez kadroya seçilen gurbetçi Önder'in parmağındaki sorun nedeniyle bir hafta takımdan ayrı çalışacağı bildirildi. 



</TEXT>
</DOC>
