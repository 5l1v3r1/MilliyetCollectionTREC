<DOC>
<DOCNO> 202333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/ekonomi/eko01.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Damat-Tween'den üç haftada bir mağaza... 
</HEADLINE>
<TEXT>

   Dünya markası olmayı hedefleyen Damat-Tween, yurtdışındaki 32'nci mağazasını Berlin'de açtı 
      ORHAN TEKEOĞLU Berlin 
   
   ORKA Grup Yönetim Kurulu Başkanı ve Damat- Tween'in sahibi Süleyman Orakçıoğlu, 18 farklı ülkede üç haftada bir mağaza açma konumuna geldiklerini söyledi. 
   Orakçıoğlu, geçen hafta Berlin'de ikinci Damat-Tween mağazasının açılışını yaptı. Berlin'in ünlü alışveriş caddelerinden Kudamm'da yapılan açılışa Almanya'nın Türkiye Büyükelçisi Mehmet Ali İrtemçelik de katıldı. 
   Dünyada ilk defa bir Türk markasının, 18 farklı ülkede Başta İspanya, Hollanda, Almanya, ABD olmak üzere 31 konsept mağazasıyla erkek modasına yön verdiğini kaydeden Orakçıoğlu, şunları söyledi 
   
   'Dünyaya açıldık' 
   "Burada önemli olan moda endüstrisinde yer almak, imaj ve prestijde iyi noktada olmaktır. Dünya pazarlarında yer alabilmek için 3 - 4 yıl yoğun çaba sarfetmek gerekiyor. Markamızın prestiji için dünya markaları olan yerde satış mağazası açıyoruz. Bu da farklı bir yapılanma gerekiyor. Biz tüm dünyadaki fuarlara katılıyoruz. Bugün itibariyle 2005'in koleksiyonunu sunuyoruz. Kendi markamızı, dünyanın çeşitli yerlerinde farklı konuma getirmeye çalışıyoruz." 
   Hazır giyim ve moda sektöründe, yüzlerce firmanın kurduğu bir hayali gerçekleştirerek dünya markası olmayı ve kendi dizaynlarını kabul ettirmeyi başardıklarını kaydeden Orakçıoğlu, Damat-Tween'in sırrının, marka kimliğine yatırım yapmak, kendi özgün tasarımlarını global standartlarda uygulamaktan geçtiğini söyledi. 
   
   Ekmek fırınıydı, moda merkezi oldu    1947 yılından bu yana Doğu Almanya'ya ekmek ihtiyacını karşılayan fabrika, şimdi popüler mek na dönüştürülerek Ocak 2004'te yapılacak moda günlerine ev sahipliği yapacak. Damat-Tween yöneticileri, önümüzdeki döneme ilişkin Avrupa stratejilerini bu binada açıkladı. 
   Damat-Tween Genel Koordinatörü Osman Arar, Almanya'da kurdukları şirketle Almanya ve Avrupa'dan sipariş alabileceklerini belirterek, uzun soluklu ve kalıcı bir şekilde burada iş yapmak istediklerini söyledi. Şirketin hedefi, nüfusu 300 binin üzerindeki 20 şehirde mağaza açmak. 
   
   
</TEXT>
</DOC>
