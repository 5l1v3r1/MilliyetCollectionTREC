<DOC>
<DOCNO> 214515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko44.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai, Türkiye'de yatırımını artıracak... 
</HEADLINE>
<TEXT>

     Başbakan Recep Tayyip Erdoğan'ın Güney Kore ziyareti sonrası, İzmit'in Alikahya Beldesi'nde kurulu Hyundai Assan fabrikasında 100 milyon doların üzerinde bir yatırımla üretim adedinin 80 binin üzerine çıkarılması ve yeni bir otomobilin üretimi kararı alındığı açıklandı. 
     Hyundai Assan Yönetim Kurulu Başkanı Ali Kibar, düzenlediği basın toplantısında, Başbakan Recep Tayyip Erdoğan'ın Kore ziyareti ve Hyundai ile ilgili gelişmeleri değerlendirdi. 
     Hyundai Motor Company'nin bünyesindeki şirketleriyle hem otomotiv, hem taşıt araçları, hem de diğer şirketlerinin faaliyetleri olan toplu taşıma, askeri araçlar, hızlı taşımacılık alanlarında faaliyet gösterdiğini belirten Kibar, geçen yıl itibariyle grubun 67 milyar dolarlık satış hacmine ulaştığını anlattı. 
     Kibar, Başbakan Erdoğan ve beraberindeki heyetin Hyundai fabrikasına bir ziyarette bulunduğunu anımsatarak, ''Değerli devlet büyüklerimizin yaptığı bu ziyaret bizler için bir gurur vesilesi olmuştur'' dedi. 
     Kendilerinin de İzmit'teki tesislerinde yaptıkları üretimle Hyundai'ın 2010 yılına kadar dünyanın ilk 5 büyük üreticisi olma hedefi paralelinde çalıştıklarını vurgulayan Kibar, şunları kaydetti 
     ''Dünyanın otomotiv sektöründe en hızlı büyüyen markası durumundaki Hyundai'nin, Türkiye'de de özellikle son dönemlerde yaptığımız ve yapacağımız yeni yatırımlarla gerek üretim gerek ihracat alanlarında Türkiye'nin lokomotif markalarından birisi olacağına inanıyoruz. 
     Bu ziyaret sonrasında, ilk etapta üretim adetlerimizin önümüzdeki yıldan itibaren 80 bin adedin üzerine çıkarılması ve yeni bir modelin önümüzdeki yıl içinde devreye alınması suretiyle 100 milyon doların üzerinde yatırım yapılmasıyla ilgili ve bu yatırımın mamullerinin ihracat ve Türk pazarı gözetilerek yapılacağı müspet kararının alındığını sizlerle paylaşmak istedik. Daha ilave yatırımlarla ilgili fizibilite çalışmalarının yapılmasına ilişkin bilgiler tarafımıza gelmekte olup, önümüzdeki dönemlerde gerek mevcut kapasitenin 2 misline çıkarılması, gerek daha farklı nelerin yapılabileceği hususunda ortaklarımızla görüşme içinde olacağımızı bilgilerinize sunarız.'' 
     
     KAPASİTE ARTIRIMI EK TESİSLE OLACAK 

     Ali Kibar, önümüzdeki yıl devreye alacakları modelle ilgili detaylı bilgilerin ileride verileceğini, ancak şimdilik küçük orta ölçek bir araç üretiminde yoğunlaştıklarını söyleyebileceğini bildirdi. 
     Kibar, ''Bu küçük araçlarla amacımız, ithalatın yerli üretimle ikame edilmesi doğrultusunda olacaktır. Batı Avrupa pazarları ihracat hedefimiz olacak'' dedi. 
     Global tedarik merkezi oldukları Starex'in yanı sıra yeni modelde de aynı politikanın hedeflendiğini belirten Kibar, üretilecek ürünün değişik ülkelere ihraç edilecek şekilde planlandığını bildirdi. 
     İstikrarlı ekonomik konjonktürün Hyundai'nin Türkiye'de yeni yatırımlarını daha politik değerlendirerek yapmasına neden olacağına inandığını ifade eden Kibar, şöyle dedi 
     ''Biz Hyundai Assan olarak Türkiye'ye ve Türk insanına güveniyoruz. Bu sayede Türkiye'deki büyük hedeflerimize rahatlıkla ulaşacağımızı düşünüyoruz. 2004 yılında da ihracat hedeflerimizin üstüne çıkmayı ve pazardan yüzde 10'luk bir pay alarak ilk 4 firma arasında yer almayı hedefliyoruz.'' Soruları da yanıtlayan Kibar, yeni yatırımın kapasite artırımının ek bir tesis kurulması şeklinde olacağını, yatırımın yüzde 50-50 ortaklık yapısındaki Hyundai Assan'ın kendi kaynaklarından sağlanacağını kaydetti. 
     
     LİMUZİN ÖNÜMÜZDEKİ AYLARDA TESLİM EDİLECEK 

     Üretilecek yeni otomobili fiilen tespit etmiş durumda olduklarını bildiren Kibar, ''B-C segmentine girecek olan sedan tarzındaki otomobil, Türkiye'nin özgün modeli olarak dizayn edilmekte'' dedi. 
     Yeni üretimle birlikte 80 bin adete çıkacak toplam üretimin yaklaşık yarısını ihraç etmeyi planladıklarını anlatan Kibar, 2003'de yaklaşık 167 milyon dolar olan ihracatlarının 2005 yılında 300 milyon doların üstüne çıkabileceğini belirtti. 
     Kibar, bu yıl için yaklaşık 30 bin adetlik araç ihracatı hedeflediklerini, şirketin toplam cirosunun da 650-700 milyon dolar civarında gerçekleşeceğini ifade etti. 
     Hyundai'nin bir sanayi firmasının da Türkiye'de üretilen yan sanayi ürünlerinin Rusya ve Ukrayna'ya yönlendirilmesi konusunda çalışma yaptığını bildiren Kibar, Hyundai'nin raylı sistemler üreten bir başka şirketinin de Devlet Demiryolları ile görüşmelerde bulunduğunu kaydetti. 
     Kibar, Başbakan Erdoğan'a hediye edilen limuzinin de önümüzdeki aylarda teslimatını yapacaklarını duyurdu. 
     
</TEXT>
</DOC>
