<DOC>
<DOCNO> 241668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko30.html </URL>
<DATE> 2004/05/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dünya KOBİ'leri İstanbul'da buluşuyor... 
</HEADLINE>
<TEXT>

     OECD Bakanlar Konferansı, 3-5 Haziran tarihleri arasında İstanbul'da gerçekleştirilecek. 
     Konu ile ilgili Forum Fuarcılık ve Geliştirme A.Ş.'den yapılan yazılı açıklamada, Sanayi ve Ticaret Bakanlığı'nın öncülüğünde KOSGEB'in ev sahipliğinde düzenlenen konferans paralelinde Küresel Pazar Yeri Sergisi'nin de düzenleneceği kaydedildi. 3-6 Haziran tarihlerinde gerçekleştirilecek Küresel Pazar Yeri Sergisi'ne İtalya, Fransa, ABD ve Türkiye'den 100'e yakın firma katılacak. 
     Konferansın ilki 2000 yılında OECD üyesi ülkelerin küçük ve orta ölçekli işletmeleri geliştirme ve destekleme politikalarında yönlendirici olabilmesi amacıyla İtalya'nın Bologna kentinde düzenlenmişti. 
     KOBİ'lerden Sorumlu Bakanlar Konferansı'nın ikincisi ''Küresel Ekonomide Girişimciliğin ve Yenilikçi KOBİ'lerin Geliştirilmesi'' ana temasıyla İstanbul'da düzenleniyor. Konferansa, OECD üyesi 30 ülke ile üye olmayan 57 ülkenin KOBİ'lerden Sorumlu Bakanları Başkanlığındaki heyetlerin katılması bekleniyor. 
     Uluslararası kuruluş temsilcileri ile sivil toplum örgütlerinin de katılacağı İstanbul Konferansı boyunca Bakanlar konferansı ve inovasyon, teknoloji ile ICT Bilişim ve İletişim Teknolojileri konularında iş sempozyumu vb. etkinlikler gerçekleştirilecek. Bu etkinlikler paralelinde yerli ve yabancı KOBİ'lerin dış ilişkiler tesis etmeleri, ürünlerini tanıtmaları için yine aynı alanda 3-6 Haziran 2004 tarihleri arasında ''Küresel Pazar Yeri Sergisi'' düzenlenecek. 
     Forum Fuarcılık ve Geliştirme A.Ş.'nin organize ettiği, Türk ve yabancı KOBİ'lerin yer alacağı fuara katılan firmalar, işbirliği ve ortak yatırımlar ve iletişim teknolojileri konusunda faaliyet gösteren KOBİ'ler, dernekler ve teknoloji merkezleri kendilerini ve ürünlerini uluslararası bir ortamda tanıtacaklar. 
     
</TEXT>
</DOC>
