<DOC>
<DOCNO> 241057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur28.html </URL>
<DATE> 2004/05/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yolcu vapuru, Galata Köprüsü'ne sürttü .. 
</HEADLINE>
<TEXT>

     Manevra yaparken Galata Köprüsü'ne sürten vapur ile köprünün bir bölümünde maddi hasar meydana geldi. 
     AA muhabirinin aldığı bilgiye göre, boş halde Eminönü İskelesi'ne yanaşmak isteyen Türkiye Denizcilik İşletmeleri TDİ Şehir Hatları İşletmesi'ne ait ''Şehit Necati Gürkaya'' adlı vapur, manevra yaparken saat 15.30 sıralarında Karaköy tarafından Galata Köprüsü'ne sürttü. 
     Bu halde köprünün orta kısıma kadar sürtünen vapur, kontrolün yeniden sağlanmasından sonra köprüden uzaklaştırılarak iskeleye yanaştı. 
     
     MAKİNE ARIZASI 

     Galata Köprüsü'ndeki kazanın, ''Şehit Necati Gürkaya'' adlı vapurdaki makine arızasından kaynaklandığı ve olayda yaralanan olmadığı belirtildi. 
     AA muhabirinin Türkiye Denizcilik İşletmeleri TDİ yetkililerinden aldığı bilgiye göre, seferlerdeki boşluk sırasında Karaköy İskelesi ile Galata Köprüsü arasındaki bölümde bağlı olan Şehir Hatları İşletmesi'ne ait ''Şehit Necati Gürkaya'' adlı vapur, Üsküdar ile Eminönü arasında sefer yapmak üzere harekete geçti. 
     Manevra sırasında makinesinde arıza meydana gelen vapur, Galata Köprüsü'ne yaslanarak sürtündü. 
     Bunun sonucunda köprü korkuluklarının bir bölümü kırılırken, vapurun burun ve sağ kısmında küçük çaplı hasar oluştu. 
     Bir süre sonra kontrolü sağlanan vapur, hasar tespitinin yapılması amacıyla Sirkeci'deki Adalar İskelesi'ne bağlandı. 
     Olayı anlatan Galata Köprüsü'ndeki restoran çalışanları, kaza öncesi yönü köprüye dönük olan vapurun manevra yapacağını sandıklarını, ancak kendilerine doğru gelmesi üzerine kaçmaya başladıklarını söylediler. 
     Vapurun köprüye yaslanmasıyla sarsıldıklarını ifade eden restoran çalışanları, bu sürtünmenin bir süre devam ettiğini, ardından vapurun yönünü Eminönü'ne çevirdiğini, ancak birkaç kez daha köprüyle temas ettikten sonra uzaklaşabildiğini kaydettiler. 
     
</TEXT>
</DOC>
