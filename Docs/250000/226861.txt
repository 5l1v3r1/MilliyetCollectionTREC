<DOC>
<DOCNO> 226861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko14.html </URL>
<DATE> 2004/03/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kredi kartları yeniden sorun olmaya başlıyor... 
</HEADLINE>
<TEXT>

     Bankaların, tüketici kredilerine göre iki-üç kat daha yüksek faiz uygulamasına rağmen kredi kartlarıyla kullanılan kredilerdeki hızlı büyümeye paralel olarak bankaların zamanında tahsil edemedikleri için tasfiye kapsamına aldıkları kredi kartı alacakları da hızla büyüyor. 
     ANKA'nın Merkez Bankası verilerinden yaptığı belirlemeye göre, bankaların "batık" duruma gelen toplam tüketici kredileri ile kredi kartı kredilerinin tutarı, 12 Mart itibariyle 568.1 trilyon lira olarak gerçekleşti. Bu kredilerin yılbaşından bu yana yüzde 10.2 oranında 52.5 trilyon lira arttığı belirlendi. 2003 yılı sonunda batık tüketici kredileri 515.5 trilyon lira olmuştu. 
     
     BÜYÜK BÖLÜMÜ KREDİ KARTI ALACAKLARI 

     Batık tüketici kredilerinin büyük bölümünü kredi kartı alacakları oluşturuyor. Bankaların zamanında tahsil edemedikleri için sorunlu hale gelen ve tasfiye kapsamına aldıkları kredi kartı alacaklarının tutarı, yılbaşından 12 Mart'a kadar olan dönemde yüzde 15.4 oranında büyüyerek 348.7 trilyon liraya çıktı. Bunun 300.2 trilyonu özel bankalara, 22.2 trilyonu kamu bankalarına, 26.2 trilyonu ise yabancı bankalara ait bulunuyor. 
     
     KART FAİZLERİ HALA YÜKSEK 

     Tasfiye kapsamındaki kredi kartı alacaklarında son dönemde gözlenen hızlı artışta, kredi kartı kullanımının giderek gelire orantısız olarak yaygınlaşması etkili oluyor. Sanayi ve Ticaret Bakanı Ali Coşkun, Türkiye'de zaman zaman bir "heves" ve "gösteriş" ekonomisinin hakim olduğunu belirterek, sırf kredi kartı almanın bir prestij olarak görüldüğünü ifade etmişti. 
     Batık kredi kartı kredilerindeki artışta hala yüksek düzeylerde bulunan kart faizleri de önemli bir rol oynuyor. 
     Tüketici kredilerini aylık yüzde 1.89'a kadar çeken bankaların kredi kartı faizleri, yüzde 5.75'ten başlayıp yüzde 9.95'e kadar ulaşıyor. Bankalar kredi kartı alacaklarına 10 aya kadar vade yapabiliyor. 
     
     BATIK TÜKETİCİ KREDİLERİ 104 TRİLYON 

     Bankaların tasfiye olunacak tüketici kredilerinin tutarı ise 103.7 trilyon lira olarak gerçekleşti ve yılbaşına göre yüzde 11 arttı. Özel bankaların batık tüketici kredileri 76.3 trilyon lira, kamu bankalarının batık tüketici kredileri 24.3 trilyon lira, yabancı bankaların tasfiye kapsamındaki tüketici kredisi alacakları ise 3.1 trilyon lira oldu. 
     Tasfiye edilen ya da satılan bankalar nedeniyle Tasarruf Mevduatı Sigorta Fonu'na TMSF devrolunan bireysel takipli alacakların tutarı ise 115.7 trilyon lira olarak gerçekleşti. Bu kredilerin tamamını Türk Lirası krediler oluşturuyor. 

     
</TEXT>
</DOC>
