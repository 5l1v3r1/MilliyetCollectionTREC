<DOC>
<DOCNO> 228811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/guncel/gun03.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şark hizmetine gitti 600 çocuğu kurtardı 
</HEADLINE>
<TEXT>

   Afyonlu polis memuru Tolga Tigin Şengür, iki yıl önce gönderildiği Erzurum'da başlattığı projeyle bugüne kadar 450'si sabıkalı 600 çocuğu topluma kazandırdı 
      Gülay Fırat 
   
   Şark hizmeti, memurlar için hep sıla hasretiyle geçen bir dönem olarak görülür. Ancak, Afyonlu polis Tolga Tigin Şengür, iki yıl önce gönderildiği Erzurum'da sabıkalı çocukları kurtarmak için bir proje başlattı. Vatandaşların desteğiyle 450'si sabıkalı 600 çocuk topluma kazandırıldı, yüzlercesinin eğitimi devam ediyor. 
   Şimdi Erzurumlu tek yürek olup çeşitli nedenlerle İl Emniyet Müdürlüğü Çocuk Şubesi'ne gelen çocuklara yardım için Şengür'ün mimarlığını yaptığı "Çocukları ve Gençleri Toplumun El Birliği ile Suçtan ve Suça İten Sebeplerden Kurtarma, Eğitme ve Topluma Kazandırma Projesi" için çalışıyor. 
   
   Çocuklar için atölye 
   Emniyet'te başlayan ve valiliğin desteğiyle süren projeden şimdilik 600 çocuk faydalandı. 300 çocuğun da, Milli Eğitim Müdürlüğü'nce özel eğitimi ve rehabilitesi sürüyor. Bilgisayar, İngilizce kursları, spor dallarında eğitim gibi onlarca çocuğa destek sağlanıyor. 
   Vali Mustafa Malay'ın öncülüğünde 30 çocukla başlayan ve iki yılda 150 çocuğu istihdam edecek atölye için kamu görevlileri ve sivil toplum örgütleri harekete geçti. Ayrıca 187 çocuk, Vakıflar Genel Müdürlüğü'nün yurdunda ücretsiz olarak eğitimlerine devam edecek. Projeye destek veren Curcuna Çocuk Tiyatrosu da 12 Nisan'da Erzurum'da çocuklara ücretsiz olarak 3 hafta oyun sergileyecek. Proje için "www.erzurumemniyet.gov.tr"den bilgi almak mümkün. 
   
   Kitap okuma cezası veriliyor    Projenin kapsamı şöyle Suç işleyen öğrenci, çalışan ya da boşta gezen çocukları suç ortamından veya suça iten sebeplerden arındırmak. Aileleri tarafından dilendirilen ve istismar edilen çocukları, sokaktan kurtarıp sosyal, psikolojik alternatifler sunmak ve sokakta çalışmanın önünü kesmek. Bu sırada takibe alınan çocuklara şubeye çay içmeye gelmek, bir kitap okumasını sağlamak, şiir ezberletmek gibi küçük cezalar da veriliyor. 
   
   
   
</TEXT>
</DOC>
