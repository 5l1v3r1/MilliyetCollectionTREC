<DOC>
<DOCNO> 222940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/ekonomi/eko03.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeni dostlar kazandınız' 
</HEADLINE>
<TEXT>

   Yatırım Danışma Konseyi toplantısını değerlendiren IMF ve Dünya Bankası yöneticileri, hükümetin yapıcı tutumuyla puan topladığını söyledi 
      ŞULE YÜCEBIYIK 
   
   IMF Avrupa Direktörü Willy Kickens, önceki gün İstanbul'da düzenlenen ve uluslararası 19 şirketin üst düzey yöneticilerinin katıldığı Yatırım Danışma Konseyi toplantısından sonra yaptığı değerlendirmede, "Bu toplantının en önemli sonucu, Türkiye'nin yeni dostlar kazanmış olması. Çünkü, hükümetin çok açık, proaktif ve sorunların çözümü konusunda son derece yapıcı davrandığını gördük" dedi. 
   IMF Başkan Yardımcısı Michael Deppler ise hükümetin Türkiye'nin yabancı sermaye önündeki tıkanıklığı aşma konusunda çok kararlı olduğunu belirterek, "Cesur politikalar sayesinde bunun başarılacağından eminim" dedi. 
   
   Takdir ediyorlar 
   Toplantının organizasyonunu Türk Hazinesi ile birlikte gerçekleştiren Dünya Bankası'nın Başkanı James Wolfensohn da "Uluslararası yatırımcılar, Türkiye ekonomisindeki pozitif gelişmelerden umutlular, hükümeti ve Başbakan'ı enflasyonun ve faiz oranlarının düşmesi konusunda takdir ediyor ve bu politikasını sürdürmesi konusunda cesaretlendiriyorlar" diye konuştu. 
   Wolfensohn, bu yıl aktarılacak kaynağın 1.5 milyar dolar olacağını kaydetti. 
   
      Öğrencileri davet etti    James Wolfensohn, ziyaret ettiği Bilgi Üniversitesi'nde, üniversitenin cüppesini giyip kepini takarak gazetecilere poz verdi. Wolfensohn, öğrencileri Dünya Bankası'na davet etti. Bilgi Üniversitesi Rektörü Prof. Dr. Lale Duruiz "Beş, altı öğrenciyi seçip, Dünya Bankası'na göndereceğiz" dedi. Daha sonra IFC şubesini ziyaret eden Wolfensohn, eşi ve kızıyla birlikte İş Kuleleri'ndeki Vakko'dan 500 milyon liraya fular ve kravat satın aldı. 
   
   
</TEXT>
</DOC>
