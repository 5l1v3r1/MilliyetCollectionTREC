<DOC>
<DOCNO> 222509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy10.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek ''Türkiye'de belediyeler en batık ve borçlu kuruluşlardır'' 
</HEADLINE>
<TEXT>

     Adalet Bakanı Cemil Çiçek, ''Türkiye'de belediyeler, en batık ve borçlu kuruluşlardır'' dedi. 
     Bakan Çiçek, partilerinin Zonguldak'ın merkez ilçeye bağlı Kozlu Beldesi'ndeki seçim bürosunun açılışını yaptı. 
     Bakan Çiçek, burada halka hitaben yaptığı konuşmada, Türkiye'nin en borçlu kuruluşlarının belediyeler olduğunu söyledi. 
     Türkiye'nin dışarıda itibarı, içeride de istikrarı olduğunu, 28 mart seçimlerinde belediye ve il genel meclisleriyle bu istikrarın yakalanması durumunda önümüzdeki 4-5 yılda, daha fazla başarılı hizmetlerin gelebileceği dönem yaşanacağını ifade eden Bakan Çiçek, şöyle devam etti 
     ''Belediye hizmetleri, en hayırlı hizmettir. İşi bilen kişiler işbaşındaysa ve milletvekilleri, iktidarı ile uyumlu çalışıyorsa, hizmet etmek çok kolaydır. Gezdiğim yerlerde görüyorum, Türkiye'de belediyeler en batık ve borçlu kuruluşlardır. Birçok yerde belediye işçisi, memuru maaş alamıyor, ödemeler yapılamıyor, esnafa borcu var. Yedek parça, akaryakıt veya başka mal almış onlar ödenemiyor. Seçim öncesine gelindiğinde de deniliyor ki bize rey verin şunu yaparız, bunu yaparız . Zannediyorum ki Kozlu Belediyesi de bu söylediğimin dışında değildir. Kozlu Belediyesi'nin kasası değil, borcunun dolu belediye olduğunu tahmin ediyorum. Yöre halkımız tercihini kuru particilikten yana değil, hizmetten yana koyacaktır.'' Bakan Çiçek, daha sonra Zonguldak Adliyesi ile Baro'yu ziyaretleri sırasında yaptığı konuşmada, hak arama ve özgürlüğü açısından avukatlık mesleğinin fevkalade önemli olduğunu, ancak bu mesleğin de bazı sorunları bulunduğunu belirterek, şöyle konuştu 
     ''Bu sorunları dinleme, taşıma noktasında meslek kuruluşları da var. Biz, sosyal yardımlaşma fonu çıkardık, ama barolardan gelen bir teklifle değil. Bununla ilgili önemli adım attık, parlamentoda konuya ilgi duyan bir atmosfer var. Biz önemli yasal düzenlemeler yapıyoruz ve bunları başta Ceza Kanunu Yasa Tasarısı olmak üzere barolar birliğine gönderiyoruz. Seçimden sonra, komisyon başkanlarımız ve başsavcılarımızla, tüm problemleri dikkate alarak yargıyı bir bütün halinde daha iyi bir konuma nasıl getirebiliriz diye toplantılar yapacağız. Komisyon başkanları ve başsavcılar gelmeden önce sizler gerekli çalışmalarınızı yapabilirsiniz.'' 
     
</TEXT>
</DOC>
