<DOC>
<DOCNO> 227264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy10.html </URL>
<DATE> 2004/03/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Baykal'ı meclis grubunda ilginç bir güvenoylaması bekliyor 
</HEADLINE>
<TEXT>

     Yerel seçimlerde alınan sonucu "başarı" olarak değerlendirmesine karşın parti içi muhalefetin eleştirilerinin hedefi haline gelen CHP Genel Başkanı Deniz Baykal, gücünü bu kez parti grubunda yapılacak Meclis Başkanvekilliği seçiminde sınayacak. 
     Yerel seçimlerin ardından bu hafta toplanmayan CHP Meclis Grubu, önümüzdeki günlerde bu kez bir başka seçim için toplanacak. Yılmaz Ateş'in Ankara Büyükşehir Belediye Başkanlığına aday olması nedeniyle boşalan Meclis Başkanvekilliği için yapılacak seçim, Baykal için de bir güvenoylaması niteliğinde olacak. 
     Baykal'ın yerel seçim sonuçlarını "başarılı" bulmasına karşın bazı milletvekillerinin parti yönetimini "başarısızlıkla" suçlayarak bir bildirge hazırlığına girmesi, Baykal'ın parti grubundaki etkinliğini koruyup koruyamadığını belli edecek. Yılmaz Ateş, daha önce Baykal'ın önerdiği tek isim olarak yarışa girmiş ve hiç bir muhalefetle karşılaşmadan Meclis Başkanvekili olmuştu. Şimdi Ateş'in istifası nedeniyle yapılacak seçimde Baykal'ın Meclis Başkanvekilliği için önereceği isme karşılık, muhalif milletvekillerinin de bir isim çıkararak, parti yönetimi ile yarışa girmesi ve gücünü sınaması bekleniyor. Yılmaz Ateş'in ise yeniden aday olmayabileceği belirtiliyor. 
     

     
</TEXT>
</DOC>
