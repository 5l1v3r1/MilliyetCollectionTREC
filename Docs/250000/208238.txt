<DOC>
<DOCNO> 208238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/siyaset/siy03.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak İslam Devrimi Yüksek Konseyi Başkanı Ankara'da 
</HEADLINE>
<TEXT>
   Kürtlere karşı Şii atağı 
   Türkiye, Kürt federasyonunu önlemek için atağa kalktı. Başbakan Erdoğan, Irak'ın çoğunluğunu oluşturan Şiilerin lideri El Hekim'e "Etnik bölünmeyi önle" çağrısı yapacak 
      UTKU ÇAKIRÖZER 

   
   Türkiye, Iraklı Kürt grupların federatif Kürt devletine imk n tanıyan anayasa önerilerine karşı, Irak'ın çoğunluğunu oluşturan Şiilerle ilişkilerini güçlendiriyor. Türkiye'nin, davet ettiği Şiilerin lideri Irak İslam Devrimi Yüksek Konseyi Başkanı El Hekim, dün akşam Ankara'ya geldi. 
   Başbakan Recep Tayyip Erdoğan, Şii lidere verdiği önemi bir "jestle" gösterecek. Daha önce sadece Irak Yönetim Konseyi Başkanları'na randevu veren Erdoğan, şu anda konsey başkanı olmamasına rağmen El Hekim'le makamında 1 saat görüşecek. 
   Irak halkının yüzde 60'ını oluşturan ve Geçici Hükümet Konseyi'nde 6 üyesi bulunan Şiilerin en önemli temsilcisi sayılan El Hekim'e Başbakan Erdoğan ve bu akşam yemekte görüşeceği Dışişleri Bakanı Abdullah Gül, "Çoğunluk sizde. Yönetimdeki gücünüzü kullanın ve Irak'ın etnik-dini temelde bölünmesini engelleyin. Irak'ı bölen değil, bütünleştiren modellere yönelin" çağrısında bulunacak. 
   
   'Türkiye önemli' 
   Esenboğa Havaalanı'nda açıklamada bulunan El Hekim, Irak yönetimine Irak halkının tamamının karar vermesi gerektiğini vurguladı. 
   Türkiye'nin Irak'ın yeniden yapılanmasında ve güvenliğinin korunmasında önemli rol alabileceğini kaydeden Hekim, etnik federasyon modeline bakışını şöyle anlattı 
   "Irak'ın tüm unsurlarına eşit davranan, tümünü içine alan bir yönetim olmalı. Ama kalıcı Anayasa, Irak halkının tamamı tarafından seçilmiş bir yönetim tarafından hazırlanmalıdır. Federasyon da yönetim modellerinden biri olabilir. Ama burada detaylar ön plana çıkar. Irak'ın herhangi bir bölümünün göz ardı edilmesine karşıyız." 
   
   Kürtlere anlatılacak 
   Ankara, El Hekim'in ayrılmasının ardından hassasiyetini Kürt federasyonu tasarısının sahiplerinden KYB lideri Celal Talabani'nin sağ kolu Berham Salih'e de anlatacak. Cuma Ankara'ya gelecek Salih'e de Suriye, İran ve Türkiye'nin etnik federasyona sıcak bakmadığını hatırlatarak, bu yöndeki adımların yaratacağı sakıncaları vurgulayacak. Erdoğan'ın Salih'le görüşmesi öngörülmüyor. 
   
   
</TEXT>
</DOC>
