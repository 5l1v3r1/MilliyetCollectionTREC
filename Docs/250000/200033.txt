<DOC>
<DOCNO> 200033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo18.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Ümitler'e ceza 
</HEADLINE>
<TEXT>

     UEFA Disiplin Komitesi, Almanya ile yapılan baraj maçındaki olaylar nedeniyle Ümit Milli Futbol Takımı'na 2 maç seyircisiz oynama, futbolcular Beyhan Sümer ve Kemal Aslan'a da 5'er maç oynamama cezası verdi. 
     Futbol Federasyonu Ümit Milli Takım Sorumlusu Levent Kızıl, Fenerbahçe Şükrü Saracoğlu Stadı'nda yapılan Türkiye-Almanya maçında yaşanan olaylar nedeniyle UEFA Disiplin Komitesi'nin Türkiye'ye 2 maç seyircisiz oynama, futbolculardan Beyhan ve Kemal'e de 5'er maç oynamama cezası verdiğini belirterek, ''Gerekçeli karar geldikten sonra bu karara itiraz edeceğiz'' dedi. 
     Karşılaşmada istenmeyen bazı olayların yaşandığını ifade eden Kızıl, ''Her yerde yaşanabilecek olaylar oldu. Ayrıca rakibin ağır tahriki vardı. Beyhan'ın durumu açık, ama Kemal'e niye ceza verildi Almanlara da ceza verildi mi şu an bilemiyoruz. Gerekçeli karar henüz gelmediği için yorum yapamıyorum'' diye konuştu. 

     
</TEXT>
</DOC>
