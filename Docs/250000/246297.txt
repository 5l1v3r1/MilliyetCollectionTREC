<DOC>
<DOCNO> 246297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur13.html </URL>
<DATE> 2004/06/08/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Cinayet davasının sanıkları, duruşma salonunda birbirlerine saldırdı 
</HEADLINE>
<TEXT>

     Sivas'ın Yıldızeli İlçesi'nde geçen sene bir akaryakıt istasyonunda çalışan işçiyi öldürdükleri iddiasıyla tutuklu yargılanan 3 sanık, 25'er yıl, 5'er ay ağır hapis cezasına çarptırıldı. 
     Sivas 2. Ağır Ceza Mahkemesi'ndeki duruşmaya, tutuklu yargılanan sanıklar Şükrü Şahinbay, Oktay Engin Kayhan ve Halis Özdemir katıldı. Duruşmada, maktul Serdal Arkaz'ın babası Osman Arkaz da hazır bulundu. 
     Söz alan sanık Şahinbay, diğer sanık Oktay Engin Kayhan'ın iftirasına uğradığını öne sürerek, maktulün ağabeyiyle arkadaş olduğunu, öldürmesi için neden bulunmadığını ifade etti. 
     Diğer sanık Özdemir ise olay yerinde bulunan sigara izmaritlerinin sadece kendisine ait olmadığını, devamlı uğradığı akaryakıt istasyonunda bulunan izmaritin tesadüf olduğunu belirterek, suçsuz olduğunu söyledi. 
     Sanık Oktay Engin Kayhan ise ''takdir yüce mahkemenin'' dedi. 
     Mahkeme heyeti, çalışanı Serdal Arkaz'ı öldürdükleri akaryakıt istasyonundan hırsızlık da yaptıkları belirtilen 3 sanığı TCK'nın ''kasten adam öldürmek'' eylemini öngören 448 ve ilgili maddeleri gereğince 25'er yıl, 5'er ay ağır hapis cezasına çarptırdı. 
     Kararın ardından küfür eden sanıklar birbirlerine saldırdı. Duruşma salonundaki sanık yakınlarının da karıştığı tartışma, güvenlik güçlerinin araya girmesiyle büyümeden önlendi. 
     Yıldızeli İlçesi'nde 18 Mayıs 2003 tarihinde Aytemiz Petrol Tesisleri'nde meydana gelen olayda, benzinlikte çalışan Serdal Arkaz bıçaklanarak öldürülmüş ve gasp edilmişti. Cinayeti araştıran polis, olay yerindeki kan örnekleri ve sigara izmaritinden yola çıkarak, Şükrü Şahinbay, Oktay Engin Kayhan ve Halis Özdemir'i cinayet zanlısı olarak gözaltına almış, çıkarıldıkları mahkemece bu kişiler tutuklanmıştı. 
     
</TEXT>
</DOC>
