<DOC>
<DOCNO> 211532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur05.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası Kurul, Perşembe günü olağanüstü toplanıyor 
</HEADLINE>
<TEXT>

     YÖK Başkanı Prof. Dr. Erdoğan Teziç'in yükseköğretim yasa taslağını Başbakan Recep Tayyip Erdoğan ve Milli Eğitim Bakanı Hüseyin Çelik'e sunmasına tepki gösteren Üniversitelerarası Kurul ÜAK , 29 Ocak Perşembe günü ODTÜ'de olağanüstü toplanarak, gelişmeleri değerlendirecek. 
     ÜAK Başkanı Prof. Dr. Ayhan Alkış, AA muhabirinin sorusu üzerine toplantıda yükseköğretim yasa taslağıyla ilgili gelişmelerin değerlendirileceğini kaydederek, bundan sonra nasıl bir yol izleneceğine kurulun karar vereceğini belirtti. 
     ''Ayrı bir taslak mı hazırlayacaksınız '' sorusuna Alkış, ''Bizim bir taslağımız var zaten. Yeni bir taslak söz konusu değil'' yanıtını verdi. 
     ODTÜ Rektörü Prof. Dr. Ural Akbulut da, yükseköğretim yasa taslağıyla ilgili, beklentilerinin dışında hızlı gelişmeler olduğunu ifade ederek, toplantıda bu durumu gündeme getireceklerini belirtti. 
     Akbulut, ''Biz Başbakan'dan süre istenecek diye bekliyorduk ama haberimiz olmadan Milli Eğitim Bakanı'na da sunuldu. Bunu da televizyonlardan öğrendik. Milli Eğitim Bakanlığı ile YÖK arasında çalışma yapılacağını da televizyondan öğrendik'' dedi. 
     Öğretim üyelerinin kendilerini arayarak tepki gösterdiklerini anlatan Akbulut, üniversitelerin dışlandığını savundu. 
     Akbulut, şöyle konuştu 
     ''Bu toplantının asıl önemi şudur Madem ki bu noktaya gelinmiştir bundan sonraki süreci değerlendirmek lazım. Ne şekilde olmalı ki üniversitelere rağmen bu taslak yasalaşmasın. Çünkü bundan önce hükümetle olan gerginliğin nedeni, hükümetin üniversitelere rağmen taslak hazırlamasıydı. O zaman, üniversitelerin içine sinmeyen yasa çabuk yıpranır, eleştiri alır, bunu uygulayacak olanlar öğretim üyeleri olduğuna göre onların içine sinmeyen bir yasa uzun ömürlü olmaz demiştik.'' 
     
     ''İKİ HAFTA SÜRE İSTENEBİLİRDİ'' 
     Sunulan taslağı öğretim üyelerinin benimsemediğini kaydeden Akbulut, şunları söyledi 
     ''Ben olaya içerikten çok şekil ve süreç açısından bakıyorum. Henüz 'evet, bu içimize sindirdirebileceğimiz bir taslaktır' noktasına gelemedik. Oysa birkaç haftada bu noktaya gelinebilirdi. Başbakan'a denseydi ki bize iki hafta süre verin, bu sürede toparlanabilirdi ve bu gerginlik olmazdı. Bunun görmezden gelinmesi üniversite hocalarında rahatsızlık yarattı. Biz, sayın Teziç taslak üzerinde ilk revizyonu yaptıktan sonra öğretim üyelerinden görüş istemiştik ve bunu senatolarda da tartışacaktık. Ama daha bu tamamlanmadan taslak sunuldu. Taslağın sunulduğunu basından öğreniyoruz. Başbakan ne dedi, Milli Eğitim Bakanı ne dedi bunu basından duymamız doğru mu Gelip bize anlatması daha sağlıklı değil mi 
     Beklentimiz, sayın Başkan'ın toplantıya gelip bunu bize anlatması. Bundan sonra ne yapacağız, bu iş nasıl yürüyecek bize anlatması. Biz de hocalarımıza anlatalım ki onlar da tatmin olsun. Amacımız gerginlik değil. Hocalarımız diken üstünde oturuyor.'' ÜAK'nın ayrı bir taslak hazırlayıp hazırlamayacağı sorusuna Akbulut, ''Zannetmiyorum. Öyle bir yaklaşım doğru olmaz'' yanıtını verdi. 
     
</TEXT>
</DOC>
