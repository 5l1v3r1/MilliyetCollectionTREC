<DOC>
<DOCNO> 219312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur24.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, 'kökü bereketsiz' diyen Erdoğan'ı mahkemeye veriyor 
</HEADLINE>
<TEXT>

     CHP Genel Başkanı Deniz Baykal, ''CHP'nin kökü bereketsiz'' diyen Başbakan Recep Tayyip Erdoğan'ı mahkemeye vereceğini bildirdi. Baykal, Başbakan Erdoğan'ın ''kendisini kaybettiğini, sağduyusunu yitirdiğini'' söyleyerek, CHP'den hatta tüm Türkiye'den özür dilemesi gerektiğini ifade etti. 
     Deniz Baykal, AP Başkanı Pat Cox'la görüşmesinin ardından gazetecilerin sorularını yanıtladı. Baykal, dün bir açık hava toplantısı sırasında CHP'nin kökünün bereketsiz olduğunu söyleyen Başbakan Erdoğan'ın kişiliğinin uslübuna yansımaya başladığını iddia etti. 
     ''Başbakan, gerçek mizacını uslübuna yansıtma doğrultusunda hızla ilerliyor'' diyen Baykal, ''Başlangıçta mizacını kontrol altına alma konusunda başarılı bir tablo sergiliyordu ama zaman içinde kişiliği uslübuna yansımaya başladı'' ifadesini kullandı. 
     
     ''İLK KEZ TANIK OLUYORUZ'' 

     CHP lideri Baykal, sözlerini şöyle sürdürdü 
     ''Siyasette polemik olur, tartışma olur ama polemiğin, o polemiklerde kullanılan sözlerin, parti ve hükümet başkanları düzeyinde belli bir düzeyin korunması ihtiyacı vardır. 
     İlk kez Türkiye'de bir başbakanın ağzından böyle bir uslüba tanık oluyoruz. CHP'nin kökünün bereketsiz olduğunu söylüyor. Neymiş CHP'nin kökü CHP'nin köküyle ne sorunu var sayın Başbakan'ın CHP'nin o bahsettiği kökü, bugün Türkiye Cumhuriyeti'nin, bu bölgenin güçlü, bağımsız, saygın bir ülke haline gelmesini sağlayan kişi, anlayış ve kurum olduğunu birilerinin Başbakan'a hatırlatması lazım.'' 
     
     ''BÖYLE BAŞBAKANLIK OLMAZ'' 

     Başbakan'ın sözlerini ''tecavüz'' diye nitelendiren Baykal, ''Bu tecavüz karşısında doğrusu ilk aklıma gelen Başbakan'ı mahkemeye vermek'' dedi. 
     Bunun sıradan bir olay olmadığını ifade eden Baykal, ''Başbakan CHP'den özür dileyecek. Kendisini kaybettiğini, sağduyusunu yitirdiğini söyleyecek. CHP'ye söylediği bu sözlerden dolayı sadece CHP'lilerden değil bütün Türk Milleti'nden özür dilediğini ifade edecek. Böyle başbakanlık olmaz'' diye konuştu. 
     Erdoğan'ı mahkemeye vermeyi düşündüğünü yineleyen Baykal, ''Mahkemeye giderken de sayın Başbakan'ı Ali Topuz'a havale ediyorum. Sayın Topuz, cevabını yarın verecek'' dedi. 
     
</TEXT>
</DOC>
