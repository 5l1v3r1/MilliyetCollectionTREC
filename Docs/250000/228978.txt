<DOC>
<DOCNO> 228978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko64.html </URL>
<DATE> 2004/04/06/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
3 milyon 836 bin kişi nemasını aldı... 
</HEADLINE>
<TEXT>

     Kamuoyunda ''Zorunlu Tasarruf Hesabı'' olarak bilinen Çalışanların Tasarruflarını Teşvik Hesabı nema ödemelerinin tutarının, dün itibariyle 878 trilyon lirayı, nemasını alan kişi sayısı da 3 milyon 836 bin kişiyi bulduğu bildirildi. 
     Ziraat Bankası Genel Müdür Yardımcısı Suphi Kabadayı yaptığı açıklamada, 11 Mart tarihinde ödenmesine başlanan nema tutarlarının son durumu hakkında bilgi verirken, kamuoyunda ''hak sahiplerine ödenmesi gereken nema tutarlarının ana para miktarı veya yüzde 88'i kadar olacağı'' yönündeki bazı haberlere açıklık getirdi. 
     Nema alacakları için başvuruda bulunan hak sahiplerinin bir çoğunun, nemalarını az aldığını ileri sürdüğünü ve kontrol ettirdiğine dikkati çeken Kabadayı, hak sahiplerinin aldıkları veya alacakları nema tutarlarının, işyerlerince ilk kesinti yapılan tarih esas alınarak hesaplandığını vurguladı. 
     Kabadayı, ''Buna göre hiç bir hak sahibinin alacağı 1. taksit nema tutarı, ana para miktarına erişememekte, birinci taksit nema miktarı, hak sahibinin bu sisteme hangi yıl ve ayda girdiğine bağlı olarak, ana para miktarının yaklaşık yüzde 20'si ile yüzde 85'i arasında değişmektedir'' dedi. 
     
</TEXT>
</DOC>
