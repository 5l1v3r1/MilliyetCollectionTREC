<DOC>
<DOCNO> 243201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun06.html </URL>
<DATE> 2004/05/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yeni işkence fotoğrafları yayınlandı.. 
</HEADLINE>
<TEXT>

     NBC televizyonu, Irak'ın başkenti Bağdat'taki Ebu Garib cezaevinde işkence gören Iraklı tutukluların yeni fotoğraflarını yayımladı. 
     NBC'nin gece haberlerinde yayımlanan fotoğraflarda, çıplak ve üst üste yatan Iraklı mahpusların sorgulandıkları görülüyor. 
     Fotoğraflardan birinde, yerde yatan çıplak Iraklıların önündeki bir sandalyede, sırtı kameraya dönük oturan bir sivil tercüman görülüyor. 
     Diğer bir fotoğrafta ise askeri istihbarat yetkilisi olduğu belirtilen bir Amerikalının, muhtemelen bir nesne fırlattıktan sonra Iraklı tutuklulara baktığı ve nesnenin yerde durduğu dikkat çekiyor. 
     Üçüncü fotoğrafta da bir askerin, mahpuslardan birinin boğazına diziyle bastırdığı görülüyor. Askerin aynı zamanda başka bir tutukluya sorular yönelttiği tahmin ediliyor. 
     Ebu Garib cezaevindeki mahpusların sorgulanma yöntemlerini gösteren fotoğrafların ortaya çıkmasından sonra Amerikalı 7 asker, Iraklı tutuklulara işkence yapmaktan suçlanmıştı. 
     Amerikan ordusundan yapılan açıklamada, Ebu Garib'in de aralarında bulunduğu cezaevlerinin komutanı Tuğgeneral Janis Karpinski'nin açığa alındığı bildirilmişti. 

     
</TEXT>
</DOC>
