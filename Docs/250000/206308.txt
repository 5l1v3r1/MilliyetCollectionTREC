<DOC>
<DOCNO> 206308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/siyaset/siy20.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   SP AKP Kutlu'ya teşekkür etmeli    SP Genel Başkan Yardımcısı Mehmet Bekaroğlu, AKP'li Hüsrev Kutlu'nun Atatürk portresiyle ilgili yanlış bir şey söylemediğini savunarak, "Bana göre Kutlu'ya, rejimin sivilleşmesi yönünde tartışma açtığı için Başbakan Erdoğan ve hükümet üyelerinin teşekkür etmesi lazım" dedi. 1993'te Atatürk'e "Kefere Kemal" diye hakaret ettiği gerekçesiyle yargılanıp beraat eden Bekaroğlu, Türkiye'nin asker vesayeti altında olduğunu savunarak, "Kutlu, Atatürk'ün resmine bir şey demedi. Dünyanın hiçbir yerinde parlamento içinde askeri birlik yoktur. Askeri birliği Meclis'ten çıkaralım" diye konuştu. 
   
   Azeri Elçiliği Halı dostluğun simgesi    ATATÜRK'ün mareşal üniformalı resminin bulunduğu halıyı hediye eden Azerbaycan'ın Ankara Büyükelçiliği, halının aylar süren çalışmalar sonucu ünlü sanatçılar Kamil Aliyev ve beraberindeki uzmanlarca yapıldığını bildirdi. Halıyı eski Azerbaycan Cumhurbaşkanı Haydar Aliyev'in dönemin TBMM Başkanı Hüsamettin Cindoruk'a hediye ettiğini kaydeden elçilik, Kutlu'ya tepkisini şöyle dile getirdi "Bu sanat eseri, Atatürk'ün ve Aliyev'in aziz anılarına olan sonsuz saygının, Türkiye - Azerbaycan dostluk ve kardeşliğinin simgesidir." 
   
   Bakanı düşmekten koruması kurtardı    Yılbaşı tatilini Kartalkaya'da geçiren Tarım ve Köyişleri Bakanı Sami Güçlü, torunları Emine 6 ve Ömer Şahin'i 11 kızaklarla kaydırırken düşmemeleri için büyük çaba harcadı. Önce kendileri kayarak deneme yapan partililer Emine'yi kızakla çekerken, Güçlü de torununu düşmemesi için tutmaya çalıştı. Güçlü, zaman zaman kızaktan düşen Emine'yi korumaya çalışırken, kendi korumaları da günlük kıyafeti ve kösele ayakkabılarıyla piste çıkan bakanın düşmemesi için tetikte bekledi. Ancak korumalar Güçlü'nün düşmesini engelleyemedi. 
   
   'Atatürk'ün üniforması uydurulmadı'    DSP lideri Bülent Ecevit, AKP Adıyaman Milletvekili Hüsrev Kutlu'nun açıklamalarını değerlendirirken, "Atatürk için mareşal üniforması sonradan uydurulan bir üniforma değildir. Mareşal rütbesi hak edilmiştir. Atatürk, cumhurbaşkanı seçildiği andan itibaren üniforma giymemiştir" dedi. Ecevit, PM toplantısı öncesi açıklamalarda bulunurken, eşi Rahşan Ecevit mikrofonunu kontrol etti. 
   
   DSP 'merkez' dedi    DSP yerel yönetim adaylarını merkez yoklamasıyla belirlemeyi kararlaştırdı. Parti Meclisi'nin Genel Başkan Bülent Ecevit başkanlığında yaptığı toplantıda yerel yönetim adaylarının hangi yöntemle belirleneceği ele alındı. Ecevit, aday belirlemedeki üç yöntemin merkez yoklaması, aday yoklaması ve önseçim olduğunu söyledi. Görüşme sonunda PM ittifakla adayların merkez yoklamasıyla belirlenmesini kararlaştırdı. 
   
   DYP-ANAP, Adana'da anlaştı    ANAP'lı Büyükşehir Belediye Başkanı Aytaç Durak'ın yerel seçimlerde AKP'den aday olacağının öne sürülmesinin ardından Adana'da, ANAP ve DYP yerel seçimlerde ittifak konusunda anlaştı. Genel Başkan'ın verdiği yetkiyle bu kararın alındığını belirten ANAP İl Başkanı Namık Akay, kısa sürede aday açıklama aşamasına gelineceğini kaydetti. DYP İl Başkanı Nevzat Şaşkın da ittifakın bazı ilçeler için de geçerli olabileceğini ifade etti. 
   
   Genç, başkente talip oldu    TBMM'de görev yaptığı dönemde Meclis'in en renkli isimlerinden biri olan eski Tunceli Milletvekili Kamer Genç, DYP'de Ankara Büyükşehir Belediye Başkan adaylığına talip oldu. Genç, isteğini Genel Başkan Mehmet Ağar'a da açtı. Ağar'ın bu talebe karşı tavrı "ne menfi ne de müspet" oldu. Genç, Ağar'la tekrar görüşecek. 
   
   Erdoğan'dan 'protokol' operasyonu    Başbakan Recep Tayyip Erdoğan, Başbakanlık Protokol Müdürü Ferhat Uslay'ı "organizasyonlardaki eksiklik, aksama ve görevi ihmal" gerekçesiyle görevden aldı. Erdoğan'ın, Özbekistan gezisinde "görüşme trafiğindeki karmaşa, programlardaki çakışma ve diğer sorunlar" nedeniyle Uslay'ın görevden alınmasını istediği kaydedildi. Dış gezilerdeki organizasyondan sorumlu olan Uslay, daha önce de "aksaklıklar" nedeniyle eleştirilere uğramıştı. 
   
   
   
</TEXT>
</DOC>
