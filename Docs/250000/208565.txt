<DOC>
<DOCNO> 208565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun33.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanı İrlanda'dan Erdoğan'ın Kıbrıs tavrına takdir... 
</HEADLINE>
<TEXT>

     Avrupa Birliği dönem başkanı İrlanda'nın Başbakanı Bertie Ahern, ''Başbakan Recep Tayyip Erdoğan'ın Kıbrıs sorununun çözümü konusundaki yaklaşımlarını takdirle karşıladığını'' söyledi. 
     Ahern, Avrupa Parlamentosu Başkanı Pat Cox ve Avrupa Birliği Komisyonu Başkanı Romano Prodi ile ortak bir basın toplantısı düzenledi. 
     Basın toplantısında, Türkiye ve Kıbrıs ile ilgili soruları yanıtlayan İrlanda Başbakanı Ahern, Başbakan Erdoğan ile geçen hafta yaptığı görüşmeye atıfta bulunarak, ''Başbakan Erdoğan, bana Kıbrıs sorunun çözümü konusunda elinden gelen tüm yardımı yapacağını söyledi'' dedi. 
     Kıbrıs sorununun çözümünün Kopenhag kriterleri arasında yer almadığını belirten Ahern, bununla birlikte bu sorunun çözümünün Türkiye ve AB'ye yakınlaşmasına önemli katkıda bulunacağını ifade etti. 
     Kıbrıs sorununun artık çözülmesi gerektiğine inandığını belirten Ahern, AB'nin ''birleşik bir Kıbrıs''ı birlik içinde görmeyi arzu ettiğini kaydetti. 
     Türkiye'de insan hakları ve demokrasi alanında yapılan reformları ''etkileyici'' olarak değerlendiren Ahern, ''AB, bu reformların uygulanmasına da önem veriyor'' dedi. 
     
     PRODİ'NİN ZİYARETİ 
     AB Komisyonu Başkanı Romano Prodi de yaptığı konuşmada, Türkiye'yi ziyareti sırasında, insan hakları konusunun görüşmelerin en önemli bölümünü oluşturacağını bildirdi. 
     ''Kopenhag kriterlerinin bütün aday ülkeler için aynı olduğunu'' belirten Prodi, ''Türkiye çok önemli reformlar yaptı, ancak bu reformların uygulamaya geçirilmesi de çok önemli'' dedi. 
     AB Komisyonu Başkanı olarak Türkiye'ye yapacağı ziyarette yetkililerle doğrudan temas imkanı bulacağını kaydeden Prodi, şunları söyledi 
     ''AB Komisyonu, reformların uygulanmasına ve diğer eksikliklerin tamamlanıp tamamlanmadığına bakarak sonbaharda bir rapor hazırlayacak, ancak müzakere tarihi konusunda son sözü Konsey söyleyecek.'' 
     
</TEXT>
</DOC>
