<DOC>
<DOCNO> 243034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur01.html </URL>
<DATE> 2004/05/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kaybolan kızlar... Van Gölü kıyısında endişeli bekleyiş... 
</HEADLINE>
<TEXT>

     Bitlis'in Tatvan ilçesinde Van Gölü'ne giren ve kaybolan 3 kız çocuğunu arama çalışmaları devam ediyor. 
     Olay yerinde incelemelerde bulunan Bitlis Valisi M. Asım Hacımustafaoğlu, İlçe Emniyet Müdürü Can Ünal'dan arama ve kurtarma çalışmaları hakkında bilgi aldı. 
     Vali Hacımustafaoğlu, AA muhabirine yaptığı açıklamada, gölde kaybolan 3 kızın bulunması için Van Emniyet Müdürlüğü'nden Su Altı Arama ve Kurtarma Ekibi talep ettiklerini belirterek, şunları söyledi 
     ''İstediğimiz kurtarma ekibi, maalesef geç kaldı. Taşıma dalgıçla olaylara anında müdahale edilemiyor. Bizim de en kısa zamanda dalgıç ekibi kurmamız gerekiyor. Aynı zamanda, bu yaştaki çocukların yüzme bilmeden suya girmesi büyük bir hatadır. Sonuçta bu tür üzücü olaylar meydana geliyor.'' Öte yandan, olay yerinde bekleyen ve gölde kaybolan Nurcan Baydur'un ablası Saynur Baydur, kardeşinin, arkadaşlarıyla koyunları otlatmak için saat 14 00 sıralarında evden çıktığını kaydederek, ''Küçük kardeşim kızlarla birlikteydi. Kardeşim ablasının suya girdiğini ve 'imdat' diye bağırarak yardım istediğini bize söyledi. Olay yerine geldiğimizde, sadece kızların elbiselerini gördük. O zaman boğulduklarını anladık'' diye konuştu. 
     3 kız çocuğunu arama çalışmalarına, Ahlat Sahil Jandarma, Bitlis Sivil Savunma, Tatvan İlçe Emniyet Müdürlüğü, Van Emniyet Müdürlüğü Su Altı Arama ve Kurtarma ekipleri ve vatandaşlar katılıyor. 
     
</TEXT>
</DOC>
