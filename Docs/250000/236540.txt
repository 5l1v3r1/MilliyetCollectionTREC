<DOC>
<DOCNO> 236540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur25.html </URL>
<DATE> 2004/05/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Türk-İş Genel Başkanı Kılıç "Eylemden kaçanın kaşığı kırılsın" 
</HEADLINE>
<TEXT>

     Türkiye İşçi Sendikaları Konfederasyonu Türk-İş Genel Başkanı Salih Kılıç, ''Türk-İş, tek başına da kalsa mücadelesini meşru zeminde sürdürecektir'' dedi. 
     Türk-İş tarafından Şişli Abide-i Hürriyet Meydanı'nda düzenlenen 1 Mayıs mitingi, saygı duruşunda bulunulması ve İstiklal Marşı'nın okunmasıyla başladı. 
     Daha sonra konuşan Türk-İş Genel Başkanı Kılıç, 1 Mayıs'ın ''birlik, dayanışma, mücadele, barış ve sevgi günü'' olduğunu vurgulayarak, işçilerin 1 Mayıs bayramını kutladı. Küreselleşme olgusuna da değinen Kılıç, ''küreselleşme adına dünyanın kaynaklarının heba edildiğini ve birçok ülkenin emperyalistlerin işgali altında olduğunu'' söyledi. 
     Kılıç konuşmasını sürdürürken, bir grup işçi ''Söz bitti, sıra eylemde'' diye slogan attı. 
     Salih Kılıç da bunun üzerine, ''Eylemden kaçanın kaşığı kırılsın. Sizlerleyim'' dedi. 
     ''Türkiye'nin bugün içinde bulunduğu durumun iç açıcı olmadığını'' kaydeden Kılıç, ''Türkiye'de üretenin, emeğin, alın terini akıtanın değil, IMF ve Dünya Bankası'nın düdüğü ötüyor. Artık yeter'' diye konuştu. 
     ''Türkiye'nin ekonomik bağımsızlığını ilan etmesi, uluslararası finans kuruluşlarına olan psikolojik bağımlılıktan da kurtulması gerektiğini'' anlatan Salih Kılıç, kendilerinin emek temsilcileri olarak daha fazla çalışmaya ve alın teri dökmeye hazır olduklarını söyledi. 
     
     ''HERKESE YETECEK KADAR KAYNAK VE AŞ VAR'' 
     Türkiye'nin kendi gücüne, emeğine ve kaynaklarına güvenmesinin önemine işaret eden Kılıç, ''20 yılda 200 milyar doların IMF tarafından yutulduğunu'' ileri sürdü. 
     Türk-İş Genel Başkanı Kılıç, ''Bu ülkeyi IMF'nin memurları değil, Türkiye'nin özgür iradesiyle seçtiği kişiler yönetmelidir. Özelleştirmeler derhal durdurulmalıdır'' dedi. 
     Türkiye'de herkese yetecek kaynağın ve aşın bulunduğunu da belirten Kılıç, ''O halde neden 1 milyon kişi açlık sınırında 18 milyon insan yoksulluk sınırında. Çünkü ülkemiz iyi yönetilmiyor. Bu durum, karnı doyup gözü doymayan hortumculardan kaynaklanıyor'' diye konuştu. 
     Kamu Yönetimi Temel Kanunu Tasarısı'na da değinen Kılıç, ''Reform yapıyoruz diye devletin çivisini yerinden çıkaracak düzenlemeler yapmak tehlikeli girişimdir. Bu girişim durdurulmalıdır'' açıklamasında bulundu. 
     Türk-İş'in, ülkenin birliği, bütünlüğü ve çıkarlarının korunması için her şeyi yaptığını, yapmaya da devam edeceğini anlatan Salih Kılıç, sözlerini şöyle tamamladı 
     ''Ancak, bunun için tek yol vardır. Bunun, birlikte yasal ve meşru bir zeminde olması gerekir. Bugün bu alanda, yasal bir platformda bulunmaktayız. Bu da bunun en güzel göstergesidir. Türk-İş, tek başına da kalsa mücadelesini meşru zeminde sürdürecektir.'' 
     
     SALİH KILIÇ'A PROTESTO 
     Kılıç'ın konuşması sırasında küçük bir grup, Türk-İş Genel Başkanı'nı protesto etti ve konuşmasını bitirirken de boş bir pet su kutusunu kürsüye doğru fırlattı. 
     Türk-İş Genel Teşkilatlandırma Sekreteri Çetin Altun da, 1 Mayıs'ın, tüm dünyada sermayeye karşı alanlara çıkılan evrensel mücadele günü olduğunu söyledi. 
     Altun ayrıca, 1 Mayıs'ın küreselleşme ve yeni dünya düzenine karşı mücadele günü olduğunu bildirdi. 
     Petrol-İş Sendikası Genel Başkanı Mustafa Öztaşkın da, Kamu Yönetimi Temel Kanunu Tasarısı'nın meclisten geçmemesi ve kıdem tazminatlarına dokunulmaması gerektiğini kaydetti. 
     Tek Gıda-İş Sendikası Genel Başkanı Korkut Güler de, ''hükümet tarafından çıkarılan İş Yasası ile köleliğin özgür bırakıldığını, sendikasızlaşma ve taşeronlaşmaya hız verildiğini'' savundu. 
     Bu arada, Bakırköy Sümer Holding'te çalışan TEKSİF üyesi işçi Züleyha Akbaş da, ''Sümerbank işçilerinin yalnız bırakıldığını'' iddia ederek, ''Sümerbank'a ve işçilerine sahip çıkılmasını'' istedi. 
     Akbaş, ''Türkiye'nin giderek bir emek cehennemine döndürüldüğünü'' de ileri sürdü. 
     Türk-İş'in ''1 Mayıs Mitingi'', konuşmaların ardından Kıvırcık Ali'nin söylediği türküler ve halay çekilmesiyle sona erdi. 
     
     NOTLAR... 
     Öte yandan, kutlamalarda ''Yaşasın 1 Mayıs'', ''İnadına Türk-İş, inadına 1 Mayıs'' ve ''Suskun Türk-İş istemiyoruz'' sloganları atıldı. 
     Mitinge, Türk-İş ve bağlı sendikaların genel başkan ve yöneticilerinin yanı sıra CHP Genel Sekreter Yardımcısı Algan Hacaloğlu, EMEP Genel Başkanı Levent Tüzel, CHP Kocaeli Milletvekili İzzet Çetin, CHP Adana Milletvekili Tacidar Seyhan ve Şişli Belediye Başkanı Mustafa Sarıgül ile EMEP, İP, Pir Sultan Abdal dernekleri, İstanbul Barosu, bazı sivil toplum kuruluşlarından temsilciler ve çeşitli sol gruplar katıldı. 
     Abide-i Hürriyet Meydanı ve çevresinde geniş güvenlik önlemleri alınırken, meydana girenler de üst aramasından geçirildi. 
     
</TEXT>
</DOC>
