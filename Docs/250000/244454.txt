<DOC>
<DOCNO> 244454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko29.html </URL>
<DATE> 2004/06/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rus Gazprom şirketi, petrol şirketi Yukos'u almak istiyor 
</HEADLINE>
<TEXT>

     Nihat Dağdelen 

Rus Gazprom şirketi Stratejik Gelişme Bölümü Başkanı Vlada Rusakova, Rusya'nın en büyük petrol şirketi Yukos'u, satılması halinde almak istediklerini söyledi. 
     Rusakova, İtar-Tass'a yaptığı açıklamada, ''eğer Yukos satışa çıkarılırsa, ihalede şu veya bu şekilde yer alacağız. Elbette bu da, Gazprom yönetim kurulunun Yukos'un satın alınmasının etkili ve Gazprom'un çıkarına olacağı kararını almasıyla mümkün olabilir'' dedi. 
     Gazprom'un mevcut 10 milyon ton olan sıvı hidro-karbon üretimini 2015 yılına kadar 20-25 milyon ton seviyesine yükseltmeyi amaçladığını kaydeden Rusakova, ''bu stratejiyi uygulayabilmemiz için, daha fazla kaynağa ihtiyacımız olacak. Yukos'un malvarlığıyla bu yüzden ilgileniyoruz'' diye konuştu. 
     Yukos'un eski Başkanı Mihail Hadarkovski'nin 25 Ekim 2003 tarihinde, vergi kaçırmak ve resmi evraklarda tahrifat yapmak suçlamasıyla gözaltına alınmasından sonra, şirketin hisselerinin büyük bir kısmı savcılık tarafından dondurulmuştu. 
     Batılı gözlemciler ve şirketler, Hadarkovski'nin Kremlin'e karşı muhalif güçleri desteklemesinden dolayı gözaltına alındığını savunurken, bağımsız gözlemciler de, ülkenin en büyük petrol şirketinin dünya petrol devlerine pazarlanmasının bu gelişmelere neden olduğunu öne sürmüşlerdi. 
     Hadarkovski, değeri milyar dolarla ölçülen Yukos'u, yaklaşık 200 milyon dolar gibi bir parayla satın almış ve gözaltına alındığı sırada da, Amerikan ExxonMobile petrol şirketiyle ortaklık görüşmeleri yapıyordu. 
     Yukos'un satışa çıkarılması ve Gazprom tarafından satın alınması halinde, Rusya'nın en büyük petrol şirketinin kontrolü yeniden devlete geçecek. 
     
</TEXT>
</DOC>
