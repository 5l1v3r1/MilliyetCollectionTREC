<DOC>
<DOCNO> 245366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo35.html </URL>
<DATE> 2004/06/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Sakaryaspor'da ilk hedef, kaleci sorununu çözmek... 
</HEADLINE>
<TEXT>

     Birinci Süper Futbol Ligi'nin yeni takımlarından Sakaryaspor'un, öncelikle kaleci sorununu çözmeyi hedeflediği bildirildi. 
     Kulüp Başkanı Selahattin Aydın, AA muhabirine yaptığı açıklamada, Süper Lig'de başarılı olmak için güçlü kadro oluşturmak istediklerini belirterek, ilk aşamada, anlaşma sağlanamayan kaleci Recep'in yerine güven veren bir oyuncu aradıklarını söyledi. 
     Teknik heyetin raporu doğrultusunda, Kayseri Erciyesspor'un kalecisi Mehmet Ali'yi düşündüklerini, bu futbolcunun da Sakaryaspor'a gelmeyi istediğini ifade eden Aydın, temasların sürdüğünü kaydetti. Mısır Milli Takımı'nın kalecisi El Sayed'in menajeri Alper Gökdemir'in de yönetim kurulu üyesi Yavuz Köprülüoğlu'na teklif getirdiğini belirten Aydın, ''Ancak biz yerli kaleciyle çalışmak istiyoruz. Mehmet Ali'nin kulübüyle de sorunları var ve Sakaryaspor'a gelmeyi istiyor. Eğer bu transfer gerçekleşmezse, El Sayed'i de düşünebiliriz'' dedi. 
     İç transferde Aydın, Mesut, Abdülkadir, Gökhan Kök, Hasan, Gökhan Çalışal, Cemil, Mahmut, Ragıp ve Gökhan Kaba ile anlaşma sağlandığını bildiren Aydın, Taner ve Alpaslan ile tekrar görüşeceklerini, Erdal'dan ise yanıt beklediklerini kaydetti. 
     Aydın, anlaşma sağlanan futbolcularla pazartesi günü 2 yıllık sözleşme imzalanacağını sözlerine ekledi. 
     
</TEXT>
</DOC>
