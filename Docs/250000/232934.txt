<DOC>
<DOCNO> 232934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur31.html </URL>
<DATE> 2004/04/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Büyük Kolej, 11 yıl fiyatını sabitledi 
</HEADLINE>
<TEXT>

     Büyük Kolej, bu eğitim - öğretim yılı için belirlediği eğitim ücretinin 11 yıl süreyle geçerli olacağını açıkladı. 
     Büyük Kolej'den yapılan yazılı açıklamada, ''sabit ücret'' uygulaması başlatıldığı belirtildi. 
     2003-2004 eğitim-öğretim yılı için belirlenen ücretin 11 yıl süreyle geçerli olacağı kaydedilen açıklamada, bu uygulamadan halen Büyük Kolej'de öğrenim görenlerin yanı sıra yeni kayıt yaptıracakların da yararlanabileceği bildirildi. 
     Uygulamadan yararlanmak isteyenlerin, 19 Nisan-15 Mayıs 2004 tarihleri arasında başvurabileceği ifade edildi. 
     Büyük Kolej, 2003-2004 eğitim öğretim ücretini okul öncesi için KDV ve yemek dahil 4 milyar 950 milyon lira, ilköğretim 1, 2, 3 ve 4. sınıflar için KDV ve yemek dahil 6 milyar 950 milyon lira ilköğretim 5, 6, 7 ve 8. sınıflar ile liseler için KDV dahil 6 milyar 900 milyon lira olarak belirlemişti. 
     
     OKUL ÜCRETLERİ, GELECEK AY AÇIKLANACAK 
     Öte yandan, özel okullar, kurslar ve dershanelerden oluşan özel öğretim kurumları, 2004-2005 eğitim-öğretim yılı ücretlerini gelecek ay içinde açıklayacaklar. 
     Özel Öğretim Kurumları Öğrenci Ücretleri Tespit ve Tahsil Yönetmeliği''ne göre, özel öğretim kurumları, ''Sağladıkları eğitim ve öğretim imkanlarına, yatırım ve hizmetlere, personel ve işletme giderlerine, Devlet İstatistik Enstitüsü'nün nisan ayı itibariyle ilan etmiş olduğu o ildeki yıllık tüketici fiyat endeksine göre'' fiyat tespit ediyor. Kurumlar, yaptıkları yatırımlara ilişkin bilgi ve belgelerini valiliğe bildiriyorlar. Yatırımlardan kaynaklanan farklar, DİE'nin nisan ayı itibariyle ilan ettiği o ildeki yıllık tüketici fiyat endeksinin en çok yüzde 10'u kadarı eğitim ücretine yansıtılabiliyor. 
     
     EYÜBOĞLU'NUN GÖRÜŞÜ 
     İstanbul Özel Okullar Derneği Başkanı Rüstem Eyüboğlu, AA muhabirine yaptığı açıklamada 21 Nisan'da özel okulların sorunlarına ilişkin toplantı düzenleyeceklerini, bu toplantıda ücretlerin de gündeme gelebileceğini belirtti. Özel okulların topluca bir fiyat belirlemelerinin rekabet kurallarına aykırı olduğu için Rekabet Kurulu'nca engellendiğini kaydeden Eyüboğlu, yönetmelik doğrultusunda hareket etmeleri gerektiğini söyledi. 
     
</TEXT>
</DOC>
