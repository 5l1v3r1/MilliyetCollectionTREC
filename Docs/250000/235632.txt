<DOC>
<DOCNO> 235632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo17.html </URL>
<DATE> 2004/04/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
A. Sebatspor 3 maçtan alacağımız 6 puan bizi ligde bırakır... 
</HEADLINE>
<TEXT>

     Birinci Süper Futbol Ligi'nde hafta sonu sahasında Samsunspor ile karşılaşacak olan Akçaabat Sebatspor, hazırlıklarını sürdürüyor. 
     Kulüp başkan yardımcısı Baki Eyüboğlu, Çaykur Rizespor maçından galibiyetle ayrıldıklarını ve şimdi önlerindeki Samsunspor maçını düşündüklerini belirterek, ''Samsunspor maçını alarak rakiplerimizin de puan kaybetmesiyle bu hafta rahatlamak istiyoruz'' dedi. 
     Ligde kalmaları için sahalarındaki Samsunspor ve Ankaragücü maçlarının büyük önemi bulunduğunu ifade eden Eyüboğlu, ''Oynayacağımız 3 maçtan alacağımız 6 puan bizi ligde bırakır. Bu yönde düşünüyoruz. İstanbulspor ve Bursaspor'un da zor maçları var. Bunun için 39 puanın ligde kalmak için yeterli olacağını düşünüyoruz'' diye konuştu. 
     Kırmızı-beyazlı takımın bugünkü çalışmasına, sakatlıkları bulunan Selahattin ve Muzaffer'in katılmadığı, Mehmet Yılmaz, Oktay ve Marek'in ise takımdan ayrı olarak koşu yaptığı bildirildi. 
     Sakat oyunculardan sadece Oktay'ın Samsunspor maçında oynayabileceği öğrenildi. 
     
</TEXT>
</DOC>
