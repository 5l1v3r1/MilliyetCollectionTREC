<DOC>
<DOCNO> 249084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur21.html </URL>
<DATE> 2004/06/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Minibüsçülere "NATO Zirvesi" uyarısı... 
</HEADLINE>
<TEXT>

     İstanbul Minibüsçüler Esnaf Odası, 27-29 Haziran tarihleri arasında yapılacak ''NATO Zirvesi'' dolayısıyla İstanbul Valiliği, Büyükşehir Belediyesi ve Emniyet Müdürlüğü'nce alınan karar ve konulan kurallara uymaları konusunda minibüs sürücülerini uyardı. 
     Oda Başkanı Ali Kemal Aktürk, yaptığı yazılı açıklamada, Türkiye'nin tanıtımı için büyük önem taşıyan İstanbul'daki NATO Zirvesi sırasında, minibüsçülerin de çalıştıkları hatlarda üstlerine düşen görevi yerine getirmeleri gerektiğini bildirdi. 
     Aktürk, 60 arkadaşlarının kentteki 6 bin minibüsçüye dağıtmaya başladığı metinde yer alan uyulması gereken kuralları şöyle sıraladı 
     ''Minibüs sürücüleri kesinlikle çalıştıkları hatlar üzerinde korna çalmayacak, yetkili ve görevli memurları zor duruma düşürmeden trafik kurallarına kesinlikle uyacaklar. Ayakta yolcu almayacaklar, durak harici ve kavşaklarda kesinlikle durmayacaklar. Minibüs sürücüleri, özel araçların ön ve arkalarında dururken çok dikkatli olup kural hatası yapmayacaklar, yolcu ve özel araç sahipleriyle tartışmayacaklar, minibüs içinde müzik çalmayacaklar, araçlarını temiz tutacaklar, kılık-kıyafet ve sakal tıraşlarına özen gösterecekler. 
     İstanbul Valiliği, İstanbul Büyükşehir Belediyesi ve Emniyet Müdürlüğü'nce, NATO Zirvesi dolayısıyla kapatılacak yollara ilişkin alınan karar ve belirlenen kurallara kesinlikle uyacaklardır.'' 
     
</TEXT>
</DOC>
