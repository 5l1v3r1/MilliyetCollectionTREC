<DOC>
<DOCNO> 234298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/siyaset/siy07.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı sosyalistler Hıristiyanları aratmadı 
</HEADLINE>
<TEXT>

   AB'de Türkiye'ye özel statü verilmesini isteyen Hıristiyanlara özenen sosyalistlerin hazırladığı raporda, "Ankara yakın gelecekte üye olamaz" denildi. Ancak CHP, raporu yumuşattırdı... 
      GÜVEN ÖZALP Brüksel 

   
   Avrupalı sosyalist partiler, Türkiye'nin Avrupa Birliği'ne tam üyeliği yerine özel statü verilmesi gerektiğini söyleyen Alman Hıristiyan Demokrat partisinin yaklaşımını aratmayacak bir rapor hazırladı. 
   13 Haziran'da yapılacak Avrupa seçimlerinde Türkiye'yi propaganda malzemesi olarak kullanan Hıristiyan Demokratlar'a özenen Avrupalı sosyalist partiler, bugün Brüksel'de başlayacak olan kongrede ele alınacak bir raporda, yakın gelecekte Ankara'nın üye olamayacağını belirttiler. Raporda, nüfus, coğrafya ve gelenekler öne çıkarılarak, olumsuz bir yaklaşım sergilendi. 
   
   Yeniden yazıldı 
   "Bu, kabul edilemez bir terminoloji" diyen CHP Genel Başkanı Deniz Baykal'ın devreye girmesi sonucu rapor yeniden yazıldı. Yeni raporun Türkiye paragrafında, Kopenhag Kriterleri yerine gelir gelmez müzakerelerin başlayacağına ve Ankara'nın gösterdiği gayrete atıfta bulunularak, Avrupa Birliği'nin de kendisini Türkiye için hazırlaması gerektiğine vurgu yapıldı. 
   Avrupa'nın sürekli ek görev yükleme eğiliminde olduğuna dikkati çeken Baykal, "Demokratikleşme için ne gerekiyorsa, bunu paket halinde geçirmeliyiz. Yapılacak anayasa değişikliği dışarıdan gelen telkinlerle değil, yargı bağımsızlığı, dokunulmazlık gibi konuları da kapsayan tam bir değişiklik olmalı" dedi. 
   Baykal, hükümetin dokunulmazlık konusuna yaklaşımını, "Bu konuda yargı karşısında başları dik duramıyorlar" diye değerlendirdi. 
   
   
   
</TEXT>
</DOC>
