<DOC>
<DOCNO> 240584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/ekonomi/eko05.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ATV icra yoluyla satılıyor 
</HEADLINE>
<TEXT>


Satel Sabah Televizyon adına kayıtlı olan ATV markası, 14 Haziran'da 5 trilyon liradan satışa çıkarılacak. İkinci artırma 21 Haziran'da olacak 

ANKARA ANKA 

Borcundan dolayı hacizli olan Satel Sabah Televizyon Prodüksiyon AŞ'ye kayıtlı ATV markası, 14 Haziran'da yapılacak açık artırmada 5 trilyon liradan satışa çıkarılacak. Medya Basın Servisleri ve Ticaret AŞ adına kayıtlı olan Medi Grup da 200 milyar karşılığında aynı gün açık artırmaya sunulacak. 
Edinilen bilgiye göre ATV ve Medi Grup markaları için ilk artırma Belediye Mezat Salonu'nda 14 Haziran'da saat 10.00'da yapılacak. Bu ilk artırmada mevzuat gereğince takdir edilen 5 trilyonun yüzde 60'ına denk düşen 3 trilyonu verenin çıkması durumunda ATV logosu satılacak. Medi Grup içinse ilk artırmada 120 milyar teklif edilmesi gerekiyor. 

2 trilyona satılabilecek 
İlk artırmada yüzde 60'lık teklife alıcı çıkmazsa, 21 Haziran'da ikinci açık artırma yapılacak. Bu kez ATV logosu için 2 trilyon, Medi Grup markası içinse 80 milyar lira verilmesi yeterli olacak. ATV markasının, "Radyo TV kanalları, haber ajansları, eğlence hizmetlerinde" kullanılmak üzere 27 Ekim 2007'ye kadar koruma tescili bulunuyor. 
Medi Grup'un malları içinde ise "yayın, haberleşme, haber ajansı, yayıncılık, dergi yayımlama, kitap, baskı, matbaacılık, ofset baskı hizmetleri" ile "Basılı evraklar, basılı yayınlar, gazeteler, dergiler, broşürler, risaleler, kitaplar, rehberler, takvimler, posterler, resimler, afişler, fotoğraflar, tablolar, çıkartmalar, matbaa ve ciltleme hizmetleri, yazı kağıtları, defterler, zarflar, etiketler, dosyalar, oyunlar" bulunuyor. 


</TEXT>
</DOC>
