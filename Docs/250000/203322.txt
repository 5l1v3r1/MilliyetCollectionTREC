<DOC>
<DOCNO> 203322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/siyaset/asiy.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerimov İslamı araç ediniyorlar 
</HEADLINE>
<TEXT>

   Erdoğan'la, "teröre karşı ortak mücadele anlaşması"na imza atan İslam Kerimov "İslamın terörle ilgisi yok" dedi 
      Abdullah Karakuş 

   
   Özbekistan Cumhurbaşkanı İslam Kerimov'a suikast girişiminde bulunanların Türkiye'de olduğuna yönelik iddialar yüzünden iki ülke arasında yaşanan soğukluk, Başbakan Tayyip Erdoğan'ın ziyaretiyle geride kaldı. Kerimov, Erdoğan'ı çok sıcak karşılarken, iki ülke arasındaki ilişkilerin sıkılaştırılması kararı alındı. Ayrıca, terörle mücadele ve diplomatlara vize uygulanmamasına yönelik anlaşma imzalandı. 
   
   'Pentagon da vuruldu' 
   Erdoğan'la görüşmesi sırasında İslamın terörle ilgisi olmadığını vurgulayan Kerimov, "Ne yazık ki İslamı kendilerine araç edinerek harp amacıyla ortaya çıkanlar var. El Kaide, Hizbul Tahrir var. Bunların kökünü kazımak şart" dedi. Kerimov, sözlerini şöyle sürdürdü "Bir şeyi anlamıyorum. Avrupa ülkeleri terörü kınıyor ama bir terör örgütünün bürosu Londra'da. 'Siz bizi rahatsız etmeyin, biz de sizi rahatsız etmeyelim' anlayışına sahipler..." Bu sözlerin ardından terörün dini, milleti olmadığını kaydeden Erdoğan da, "Türkiye teröre acemi değil. Ancak yüzde 100 netice almak mümkün değil. Pentagon bile bu savaşta yara aldı" diye konuştu. 
   "Kardeşlik lafla, sözle olmaz. Dayanışma içinde olmalıyız" diyen Erdoğan'a Kerimov şu yanıtı verdi "Dilimiz ve yanlışlarımız bir. Bu karlı günlerde sizin gelmenizle güneş açtı. İki ülke arasındaki ilişkileri geliştirme konusunda anlaştık. İktisadi, ekonomi bağlantısı olmadan siyasi ilişkiler olmayacağına dair Atatürk'ün sözleri önemli. Türkiye'nin AB'ye girmesiyle biz de Avrupa'ya yakınlaşıyoruz." 
   
   
   
</TEXT>
</DOC>
