<DOC>
<DOCNO> 220268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko08.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Harcama Belgeleri Yönetmeliği'nde değişiklik... 
</HEADLINE>
<TEXT>

     Devlet harcamalarında aranılacak kanıtlayıcı belgeleri belirlemek amacıyla düzenlenen ''Devlet Harcama Belgeleri Yönetmeliği''nin bazı maddelerinde değişikliğe gidildi. 
     Maliye Bakanlığı'nın konuya ilişkin Yönetmeliği bugünkü Resmi Gazete'de yayımlanarak, yürürlüğe girdi. Buna göre, yönetmelikte daha önce ''Maliye ve Gümrük Bakanlığı'' olan Bakanlık tanımı, Maliye Bakanlığı olarak değiştirilirken, aynı maddeye ''Onay Belgesi'' ile ''Piyasa Fiyat Araştırması Tutanağı'' tanımları eklendi. 
     Yönetmenliğin tazminatlarla ilgili 11. maddesine, ''Kamu görevlilerinden emekliliğini isteyen veya emekliye sevk olunanlara, haklarında toptan ödeme hükümleri uygulananlara, emekli iken yeniden hizmete alındıktan sonra cezaen olmamak üzere görevlerine son verilenlere ve terhis olunan yedek subaylara ve bunlardan görevde iken ölenlerin kanuni mirasçılarına mevzuatları gereğince ödenecek tazminatlarda, yetkili makamın onayı'' fıkrası eklendi. 
     Yönetmeliğin yurtiçi ve yurtdışı sürekli görev yolluklarının ödenmesine ilişkin 23. ve 26. maddelerinde geçen ''emekliye ayrılmalarda emeklilik onayı'' ifadeleri de metinden çıkarıldı. 
     
     DIŞ FİNANSMANLA YAPTIRILACAK İŞLER 
     Emanet suretiyle yaptırılan yapım, bakım, ve onarım giderlerini düzenleyen 44. maddeye de ek yapıldı. Buna göre, uluslararası anlaşmalar gereğince sağlanan dış finansman ile yaptırılacak olan ve finansman anlaşmasında farklı ihale usul ve esaslarının uygulanacağı belirtilen mal ve hizmet alımları ile yapım işlerine ilişkin giderlerin tahakkuk veya ödenmesinde, gider türleri itibarıyla yönetmeliğin ilgili maddelerinde belirtilen belgelerin ödeme belgesine bağlanması esası getirilerek, bu belgelerden yabancı dilde düzenlenmiş olanların tahakkuk dairelerince onaylı Türkçe tercümelerinin ayrıca ödeme belgesine bağlanacağı kaydedildi. 
     Bu çerçevede, sağlanan dış finansmanla yaptırılacak mal ve hizmet alımları ile yapım işlerine ilişkin olarak saymanlıklara verilmesi gereken taahhüt dosyasında aşağıda sayılan belgeler ile Muhasebat Genel Müdürlüğü'nce gerekli görülen diğer belgeler bulunacak 
     ''İta amiri onay belgesi, Şartnameler teknik şartname hariç , ilanın yapıldığına ilişkin tutanak, ihale komisyonu kararı, kredi anlaşmasında öngörülmüş ise kreditör onay belgesi, sözleşme, teminata ilişkin alındının onaylı örneği, karar pulu alındısı belgeleri istenecek. 
     Uluslararası sermaye piyasalarından yapılacak borçlanmalara ilişkin her türlü danışmanlık ve kredi derecelendirme hizmet bedellerinin ödenmesinde yönetmeliğin 29. maddesinde belirtilen belgeler aranacak. 
     Bu belgelerden yabancı dilde düzenlenmiş olanların tahakkuk dairelerince onaylı Türkçe tercümeleri ayrıca ödeme belgesine bağlanacak.'' 
     
     TAAHHÜT DOSYASI 
     Öte yandan, taahhüt dosyasını düzenleyen 6. maddede de değişikliğe gidildi. Yeni düzenlemeye göre, ihale veya doğrudan temin usulüyle yapılacak her türlü mal ve hizmet alımları ile yapım işlerine ilişkin ödemelerde, 'onay belgesi ve yaklaşık maliyete ilişkin hesap cetveli, ihale komisyonu kararı, doğrudan temin usulüyle ihale komisyonu kurulmadan yapılan alımlarda piyasa fiyat araştırması tutanağı, sözleşme ve Muhasebat Genel Müdürlüğünce gerekli görülen diğer belgeleri kapsayan taahhüt dosyasının, ödemeden önce veya ilk hakedişle birlikte biri asıl diğeri onaylı suret olmak üzere iki nüsha olarak saymanlıklara verilmesi esası getirildi. İdarelerin kuruluş merkezlerinde, taahhüt dosyasının onaylı bir sureti de ilgili bütçe dairesi başkanlığına verilecek. Saymanlıklara verilen taahhüt dosyasının asıl nüshası, ilk hakediş ödemesine ait ödeme belgesi ekinde Sayışta'ya gönderilecek ve diğer nüshası ise sonraki hakediş ödemelerinin kontrolü için saymanlıkta saklanacak. Taahhüt olunan işin bedeli bir defada tahakkuk ettirildiği takdirde taahhüt dosyası, Sayıştay'a gönderilmek üzere ödeme belgesi ekinde bir nüsha olarak verilecek. 
     Bilirkişi, ekspertiz ve benzeri hizmet ücretlerinin ödenmesinde Kamu İhale Kanunu gereğince, onay belgesi, piyasa fiyat araştırması tutanağı, düzenlenmesi gerekli görülmüş ise sözleşme, fatura, gereken hallerde muayene ve kabul komisyonu tutanağı, kabul işleminin idarece yapılması halinde ise idarece düzenlenmiş belge, ödeme belgesine bağlanacak. 
     
</TEXT>
</DOC>
