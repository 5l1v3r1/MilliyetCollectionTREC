<DOC>
<DOCNO> 241961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy08.html </URL>
<DATE> 2004/05/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan "Ekonomimiz artık dünyadaki olumsuzluklardan çok etkilenmiyor" 
</HEADLINE>
<TEXT>

     Başbakan Recep Tayyip Erdoğan, gerek bakış açısı, gerek ekonomik anlayış itibariyle dünya ile Türkiye'yi bütünleştirdiklerini söyledi. 
     Başbakan Erdoğan, Adalet Bakanı Cemil Çiçek ve Sağlık Bakanı Recep Akdağ ile birlikte Giresun Hükümet Konağı ve Adliye Sarayı'nın açılış törenine katıldı. 
     Başbakan Erdoğan, Türkiye'de bugüne kadar gerek projelendirilmiş gerek başlatılmış birçok yatırımlar olduğunu belirterek, ''Bu yatırımlarda ne yazık ki istikrarlı yürüyüş söz konusu değildi. Kimisi başladığı gibi kalmış, kimisi belirli oranlarda mesafe katetmişti. 15-20 yıl önce temeli atılmış binalar vardı. Bazıları ise sadece proje bazında duruyordu'' dedi. 
     Bunların süratle öncelikler sırasına alınmasını ve yüzde 100'e yakın olanlarını tespit edip, bitirmek istediklerini ifade eden Erdoğan, ''Bugün bütün bu yatırımlar durduğu yerde çürüyordu. İlden bir bakan çıkmış, kendi ilinin bütün ilçelerine kültür merkezleri inşa etmişti. Ülkemizde bugün kültür merkezi olmayan illerimiz var. Bunlar tabi ki ciddi bir kaynak israfıydı'' diye konuştu. 
     Erdoğan, 1991'de temeli atılan hükümet konağı ile adliye binasının da bu yatırımlardan biri olduğunu kaydederek, şöyle devam etti 
     ''Şu gördüğünüz eser 13 yılda bitirilecek bir eser değil. Bu bir ülkenin nerede olduğunun ve nasıl yanlış zihniyetlerle yönetildiğinin çok açık bir ifadesidir. İşe başlandığında keşif bedeli 18 milyar liraydı. El değiştirdiği 1995'teki keşif bedelinin söyleyeceğim size, 27 milyar 744 milyon lira. Şimdiki maliyete baktığımız zaman yaklaşık 12 trilyon lira civarında. Bu aradaki mesafeyi aldığınızda kaynak israfını görüyor musunuz Eğer başlandığında aynı hızla devam etse şu eser azami 3 yılda biter, bilemediniz 4 yılda biter. O günün enflasyon şartlarını yüzde yüz hesaplayınız şuranın maliyeti taş çatlasın 200-250 milyar liradır. 200-250 milyar liraya bitmesi gereken bir eser 12.5 trilyon liraya malolmuştur. Bunun sorumlusu işte bu yanlış zihniyettir.'' Hükümet konağına aktardıkları ek ödenekle kalan yüzde 25'lik kısmı 1 yılda bitirdiklerini belirten Erdoğan, ''Buna benzer birçok adımlar atıyoruz. Sadece 2003 yılında 56 tane buna benzer baraj, gölet ve sulama tesisleri bitirdik. Onlar da böyleydi. Kimi gelmiş yüzde 70, kimi gelmiş yüzde 80'lerde kalmıştı. Bunlar arasında 1980'li yıllarda başlayanlar dahi vardı'' dedi. 
     Erdoğan, söz konusu yatırımlardan biri olan Karadeniz Sahil Yolu'nun 2005'in sonunda bitirileceğini vurgulayarak, ''İnşallah bu yıl buraya 500 trilyon liralık yatırım gerçekleşecek. Önümüzdeki yıl sonuna kadar bitecek ve böylece Karadeniz'deki bu sıkıntıyı, bu çileyi benim hemşehrilerim bundan böyle görmeyecek'' diye konuştu. 
     
     ''TÜRKİYE'Yİ DÜNYAYA AÇTIK'' 
     Erdoğan, bütün bu adımlar atılırken birçok zorluklardan geçtiklerini dile getirerek, ''Hatırlarsanız ben size Giresun Meydanı'nda birşey söyledim. Bizden 1 yıl birşey beklemeyeceksiniz. Ama 3. yılın sonunda birçok şeyin değişmeye başladığını göreceksiniz demiştim. Henüz 18 ay oldu. Hızla yolumuza devam ediyoruz. Türkiye'yi önce dünyaya açtık. Gerek bakış açısı gerek ekonomik anlayış itibariyle dünya ile ülkemizi bütünleştirdik'' dedi. 
     Giresun'da 30 işadamının Teşvik Yasası'ndan yararlanmak üzere başvuruda bulunduğunu, yakın zamanda bu yatırımların başlayacağını ve Giresunlu işsizlere iş imkanı doğacağını ifade eden Erdoğan, şunları söyledi ''Süratle yeni yeni birşeyler çıkaralım ve halkımız bunlardan istifade etmeye başlasın. Yani bu gelişmelerin artık tabana, halkımıza yayılma süreci başlasın istiyoruz. Türkiye artık ekonomisiyle dünyadaki olumsuz gelişmelerden böyle büyük ölçüde etkilenen, krizlere giren bir ülke konumunda değil. Tam aksine onları absorve edebilen bir imkana, bir şok emme yapısına, gücüne sahip. İşte son Amerika'daki gelişmeler, petrolde tarihte görülmemiş fiyat yükselişleri, ülkemize öyle zannedildiği gibi büyük ölçüde etkilememiştir. 27 Şubat'ta, 1 yıl aradan sonra petrol ürünlerine cüzi zam yapmıştık ve şimdi son -ki o zaman varili 32 dolardı, şimdi ise varili 42 dolara çıktı- burada yüzde 5 gibi bir zammı yapma durumunda kaldık. Ama unutmayın ki ülkemizde, akaryakıtta, akşam yatıp ertesi gün zamların olduğu dönemler yaşadık. Şimdi zorda kalmadıkça zoru sizinle paylaşmak sorunda kalmadıkça biz zam yapmayız.'' Erdoğan, adaletin olmadığı yerde zulüm olduğunu vurgulayarak, şunları kaydetti 
     ''Onun için adalet kurumumuzu güçlendirmek, adalet mensuplarımızın şartlarını geliştirmek bizim için en önemli adımlardan bir tanesidir. Bugün devlette uygulanan ücret politikasının veya dönen ücretin, özlük haklarının bin 454 çeşit olduğunu biliyor musunuz Bu kadar farklı ücret uygulaması var. Bu adaletsizliği doğurur işte. Şimdi bunu gidermenin çalışmalarını yapıyoruz. Adil olmaya mecburuz. Bunu başardığımız anda batının standartlarını sen de yakalarsın. Bu standartları yakalamadığımız sürece bize hizmet veren kamu görevlisinden sağlıklı hizmet alamayız. İşte o zaman rüşvet, yolsuzluklar, suiistimal, kaş göz hareketleri geliyor. Bunları durduracak bir anlayışın peşindeyiz. El ele inşallah bunu da başaracağız.'' 
     
</TEXT>
</DOC>
