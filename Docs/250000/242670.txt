<DOC>
<DOCNO> 242670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko38.html </URL>
<DATE> 2004/05/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Aygün Özgürce konuşamayacağım için siyasete girmedim 
</HEADLINE>
<TEXT>

     Ankara Ticaret Odası ATO Başkanı Sinan Aygün, özgürce konuşamayacağı için siyasete girmediğini belirterek, ''Çünkü milletvekilleri, milletin değil, genel başkanın vekilleri oluyorlar'' dedi. 
     Aygün, bugün Başkent Üniversitesi'nde Kariyer Etkinlikleri çerçevesinde düzenlenen konferansa katıldı. Sinan Aygün, ''Mesleki Kuruluşlar ve Liderlik'' konusundaki görüşlerini öğrencilerle paylaştı. 
     ATO Başkanı Aygün, ATO'ye ilişkin bilgiler verirken, 125 bin üyeleri bulunduğunu, ticaret odası seçimlerinin ağır ama demokratik olduğunu ve kendisinin de bu şartlar içinde başkan seçildiğini söyledi. 
     ''Odamın kapısı herkese açık, isterseniz deneyebilirsiniz'' diyen Aygün, telefonla kim ararsa arasın görüştüğünü, günde görüştüğü kişi sayısının 150'yi bulduğunu kaydetti. Günde ortalama 50 mektup geldiğini ve bu mektupların tamamının cevaplandırıldığını ifade eden Aygün, teknolojiyi sevdiğini ama bilgisayar kullanamadığı itirafında bulundu. 
     
     NİYE HEP GÜNDEMDE KALIYOR 
     Ankara'da faaliyet gösteren 90 sivil toplum örgütünün fahri başkanı olduğunu, çünkü bu örgütlere çok önem verdiğini ve beraber çalışmalar yaptıklarını anlatan Aygün, gündemde kalmasının sırrını şöyle açıkladı 
     ''Ekip çalışmasına çok önem veriyorum. Ekip calışması bir dişlinin çarkları gibidir. Oda başkanı olrak hiç yalan söylemedim. Hükümetlerle iyi ilişkiler götürmeye çalışıyoruz ama zaman zaman ters düştüğümüz görüşlerimiz oluyor. Emekçi olduklarına inandığım medya ile ilişkilerim iyidir, günlük asgari 18 saat çalışıyorum. ATO başkanlığından sembolik olarak 5 milyon lira maaş alıyorum. Disiplinliyim ve kuralları önemsiyorum. İnatçıyım ve inandığım bir şeyi sonuna kadar savunurum. İşimi çok seviyorum. Prensiplerimden taviz vermem, insanları çok severim.'' Aygün, 12 Eylül öncesinde öğrenci olduğunu ve Gazi Üniversitesi İngilizce Bölümü'nü bitirdiğini, ancak ingilizce bilmediğini açıkladı. O dönemde öğrenci olmanın zorluklarını da dile getiran Aygün, bir öğrencinin sorusu üzerine siyasete niçin girmediğini, şu sözlerle açıkladı 
     ''Aktif olarak siyasete girmem konusunda 3 Kasım'da birçok partiden teklif geldi. Ancak ben girmek istemedim. Çünkü aktif siyasette özgürce konuşamayacağımı ve hareket edemeyeceğimi biliyorum. Milletvekilleri, milletin değil, parti genel başkanının vekilleri durumundadırlar. Milletin vekillerini halk değil, genel başkan seçer. Genel başkan delgeleri seçer, delegeler de genel başkanı seçer. Yani bu iş, al gülüm ver gülüm meselesidir.'' 
     
     700 MİLYAR DOLARLIK KAYIP 
     Aygün konuşmasının bazı bölümlerde IMF ve ekonomi politikalarına ilişkin de göndermelerde bulunarak, yolsuzluk, hırsızlık, rüşvet, irtikap gibi olaylarda 700 milyar dolarlık bir kayıp yaşandığına dikkat çekerek, ''Eğer bu kayıp olmasaydı, bugün Türkiye bir İspanya, Portekiz olurdu'' dedi. 
     Bir önceki hükümet döneminde de şimdiki hükümet döneminde de hala IMF programı konuşulduğunu ama kimsenin ihracat, üretim ve istihdam gibi konuları konuşmadığını belirten Aygün, son 12 yılda da tam 216 milyar doların faiz ödemesine ayrıldığını söyledi. 
     Aygün, 3 Kasım seçimlerinde kaybolan eski siyasilerin 2006-2007'de yeniden nasıl başbakan olabilecekleri hesabını yaptıklarını da sözlerine ekledi. 
     
</TEXT>
</DOC>
