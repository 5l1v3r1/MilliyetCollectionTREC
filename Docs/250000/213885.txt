<DOC>
<DOCNO> 213885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/soneko01.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Yurtdışı müteahhitlik sektörünün hedefi 5 milyar dolar 
</HEADLINE>
<TEXT>

     Devlet Bakanı Kürşad Tüzmen, yurtdışı müteahhitlik sektörünün 2004 yılı hedefinin 5 milyar dolar olduğunu bildirdi. 
     Tüzmen, yaptığı açıklamada, bu yıl yurtdışı müteahhitlik sektörünün çalışmalarına özel bir önem verdiklerini kaydederek, sektörün 2004 yılında yıldızlaşacağını kaydetti. Tüzmen, şöyle devam etti 
     ''Yurtdışı müteahhitlikle uğraşan firmalarımızla sürekli görüşüyoruz. Onların işlerini yakından takip ediyoruz. Dış Ticaret Müsteşarlığı'ndaki Yurtdışı Müteahhitlik Dairesi gelişmeleri anında firmalarımıza bildiriyor. Çeşitli ülkelerde açılan ihaleler, internet aracılığıyla firmalarımıza duyuruluyor. Çok olumlu gelişmeler var. Yurtdışı müteahhitlik sektörü dünyada önemli projelere imza atıyor. Atmaya da devam edecek. Devlet olarak bize düşen ne varsa yapmaya kararlıyız. Yurtdışı müteahhitlik firmalarımızın arkasındayız.'' 
     
     ''2003'DE 3.2 MİLYAR DOLARLIK KONTRAT İMZALANDI'' 
     Bakan Tüzmen, yurtdışı müteahhitlik sektörünün 2003 yılında 3.2 milyar dolarlık kontrat imzaladığını kaydetti. 
     Yurtdışında hizmet veren müteahhitlik firmalarının moralinin yüksek olduğunu da belirten Tüzmen, bu yılki hedefin ise 5 milyar dolarlık yeni kontrat imzalamak olduğunu söyledi. Tüzmen, ''Yurtdışı müteahhitlik sektörünün bunu başaracağına inanıyorum. Daha şimdiden birçok ülkede yapılan önemli projelerin ihalelerinde Türk müteahhitleri ilk sıradalar'' dedi. 
     Tüzmen, yurtdışı müteahhitlik sektörü için özellikle Rusya Federasyonu, İran, Irak, Suriye, Cezayir, Libya, Fas, Sudan başta olmak üzere diğer Ortadoğu ve Balkan ülkelerinin önemli iş potansiyeli taşıdığına dikkat çekerek, önümüzdeki günlerde çeşitli ülkelere düzenleyecekleri iş gezilerine çok sayıda yurtdışı müteahhitlik firmasının da katılacağını bildirdi. 
     
     ''AFRİKA PAZARINDA HEDEF, 1.5 MİLYAR DOLAR'' 
     Tüzmen, geçen yıl Afrika pazarında 700 milyon dolarlık proje üstlenildiğini, bu yılki hedefin ise 1.5 milyar dolar olduğunu bildirdi. 
     Libya pazarındaki gelişmelere dikkat çeken Tüzmen, Libya ile yeni bir sayfa açıldığını kaydetti ve şöyle devam etti 
     ''Biz yurtdışı müteahhitliğini Libya'da öğrendik. Çeşitli nedenlerle uzun yıllardır bu pazarda ciddi iş yapamadık. Şimdi yeniden bu pazara giriyoruz. Önemli başarılar kazanacağımıza inanıyorum. Türk müteahhitleri Libyalı ortaklarıyla beraber Libya'nın komşu ülkelerinde de önemli projeler gerçekleştirebilirler. Bu konuda Libya makamlarıyla ön görüşmeler yapılmıştır, ortak irade oluşturulmuştur.'' Türk müteahhitlerinin yurtdışında aldıkları iş miktarının artmasının ihracatı da arttıracağının altını çizen Tüzmen, sektörün ihracatın öncüsü olduğunu ve yurtdışı müteahhitlik hizmetlerinin arttığı ülkelere ihracatın da hızla arttığını söyledi. 
     Tüzmen, ''Müteahhitlerimiz özellikle yakın komşularımızla üstlendikleri projelerde kullandıkları malzemelerin önemli bir kısmını Türkiye'den götürmektedirler. Bu da ihracatımıza ciddi katkı sağlamaktadır'' diye konuştu. 
     Yurtdışı müteahhitlik hizmetlerinin gelişmesinin yurt içindeki atıl makine parklarının kullanımına olanak sağlayacağını da belirten Tüzmen, yurtdışında üstlenilen projelerin artmasının atıl halde bekleyen makine parkını işler hale getireceğini söyledi. 
     Tüzmen, üstlenilen projelerin artmasının istihdama da olumlu katkı sağlayacağını kaydederken, ''Geçmişte yurtdışında üstlenilen projelerde çalışan Türk işçisinin sayısı 200 bini aşmıştı. Şu anda bu sayı çok azalmıştır. Önümüzdeki günlerde bu sayıyı da arttırmayı planlıyoruz'' dedi. 
     
</TEXT>
</DOC>
