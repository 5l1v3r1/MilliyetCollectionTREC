<DOC>
<DOCNO> 240337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur10.html </URL>
<DATE> 2004/05/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çakıcı'nın kaçışı... 3 kişi DGM Cumhuriyet Savcılığı'na sevk edildi 
</HEADLINE>
<TEXT>

     Yurtdışına kaçtığı bildirilen Alaattin Çakıcı ile ilgili yürütülen soruşturmada adı geçen 3 kişi, DGM Cumhuriyet Savcılığı'na sevk edildi. 
     Hakkında İstanbul DGM Cumhuriyet Başsavcılığı'nca çıkarılan yakalama müzekkeresi bulunan ve çıkar amaçlı suç örgütü kurmak ve yönetmek suçundan 3 yıl 4 ay ağır hapis cezasına çarptırılan Alaattin Çakıcı'nın yurtdışına kaçtığı iddiasına ilişkin soruşturma sürüyor. 
     Soruşturmada adları geçen ve Organize Suçlar Şube Müdürlüğü'nde ifadeleri alınan İbrahim Arı, Alaettin Albayrak ve Yıldıray Akın'ın emniyetteki işlemleri tamamlandı. Bu 3 kişi, İstanbul DGM Cumhuriyet Başsavcılığı'na sevk edildi. 
     Emniyetten daha önce yapılan açıklamada, Başar Barış Çakıcı'nın, Maltepe'de sahte kimlik ve pasaport işleri yapan ''Ali'' adlı kişiye başka 2 kişi vasıtasıyla ulaşarak Yıldıray Akın adına Şişli Nüfus Müdürlüğü'nden tanzim edilmiş nüfus cüzdanı aldığı ve bu cüzdanla Ümraniye İlçe Emniyet Müdürlüğü'ne müracaat ederek Yıldıray Akın kimliğiyle pasaport verildiğinin tespit edildiği belirtilmişti. 
     İbrahim Arı ve Alaettin Albayrak isimli kişilerin ise, Mudanya İlçe Emniyet Müdürlüğü'ne müracaat ederek pasaport aldıkları ve bu pasaportların Alaattin Çakıcı'ya verildiği ifade edilmişti. 
     
</TEXT>
</DOC>
