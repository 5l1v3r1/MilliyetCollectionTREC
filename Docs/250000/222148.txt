<DOC>
<DOCNO> 222148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/ysenay.html </URL>
<DATE> 2004/03/14/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İlahi adam Hooijdonk 
</HEADLINE>
<TEXT>

   
   Fenerbahçe, ligin zirvesinde yaşamanın zevkini dün gece de sürdürüyordu seyircisi ile birlikte... 
   Konyaspor, sanırım Fenerbahçe'yi fazla incelememişti oyun olarak... Yani kısa toplarla Fenerbahçe orta alanındaki pozisyon kavgalarından kolayca sıyrılıp, Sarı - Lacivertli defansın üstüne yüklenmek lüksüne sahip bir takım mı sanıyor kendini Konya Ayrıca Fener'in kendi sahası ve seyircisi önünde böylesine alarga toplar kullanmak ve de göstere göstere pas hatalarına düşmek, işte böyle çok farklı bir mağlubiyetin çukuruna düşürür bir takımı... 
   Kaldı ki Fenerbahçe, ligin ikinci yarısında depara kalkıp, önüne gelen takımı şanına şöhretine bakmadan devirip geçmiş bir lider ekip... Böyle bir takıma daha kapalı oynayıp, savunma kapılarını sımsıkı tutmak, işin doğrusu olmaz mıydı Konya adına .Fenerbahçe, geniş bir alana yaydığı hazırlık paslarıyla oyuna ve sahaya sahip çıkarak, rakibini hamur gibi yoğuruyordu işin aslında... Başta Hooijdonk olmak üzere Nobre, Aurelio, Ali Güneş ve bütün savunma isimleriyle mükemmel bir pas ile zamanlama zenginliğini sahaya yayıyor, birkaç şaşkın top dışında Konyaspor'a paslaşabilecek hiçbir boş alan bırakmıyordu... Tabii Hooijdonk ve Aurelio gecenin joker isimleri olarak sahadaki futbolu olağanüstü süslüyorlar, sayısız kanat değiştirmeleri, düşünce zenginlikleri, donanımlı pas dağıtımları ve bütün takım arkadaşlarını adeta uyarırcasına attıkları kısa - uzun pozisyon deparları ile özellikle Hooijdonk, siyahi değil de, futbolun "ilahi adam" larından birini oynuyordu sanki... 35 yaşın içinde olup da, böylesine fiziksel bir yaş gençliğini yudumlamak adına Hooijdonk gibi olabilmek için kimler, neleri feda etmek istemez ki Tanrım... 
   Evet dün gece, futbol olarak önemli bir galibiyet ziyafetini sunuyordu Sarı - Lacivertli ayaklar sevgili seyircilerine... Bu takım, bu bütünlüğünü korur ve ligin geriye kalan maçlarında da dün geceki kenetlenmeyi sürdürebilirse eğer, Fenerbahçe, ligde ısrarla aradığı mutlu sona kolayca ulaşabilir. 
   Gecenin futbol lezzetini hiç bozmayan Cem Papila'yı da alkışlamak gerekir... Penaltılardaki titizliği ve oyunun temposuna gösterdiği "karar itinası", Papila'nın düdük kalitesini açıkça ortaya koymaktaydı. 
   
      
</TEXT>
</DOC>
