<DOC>
<DOCNO> 231106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas03.html </URL>
<DATE> 2004/04/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İsveçliler telli turna gözlüyor... 
</HEADLINE>
<TEXT>

     Türkülere konu olan telli turnalar, İsveç için bu günlerde önemli bir turistik olay haline geldi. 
     Mart ayı sonuyla Nisan ayının başlarından itibaren Endülüs'ten İspanya göçe başlayan telli turnaların Avrupa'daki önemli mola yerlerinden biri İsveç toprakları. İsveç'e ulaşan turnaların sayısı 4 hafta içinde 15 bini buluyor. Bu önemde turnaların dansına meraklı İsveçlilerle çevre ülkelerden gelen turistler, karavanlarıyla bu özel anı görüntülemek için ellerinde dürbün ve kamera haftalarca bekliyor. 
     Turnalar, üreme dönemlerinde eşlerine kur için havada ve yerde değişik hareketler yapıyor. Bu da turna dansı olarak adlandırılıyor. 
     İsveç'in orta yerindeki Skövde kentine 15 km uzaklıktaki Hornborga Gölü çevresinde konaklayan turnaları belediyeler de aç bırakmıyor. Kuşların göç tarihi yaklaştıkça belediye göl çevresindeki araziye patates ekiyor ve turnalar gelince de her akşam 1 ton arpa serpiyor. 
     Belediye, turnaların yerli ve yabancı turistler tarafından daha rahat gözlenebilmesi için de özel yerler yaptırıyor ve dürbünler yerleştiriyor. 
     Nisan ayı boyunca turnaların konakladığı yerlere akın eden yerli ve yabancı turistlerin sayısı 150 bini buluyor. Bu sırada turistlere kuşlarla ilgili bilgi de veriliyor. Kuşların sayısı her gün ziyaretçilere duyuruluyor. 
     Turnalar, yazı İsveç'in kuzeyinde geçirdikten sonra sonbaharda yeniden aynı güzergahtan Endülüs topraklarına dönüyor. 
     
</TEXT>
</DOC>
