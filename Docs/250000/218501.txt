<DOC>
<DOCNO> 218501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun17.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Radyosu ''Bin Ladin Pakistan'da uzun süre önce yakalandı'' 
</HEADLINE>
<TEXT>

     İran devlet radyosu, terör örgütü El Kaide'nin lideri Usame Bin Ladin'in uzun süre önce Pakistan'da yakalandığını ileri sürdü. 
     Radyo, haberini adını açıklamadığı bir kaynağa dayandırırken, bir Pakistan ordu sözcüsü haberi yalanladı. Tahran radyosu, ABD Dışişleri Bakanı Donald Rumsfeld'in bölgeye yaptığı son ziyaretin de Ladin'in yakalanmasıyla ilgili olduğunu söyledi. 
     Tahran radyosu, Peştunca servisinin Pakistan'ın Peşaver kentindeki muhabirinin, Bin Ladin'in Pakistan'ın Afganistan sınırındaki aşiretler bölgesinde yakalandığını doğruladığını belirtti. Radyonun Peşaver muhabiri, haberin kaynağının Peşaver'deki çok güvenilir bir kaynak olduğunu söyledi, ancak bu kaynağın kimliğini açıklamadı. 
     Pakistan ordu sözcüsü General Şevket Sultan ise AP'ye yaptığı açıklamada, haberin ''tamamıyla gerçek dışı olduğunu'' söyleyerek ''bilgi yanlış'' dedi. 
     Tahran radyosunun Peştunca muhabiri, ''Bin Ladin uzun süre önce yakalandı, ama ABD Başkanı George Bush, onu başkanlık seçiminde bir propaganda manevrası olarak kullanmak istiyor'' dedi. 
     İran resmi haber ajansı İRNA'nın Peştun servisinin müdürü ise haberin kaynağının Pakistan'da yayımlanan Nation gazetesinin Peşaver büro müdürü Şamim Şahid olduğunu ileri sürdü. 
     Ancak Şahid, AP'ye yaptığı açıklamada, İran ajansına asla ''Bin Ladin'in yakalandı'' diye bir şey söylemediğini savundu. 
     Şahid, ''Bunu asla söylemedim. Ama son bir yıldır Bin Ladin'in Amerikalıların ulaşabileceği bir yerde olduğunu ve her an onun yakalandığını ilan edebileceklerini söylüyorum'' dedi. 
     Ancak Şahid, bu iddiasını destekleyecek herhangi bir kanıt da sunmadı. 
     Gülbeddin Hikmetyar'ın damadı Hümayun Carir ise Bin Ladin'in yakalandığı haberini doğrulayamayacağını söyledi. 
     
     ABD DE YALANLADI 

     Öte yandan Amerikalı bir yetkili, İran devlet radyosunun, "terör örgütü El Kaide'nin lideri Usame Bin Ladin'in uzun süre önce Pakistan'da yakalandığı" haberini yalanladı. 
     Bu arada Pakistan ordusunun Afganistan sınır bölgelerinde askeri operasyonlarına devam ettiği bildiriliyor. 
     Pakistanlı bir yetkili, operasyonla ilgili olarak daha önce yaptığı açıklamada, bölgede El Kaide militanlarına rastlandığını söylemiş, ancak asıl hedefin Bin Ladin olup olmadığı hakkında bilgi vermemişti. 
     

     
</TEXT>
</DOC>
