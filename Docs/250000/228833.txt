<DOC>
<DOCNO> 228833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/siyaset/siy20.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Talat Hayır felaket olur 
   KKTC Başbakanı Mehmet Ali Talat, Elefterotipia gazetesine verdiği demeçte, Kıbrıs'ta 24 Nisan'daki referandumda Rum Kesimi'nin "Hayır" demesinin, iki taraf için de felaket olacağını söyledi. Müzakerelerin sonucundan tatmin olduğunu belirten Talat, Yunanistan Dışişleri Bakanı Petros Molivyatis'in Dışişleri Bakanı Abdullah Gül'e, derogasyonlar konusunda Yunan Meclisi'nin onay vereceği vaadinde bulunduğunu açıkladı. Talat, Denktaş ile Papadopulos'un eşbaşkan olup olmayacakları sorusuna "Denktaş bana hiçbir zaman eşbaşkan olmayacağını, Papadopulos da Rum lideri olarak siyasi hırslarını tatmin ettiğini söyledi" yanıtını verdi. 
   
   '24 Nisan' mahkemelik 
   KKTC Anayasa Mahkemesi, Cumhurbaşkanı Rauf Denktaş'ın talebi üzerine meclisin onayladığı, Annan Planı'nı referanduma sunmayı öngören yasanın "anayasaya uyumunu" görüştü. Cumhurbaşkanlığı adına toplantıya katılan Başsavcı Akın Sait, bir Anayasa maddesinin değiştirilmesi için, önce 10 milletvekilinin önerisiyle üçte iki milletvekili oyu gerektiğini, referandum yasası konusunda bu kurala uyulmadığını söyledi. Meclis'i temsil eden Avukat Ali Fevzi Yeşilada da referandum yasasında, Anayasa değişikliği söz konusu olmadığını, yeni bir devlet oluşturma çalışması bulunduğunu kaydetti. Mahkeme, toplantıyı, karar için süresiz erteledi. 
   
   Öztürk, Baykal'ı istifaya çağırdı 
   CHP İstanbul Milletvekili Yaşar Nuri Öztürk, Antalya'nın Alanya ilçesinde tiyatrocu Baykal Kent'in de ortağı olduğu bir ajansın açılışında, CHP Genel Başkanı Deniz Baykal'a yüklendi. CHP'nin kalelerini kaybettiğini belirten Öztürk, Baykal'ın "CHP seçimlerde başarılı oldu" sözlerini eleştirerek, "Şaka desen şaka değil. Baykal, ya kendini ya da vatandaşı aldatıyor. Saygınlığını yitirmeden bir an önce istifa etmelidir" dedi. 
   
   52. siyasi parti kuruldu MDHP 
   Avukat Yusuf Erikel'in kurucu genel başkanlığında, Milli Demokrat Halkın Partisi MDHP kuruldu. Türk siyasi hayatındaki 52. partinin kuruluş dilekçesi dün İçişleri Bakanlığı'na sunuldu. Kurucular Kurulu üyesi Cengiz Varol'un tüm kesimleri kucaklayacaklarını belirttiği MDHP'nin amblemi ise mavi zeminde kırmızı Türkiye haritasında Ankara'dan 81 ili temsilen tüm ülkeye yayılan 81 ışık hüzmesinden oluştu. 
   
   Mumcu dedikodusu AKP'yi karıştırdı 
   Bir televizyon kanalında dün yayımlanan, Kültür ve Turizm Bakanı Erkan Mumcu'nun görevinden istifa edeceği yönündeki haber, AKP kulislerine bomba gibi düştü. Duruma müdahale eden Başbakan Recep Tayyip Erdoğan, danışmanından Mumcu'yu arayıp gerçeği öğrenmesini istedi. Daha sonra Erdoğan'ı arayan Mumcu, "Benim bir problemim yok. Haber, tamamen asılsız" dedi. 
   
   CHP'nin Sinop itirazına ret 
   Yüksek Seçim Kurulu YSK , CHP'nin Sinop Belediye Başkanlığı seçimine ilişkin, geçerli oyların geçersiz sayıldığını ileri sürerek yaptığı itirazı, 3'e karşı 4 üyenin oyu ile reddetti. YSK'nın dün aldığı bu kararıyla AKP'den seçilen Zeki Yılmazer'in Sinop Belediye Başkanlığı kesinleşti. 
   
   Basın Konseyi Milliyet haklı 
   Basın Konseyi, 7 Aralık 2003'te 'Kömür Karası' başlığıyla Milliyet'te, 'Fakirin kömürünü çaldılar' başlığıyla da Posta'da yer alan ve fakirlere gönderilen kömürün kaymakamlık görevlilerinin evlerinden çıktığını belirten haberle ilgili şik yeti yersiz buldu. Konsey, Başkale Kaymakamı Mustafa Çöğgün'ün gönderdiği belgelerde, çalınan kömürün bir kısmının kaymakamlık personelinin evlerinden toplandığını doğrulayan ifadelere yer verdiğini göz önünde bulundurarak, haberin doğru olduğu görüşünü benimsedi. Konsey Milliyet ve Posta ile muhabir Tolga Şardan hakkında şik yetin yersizliğine oybirliğiyle karar verdi. 
   
   Yerel seçimin kaybedeni kadınlar 
   28 Mart yerel seçimlerinde en büyük kaybı kadınlar yaşadı. KA-DER araştırmasına göre, seçimlerde 3234 belediye başkanının yalnızca 15'ini kadınların kazanmasıyla kadınların yerel yönetimlerdeki temsil oranı yüzde 1'den binde 4.6'ya geriledi. Bu oran, Türkiye'nin "model" olacağı iddia edilen Ortadoğu ülkelerinden Ürdün'de yüzde 18.8, Tunus'ta yüzde 20.5, Hindistan'da yüzde 38, Pakistan'da yüzde 25.2 düzeyinde bulunuyor. Bu durumun hızla düzeltilmesi istenen KA-DER açıklamasında ise, "Kadın temsil oranı demokrasi açısından ciddi bir sorundur. Partilere en az yüzde 33'lük kadın kotası getirilmelidir" dedi. 
   
   Fildişi cüppeyle dergiye poz 
   2003'teki bir röportajında siyah renkli cüppeyi değiştirmek istediğini belirten Diyanet İşleri Başkanı Ali Bardakoğlu'nun bu isteği gerçek oldu. Bardakoğlu, Osmanlı motifleri taşımasını istediği fildişi renkli sarık ve cüppesine kavuştu. Bardakoğlu, Ankara Olgunlaştırma Enstitüsü'ne yaptırdığı yeni cüppesiyle Diyanet İşleri Başkanlığı Dergisi için fotoğraf çektirdi. 
   
   
   
   
</TEXT>
</DOC>
