<DOC>
<DOCNO> 214858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/ekonomi/eko05.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'dan 'bombardırman' talimatı 
</HEADLINE>
<TEXT>

   Hakan Uzan, gruptan bir yöneticiye mesajında ÇEAŞ yatırımcılarının Başbakan'ı faks bombardımanına tutmasını sağlaması talimatı verdi 
   HABER MERKEZİ 
   
   İmar Bankası soruşturması kapsamında el konulan şirket bilgisayarlarının ana belleklerinde yapılan incelemelerde, Uzan Grubu'nun savcılık operasyonlarına karşı kamuoyunu etkilemek amacıyla yapacağı "psikolojik harekatlara" ait yazışmalar bulundu. 
   Ortaya çıkarılan elektronik posta mesajları Şişli Savcılığı'nın yürüttüğü soruşturma dosyasında yer aldı. Aranan Hakan Uzan'ın elektronik posta mesajlarında şirket yöneticilerine, ÇEAŞ konusunda, "Başbakanlık ve Enerji Bakanlığı'nı faks ve yazı bombardımanına tutun" şeklinde talimat verdiği ortaya çıktı. 
   Rumeli Holding'de görevli Sabri Fedai adlı yönetici, Hakan Uzan'a 26 Haziran 2003 saat 10.29'da elinde ÇEAŞ hissesi bulunan yatırımcıların dava açmasını organize edebileceğini içeren bir mesaj geçti. Fedai, Uzan'a mesajında, "ÇEAŞ tahtasının kapatılmasından dolayı mağdur olan yatırımcılar dava açabilir, bunu 10 - 15 kişiyle başlatarak sonrasında gazete ilanı ile sayıyı artırabiliriz. Küçük ortakların Avrupa İnsan Hakları Mahkemesi veya tahkime dava açmaları sağlanabilir. Bunu bizim liderliğimizde değil, sanki küçük yatırımcı hareketi gibi organize edebiliriz. Bize sadece hukuksal maliyeti finanse etmek düşer" dedi. 
   Hakan Uzan da Fedai'ye aynı gün 11.41'de gönderdiği yanıtta, şu talimatı verdi "Standart dilekçe hazırlayalım. Başbakanlık, Enerji Bakanlığı gibi yerleri faks ve yazı bombardımanına tutalım. Bunun organizasyonunu yapabilirsin." 
   
   Eski bürokratların İmar ifadeleri yazılı alınacak    ANKARA Milliyet 
   İmar Bankası'ndaki usulsüz bono satışında sorumlulukları olduğu iddiasıyla haklarında soruşturma başlatılan Bankacılık Düzenleme ve Denetleme Kurulu BDDK eski Başkan Yardımcısı Teoman Kerman, BDDK eski Uygulama ve Değerlendirme Dairesi Başkanı Niyazi Çakır, yardımcısı Erhan Batur ile BDDK Yeminli Murakıpları Nazım Demirtaş ve Veysel Oğuz, dün Ankara Adliyesi'ne geldi. 
   
   Akçakoca gelmedi 
   Kerman, Çakır, Batur, Demirtaş ve Oğuz'un ifadelerini yazılı olarak savcılığa bildireceği öğrenildi. Akçakoca'ya da tebligat gönderildiği ancak, Akçakoca'nın İstanbul'da olması nedeniyle ifadesinin talimatla alınabileceği bildirildi. 
   
   
</TEXT>
</DOC>
