<DOC>
<DOCNO> 212701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun13.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, 2003'te 3 milyar dolarlık nükleer malzeme ihraç etti 
</HEADLINE>
<TEXT>

     Rusya'nın geçen yıl yaklaşık 3 milyar dolarlık nükleer malzeme ihracatı yaptığı bildirildi. 
     İnterfaks'a göre, Rusya Atom Enerjisi Bakanı Aleksandır Rumyantsev, Rusya'nın 2003 yılında 3 milyar dolar civarında nükleer malzeme satışı yaptığını belirterek, bunun bir önceki yıldan 400 milyon dolar fazla olduğunu kaydetti. 
     Rus Nükleer yakıt şirketi TVEL tarafından İnterfaks'a yapılan açıklamada da, nükleer yakıt satışının 2003 yılında bir önceki yıla oranla yüzde 24,8 oranında arttığı belirtildi. 
     Açıklamada, nükleer yakıt satışının geçen yıl Ukrayna'ya yüzde 12,5, Litvanya'ya yüzde 30,5 ve Macaristan'a yüzde 40,5 oranında arttığı kaydedildi. 
     İnterfaks, zenginleştirilmiş uranyum, izotop ürünleri, uranyum ve izotop zenginleştirme hizmetlerinin satışında da artış olduğunu bildirdi. 
     Rusya'nın yabancı ülkelerle nükleer işbirliği ABD'de kaygıya yol açıyor. ABD, Rusya'nın özellikle İran'ın Buşehr kentindeki nükleer santral inşaatını durdurmasını istemişti. 
     Rusya, Buşehr kentindeki nükleer santralın İran'ın nükleer silah programıyla bir ilgisinin olmadığını, santralın tamamen barışçı amaçlar için kullanıldığını açıklamıştı. 
     Rusya, İran'a nükleer santralı, nükleer yakıt atığının Rusya'ya iade edilmesi şartıyla inşa edeceğini belirtmiş, İran Rusya'nın bu şartını kabul etmişti. 
     
</TEXT>
</DOC>
