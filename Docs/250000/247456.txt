<DOC>
<DOCNO> 247456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/guncel/axgun01.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurtlar Vadisi gençleri bozuyor' 
</HEADLINE>
<TEXT>


Gençlik ve Spor Genel Müdürlüğü, gençlerde davranış bozukluğuna yol açtığını saptadığı dizinin durdurulması için RTÜK'e başvurdu 

AYŞE YEŞİN 

Spor teşkilatı "Kurtlar Vadisi"ne savaş açtı. Gençlik ve Spor Genel Müdürlüğü, Türkiye genelinde faaliyet gösteren gençlik merkezlerinde yaptırdığı araştırma sonucunda, Kurtlar Vadisi dizisinin gençliği kötü yönde etkilediğini ve davranış bozukluğuna yol açtığını saptadı. 

Davranış bozukluğu tespiti 
Merkezlerde eğitim alan gençler ile velileri üzerinde yapılan geniş çaplı araştırmada, diziden etkilenen çocukların konuşma tarzlarının değiştiği, hareketlerinin olumsuz yönde geliştiği ve birbirlerine karşı davranış bozukluklarının ortaya çıktığı tespit edildi. 
Psikolog gözetiminde, uzmanlar tarafından yapılan araştırma sonuçlarının dikkat çekici ve endişe uyandırıcı olduğunu belirten Gençlik ve Spor Genel Müdür Vekili Mehmet Atalay, ortaya çıkan tablonun sorumlusu olarak gördükleri "Kurtlar Vadisi" isimli dizinin yayından kaldırılması için RTÜK'e başvuracaklarını söyledi. 

'Velilerle de görüşüldü' 
Kurum olarak gençliğin yetişmesi, kötü alışkanlıklardan uzaklaştırılması gibi sorumlulukları olduğuna değinen Gençlik ve Spor Genel Müdür Vekili Atalay, şu açıklamayı yaptı 
"Bu araştırma kapsamında sadece gençlerle değil, velileri ile de görüşüldü. Ortaya çıkan sonuç, bu tür dizilerin gençliği olumsuz yönde etkilediği. Ağız bozukluğundan, tavır değişikliğine, birbirleri ile ilişkilerinin toplum değerleri dışına çıkmasına varan etkileri saptandı. Düşünün, dizinin bir bölümünde 60 kişi birden öldürülüyor. Yetişme çağındaki bir çocuğun bu tür dizileri izleyerek yanlış davranışları benimsemesi, gelecek için tehlike sinyalleri veriyor. Biz de RTÜK'e dizinin yayından kaldırılması için başvurma kararı aldık. Araştırma ile ilgili raporları da yollayacağız." 


</TEXT>
</DOC>
