<DOC>
<DOCNO> 217065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/aspo.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep'te şov yaptı, Beşiktaş'ın ensesine yapıştı 
</HEADLINE>
<TEXT>
   En ateşli Fener 
   Kaptan Ümit Özat fitili yaktı. Nobre ile Tuncay, yangına körükle gitti. Hasan'ın tek sayısı, alevleri söndüremedi. Sarı-Lacivertli ekip, liderle farkı üçe indirdi 
      YUSUF KOBAL 

   
   Bu sezonun tartışmasız en güzel futbolunu oynadı Fenerbahçe. Ümit tek kelime ile mükemmeldi. Tüm takım, kollektif futbol adına, attığı, kaçırdığı ve ettiği mücadele ile nihayet "PATLADI". 
   Fenerbahçe, Galatasaray maçı öncesi Beşiktaş'ın ensesine soluğunu yerleştirmek için avantajlıydı aslında. Sarı - Lacivertiler, karamsarlık ile umudu yoğurup, bu karşılaşmaya öyle çıktılar. Daum'un kadro erezyonuna uğramış takımı, Gaziantep'deki soğuk maçın en önemli patırdısıydı aslında Fenerbahçe için. 
   Beşiktaş, Malatya'da kardan etkilenirken, kaybettiği puanlarla Fenerbahçe'ye ikinci ikramını yapıyordu. Bu fırsat, genç Fenerbahçeli oyuncuları gerilime sokarken, kaçmaması gereken fırsat olarak gümüş tepsi içinde sunulmuştu sanki. 
   Aslında erken skor üretmek Fenerbahçe için kolay oldu. Nurullah Sağlam'ın üçlü savunmayla fevri taktiği Ümit'in kurnazlığı ile birleşince, farkı yakalama şansı doğdu Sarı Lacivertliler'e. 
   İmitasyon yıldızlıktan kurtulma ümidi beliren Ümit, yaptığı büyük işlerin çok ötesinde bir övgü hakedecekti, etti de. O artık "GERÇEK YILDIZ". 
   Anlatalım, Ümit 5. dakikada tüm vuruş tekniklerini alt üst eden bir şutla Gaziantepspor kalesinin direğine isabet ettirdi topu. Temaşa açısından iyi bir futbol maçı olmasına yine Ümit izin verdi. Zira, Fatih'le başlayan, Nobre ve Hooijdonk ortaklığından üreyen ortada topu kaleye gönderme fırsatçılığını yine Ümit yaptı. Dakika 7'de gelen bu gol, rahatlık verdi Fenerbahçe'ye. 
   13. dakikada Lazarov'un kornerinden gelen topa herkesten fazla zıplayan Johnson kafasını yapıştırdı. Volkan, cüssesi ile bu mutlak golü önledi. 
   27. dakikada Aurelio, kıpır kıpır futbolu ile orta alandan ısrarla taşıdığı topu ortaya çıkardı, belki bilinçsizdi ama Johnson, eski takımına ancak bu kadar iltimas geçebilirdi ve topu ceza sahasının hemen önünde kaybetti. Ümit bitiverdi, bu kez sol ayağı ile düzgün vurdu, skoru 2 - 0'a taşıdı. 
   Maçın ilk yarısına el koyan kaptan Ümit, 39. dakikada kendisini kariyerinin belki de zirvesine çıkaracak hareketi yapmadı, yapamadı. Aurelio'nun ikram ettiği topu alıp Gaziantep kalesine doğru hızla inen Ümit, solda bekleyen Tuncay ve Hooijdonk'u tercih etmeyip, üçüncü golünü arayınca, Ömer'e takıldı. 
   51. dakikada Ümit'ten başlayan pozisyon, Hooijdonk'un pası ile Nobre'ye geldi. Brezilyalı önündeki Mehmet Polat'a çalımını ve golünü atıverdi 0 - 3 
   52'de Ümit yine pozisyon üretti. Tuncay, Hakan'ın hatalı pasını yakaladı Ömer ile karşı karşıya kaldı yanındaki Kemal'i tercih etmedi vuruşu dışarı gitti. 64. dakika Hooijdonk günün pasını verdi. Tuncay topu alıp kaçtı, Ümit'e verdi, üç oyuncu Ömer ile karşı karşıya kaldı. Ümit, Ömer'e çalım atıp golü de yaptı ve İngiliz deyimi ile kendine "şapka çıkarttı" 0 - 4 
   88. dakika Tuncay onca çabasına renk versin diye Fenerbahçe'nin beşinci golünü rahatlıkla kazandırdı. 90'da ise Hasan Özer, soğuktan bunalan Volkan'ı uzaktan avladı ve Gaziantepspor'un şeref golünü attı. 
   
   İyi ki doğdun Dilara    Futbol hayatında ilk kez hat-trick yapan kaptan Ümit Özat gollerini dün 5. yaşına giren kızına armağan etti 
   
   Çifte sevinç 
   GAZİANTEP deplasmanında attığı üç golle galibiyette önemli pay sahibi olan kaptan Ümit Özat, çifte mutluluk yaşadığını söyledi. Tecrübeli oyuncu, "Bugün dün kızım Dilara'nın doğumgünüydü. Gollerim kızıma armağan. Çok çalışıyorum, Allah da beni mahcup etmiyor. Umarım iki kupayı da alarız" diye konuştu. 
   
   'Şampiyon Fener' 
   KARŞILAŞMA sonrası Fenerbahçe soyunma odasında ise büyük bir sevinç yaşandı. Futbolcular sahanın yıldızı Ümit Özat'ı havalara fırlatırken, "Şampiyon Fenerbahçe" diye bağırdılar. Yönetici Hakan Bilal Kutlualp ise "Oyuncularımız müthiş futbollarıyla içimizi ısıttı. Ancak havaya girmemeliyiz" dedi. 
   
   Maçın hakemi 
   Penaltıydı    HAKEM Ali Aydın artık giderek yumuşayan maç yönetimiyle yine Gaziantep'te ön plandaydı. İki takım futbolcularını hep sakinlik ve olgunlukla karşıladı. Ancak kartlarını yerinde kullanamadı. Lazarov hakemi aldattığı, Johnson da, Hooijdonk'a arkadan tekme attığı için kart görmeliydi. Ama en büyük hatasını en kritik dakikada yaptı. Fenerbahçe'nin 1 - 0 önde olduğu dakikalarda Luciano'nun topu elle oynaması kesinlikle penaltıydı, ev sahibinin avantajını yok etti. 
   
   Maçtan notlar    'Roma'ya kadar toparlanacağız' 
   FENERBAHÇE karşısında tarihi bir yenilgi alan Gaziantepspor Teknik Direktörü Nurullah Sağlam, UEFA Kupası'nda perşembe günü oynayacakları Roma maçına kadar toparlanacaklarını ifade etti. Sağlam, Celal Doğan'a yapılan protestoyu da sportif bulmadığını söyledi. 
   
   İsmail yedeğe 
   TEKNİK Direktör Christoph Daum, son haftalarda formunda büyük düşüş gözlenen İsmail Güldüren'i yedeğe çekti. Alman hoca bu kanatta genç Mahmut'a şans tanırken, Rebrov'un yokluğundan faydalanan Petkov da uzun süre sonra kadroya girme şansı buldu. 
   
   Taraftar desteği 
   SARI - Lacivertliler'i Gaziantep deplasmanında taraftarı yalnız bırakmadı. 4bin Fenerbahçeli doksan dakika boyunca hiç susmadı, takımına destek verdi. Taraftarlar maç öncesi Fenerbahçe'nin kaldığı otele gelerek futbolcuları tezahüratlarla stada uğurladı. 
   
   Cim-Bom'a 1800 bilet 
   HAFTA sonunda oynanacak olan Galatasaray derbisinde Sarı - Kırmızılı taraftarlara 1800 adet bilet verilmesi kararlaştırıldı. Fenerbahçe, hafta ortasında yapılacak olan güvenlik toplantısında bu sayının üzerine çıkamayacağını valiliğe bildirecek. 
   
   Bayrak krizi 
   KARŞILAŞMA öncesi tribünlerden sahaya inen taraftarlar Fenerbahçe bayrağını orta alana dikmek istedi. Sarı - Lacivertliler'in bu girişimi tribünlerin büyük tepkisini çekti. Yaşanan gerginliği güvenlik güçleri son anda müdahale ederek engelledi. 
   
   Bir tek Yusuf geldi 
   DEVRE arasında kiralık olarak Gaziantep'e gelen Fenerbahçe'nin eski oyuncusu Yusuf Şimşek, maç öncesi yedek kulübesine gelerek Teknik Direktör Daum'u öperek başarılar diledi. Ancak Hakan Bayraktar ile Johnson, Alman hocanın yanına yaklaşmadı. 
   
   Dört saatte temizlediler 
   GAZİANTEP'TE önceki gece başlayan kar yağışı Kamil Ocak Stadı'nın zeminini tamamen kapladı. Yetkililer dün sabahtan itibaren büyük uğraşlar vererek sahayı dört saat içinde temizlediler. 
   
   Ofsaytı görmedi 
   KARŞILAŞMANIN 71. dakikasında hakemin kaldırdığı ofsayt bayrağını görmeyen stat görevlileri yanlışlıkla gol anonsu yaptılar. Hasan Özer'in vuruşu Fenerbahçe ağlarını bulmasına rağmen Ali Aydın golü iptal ederken, anons da hemen durduruldu. 
   
   Göze çarpanlar    ÜMİT ÖZAT Fenerbahçe'nin kaptanı dünkü maçta bir futbolcunun yapması gerekenleri fazlasıyla yaptı. Koştu, gol attı, attırdı. Sahanın yıldızıydı. 
   HOOİJDONK Hollandalı yıldız, Fenerbahçe'nin hücum organizasyonlarını başarıyla idare etti. Kritik paslarla, gol yollarını açan isim oldu. 
   TUNCAY Bir parıldayan, bir sönen performansıyla dikkat çekti. Kendini gösterme çabası, takımı adına daha yararlı işler yapmasının önüne geçti. 
   NOBRE Formasına iyice alıştığını gösterdi. Attığı gol ustacaydı. Topsuz oyunuyla, Gaziantepspor savunmasını şaşırtan isim oldu. 
   BÜLENT Gaziantepspor'un en etkili ismiydi. İlk 20 dakikalık bölümde çok savaştı. Fenerbahçe'nin sağ kanatını allak bullak etti. 
   JOHNSON Fenerbahçe'de oynadığı zaman da liberoda kendini gösterememişti. Darma dağınık savunmanın ortasında çok yalnız kaldı. 
   
   
</TEXT>
</DOC>
