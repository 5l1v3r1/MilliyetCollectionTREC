<DOC>
<DOCNO> 225067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/guclu.html </URL>
<DATE> 2004/03/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Her yerde AKP'nin 'kurşun askerleri' 
</HEADLINE>
<TEXT>

   AKP adayı Faruk Karaçay, Genel Merkezin büyük desteğini almış. Büyükerşen ise "Eskişehir'i kesinlikle bırakmam" diyor 
      
   Eskişehir deyince akla üniversite geliyor. Tam bir üniversite kenti. İki üniversitesi var. Anadolu ve Osmangazi. Anadolu Üniversitesi, sadece Türkiye'nin değil dünyanın en güzel kampuslarından birisine sahip. Yaratıcılarından birisi de halen belediye başkanlığı görevini sürdüren DSP'li Yılmaz Büyükerşen. 
   Yılmaz Hoca, üniversite ile kent arasındaki uçurumu kapatmak için başkanlığa aday olmuştu. Fazla değil, birkaç yıl sonra, kentimiz de üniversitemiz gibi Türkiye'nin parmakla gösterilen illerinden birisi olacak diyor. 
   Eskişehir'de hemen her yer, bir şantiye görünümünde. Şehir boydan boya tramvay ağı ile örülüyor. Ulaşım bir yıl sonra sorun olmaktan çıkacakmış. Parklar, bahçeler, su kanalları... Şehir adeta yeniden inşa ediliyor... 
   AKP adayı Faruk Karaçay, eski bir belediye çalışanı. ESKİ yani Eskişehir Su ve Kanalizasyon İdaresi eski Genel Müdürü. Genel merkezin büyük desteğini almış. Sokaklar AKP minibüslerinden geçilmiyor. AKP tişörtlü "kurşun askerler" şehri inletiyor. Gıda yardımı günler öncesinden başlamış. Tüm bunlar Büyükerşen'le aradaki oy farkını kapatır mı Çok zor. Ankara'da Karayalçın'ın kazanma şansı ne kadarsa Karaçay'ın da Eskişehir'de o kadar. 
   Üniversite öğrencilerinin sosyal açıdan en rahat olduğu kentlerden birisi de Eskişehir. Ya AKP gelirse her şey değişir mi yönündeki tedirginliklerini Karaçay'a yönelttik. "Ben sosyal insanım kesinlikle böyle bir şey olmaz" dedi. Ama sanki öğrencilerin gönlü üniversitelerini yoktan var eden hocalarından yana. Peki ille de AKP diyenler kimler İşsizler. AKP kazanırsa iktidar olanakları buraya da uzanır, işsizlikten kurtuluruz görüşündeler. 
   
   Diğer partiler yok 
   Diğer partilerin ise fazla şansı yok gibi. CHP, seçim evrakını zamanında seçim kuruluna teslim etmediği için seçim dışı kalmıştı. Eski belediye başkanlarından DYP adayı Orhan Soydaş'a ise daha şimdiden eski başkan olarak kalma rolü biçilmiş. 
   Büyükerşen, seçimden sonra DSP'nin başına geçip Eskişehir'i terk edecek diyenlere, "Eskişehir'i kesinlikle bırakmam" mesajı verdi. Eskişehir sevdasının yakın tanıklarından birisi de biziz. İstanbul'da çok önemli görevlere gelmesine rağmen, aklı hep Eskişehir'deydi. Her şeyi bıraktı. Kendini doğduğu, büyüdüğü kente adadı. Büyükerşen mi olur, Karaçay mı Ona halk karar verecek. Kim kazanırsa ondan benim de bir dileğim olacak. Ne olur Eskişehir'i daha kolay ulaşılır bir kent haline getirin. İstanbul Eskişehir yolu tam bir felaket... 
   
      
   
   
</TEXT>
</DOC>
