<DOC>
<DOCNO> 235528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun41.html </URL>
<DATE> 2004/04/28/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Berlusconi ABD'nin kölesi değiliz 
</HEADLINE>
<TEXT>

     Lütfullah Göktaş bildiriyor 

İtalya Başbakanı Silvio Berlusconi, Irak'ta ABD'yi desteklemeye devam edeceklerini yinelerken, merkez-sol muhalefetse Nasıriye'deki İtalyan askerlerinin çekilmesini istedi. 
     Berlusconi, Nasıriye'de ölen askerlerin ailelerini Roma'da kabulü sırasında, ''ABD'nin kölesi değiliz. Ancak sahip olduğumuz bu büyük demokrasi nedeniyle de kendilerine müteşekkiriz. Zira bizi komünizm, nazizm ve diktatörlükten kurtarıp refaha taşıyanlar Amerikalılardır'' diye konuştu. 
     Berlusconi, Birleşmiş Milletler BM konusundaysa polemikleri de beraberinde getirebilecek bir ifade kullanarak, ''BM'de oturan uluslararası camia, henüz tümüyle demokratik değil. Yaklaşık on kadar ülke var ki, halen diktatörlükle yönetildikleri için küresel toplum için bir tehdit oluşturuyorlar'' dedi. 
     Berlusconi, Irak'ta ölen İtalyan askerlerin ailelerine hitaben yaptığı konuşmada, İtalyan askerlerin 30 Haziran 2004 sonrasında da bölgede göreve devam edeceklerini yineleyerek, şunları söyledi 
     ''Görev bildiğimiz şeyi yapmaya devam edeceğiz. Size pahalıya patladığı gibi, bize de pahalıya patlayacak olsa bile görevimizi gösterişe yeltenmeksizin sürdüreceğiz. Biz oraya savaş için değil, güvenliği garanti altına almak, özgür seçimlerle özgür bir hükümet oluşturulup egemenliğin Amerikan ve İngiliz ordularından Irak toplumunun temsilcilerine geçmesini sağlamak için gittik.'' Muhalefetteki merkez-sol partileri bünyesinde barındıran Zeytin Ağacı İttifakı ise mayıs ayı içerisinde parlamentoda yapılacak bir oylamayla Irak'taki İtalyan askerlerinin geri çekilmesinin sağlanmasını istedi. 
     Zeytin Ağacı İttifakı bünyesindeki partilerinin grup başkanlarının bugün yaptıkları toplantı sonrasında konuşan Luciano Violante, ''Mayıs içinde Başbakan'ın parlamentoya gelerek Irak konusunun tartışılmasını ve yapılacak oturumun merkez-sol tarafından sunulan askerleri geri çekme önerisinin kabulüyle sonuçlanmasını talep etme konusunda hepimiz kararlıyız'' dedi. 
     
</TEXT>
</DOC>
