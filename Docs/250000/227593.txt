<DOC>
<DOCNO> 227593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko28.html </URL>
<DATE> 2004/04/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ekonomistler Platformu Toplantısı'nda deprem korkusu... 
</HEADLINE>
<TEXT>

     Erzurum'da Atatürk Üniversitesi Kültür Merkezi'nde düzenlenen, Ekonomistler Platformu Anadolu'nun Genç Liderleri toplantısı anında meydana gelen deprem korku yarattı. Depremi hisseden bazı öğrenciler salonu terk ettiler. 
     Medya, yerel yönetimler, sanayici-işadamları ve üniversiteler ile ilişkileri güçlendirerek, Türkiye'nin kendi iç kaynaklarının mevcut durumunu ortaya koymak ve yerel kalkınma projelerini gerçekleştirecek genç liderleri keşfetmek amacıyla yola çıkan Ekonomistler Platformu, son toplantısı Erzurum'da gerçekleştirdi. 
     Atatürk Üniversitesi Kültür Merkezi'nde düzenlenen toplantı anında meydana gelen depremi hisseden bazı öğrenciler salonu terk etti. Konuşmacı olarak katılan Ekonomistler Platformu Başkanı Tuna Bekleviç ve AKUT Başkanı Nasuh Mahruki ile birçok davetli ise toplantıya devam ettiler. 
     Sivil toplumların önemine dikkat çeken Bekleviç, Türkiye'nin Avrupa ile Asya arasında bir köprü olarak değerlendirilmesini eleştirerek, şunları söyledi 
     ''Bu topraklar yol geçen hanı değil. Bu topraklarda ciddi bir birikim var. Topraklarımızın çevresinde çok büyük meseleler dönüyor. Burada yaşamak zor. Bu topraklarda mücadele gücü ile yetişmemiz lazım. Bizim önümüzde büyük bir gelecek var. Hukuk ve Anayasa'nın çercevesinde örgütlenmeliyiz. Sivil toplum bilincinin yerleşmesi lazım. Sivil toplum örgütlerinin 5. güç olduğu bilincinde olmalıyız.'' AKUT Başkanı Mahruki de, her vatandaşın üzerine düşen görevi yerine getirmek zorunda olduğunu belirterek, ''21. Yüzyıl, sivil toplumların yüzyılı olacaktır'' dedi. 
     Yasama, yargı ve yürütmenin 3 temel güç olduğuna işaret eden Mahruki, 4. gücün ise medya olduğunu belirterek, şunları kaydetti 
     ''5. güç sivil toplum örgütleridir. Sivil toplum örgütleri devlet kurumlarının destekleyicisi ve tamamlayıcısıdır. Herşeyi devletin yapılanmasıyla çözümlenmesini beklenmemeli. Bilgi çağındayız ve bürokrasiyle dinamik çözümler üretmemiz mümkün değil. Sivil toplum örgütlerinin önemini kavramalıyız.'' 
     
     ŞEHRİ TERK EDEN ÖĞRENCİLER 
     Öte yandan İktisadi ve İdari Bilimler Fakültesi Yönetim Kulübü tarafından düzenlenen toplantıya katılamın az olması dikkat çekti. 
     Kulüp Başkanı Emre Harorlı, deprem korkusu nedeniyle binlerce öğrencinin şehri terk ettiğini hatırlatarak, ''120 kişilik sınıfımızda sadece 30 kişi vardı. Katılımın az olmasının nedeni, öğrencilerin şehri terk etmesidir'' diye konuştu. 
     
</TEXT>
</DOC>
