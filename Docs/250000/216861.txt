<DOC>
<DOCNO> 216861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/siyaset/siy01.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK üyesi Doğan Vakit'i de yakacak 
</HEADLINE>
<TEXT>

   Vakit gazetesi yöneticilerine, askerlere hakaret ettiği öne sürülen Doğan'la birlikte hapis yolu görünüyor 
      TÜRKER KARAPINAR Ankara 

   
   Vakit gazetesinde Asım Yenihaber adıyla çıkan ve askere hakaret içeren yazılar sonrası 312 generalin açtığı 624 milyar liralık manevi tazminat davasında yaşanan gelişmeler, ilginç hukuksal sonuçlara yol açabilecek. RTÜK üyesi Mehmet Doğan, 6 yıl 8 ay hapis cezasıyla karşı karşıya kalabilecek. Yenihaber'i tanımadıkları öne süren Vakit yöneticileri de, "yalan beyanda bulunmak"tan 2 yıla kadar hapis cezası istemiyle yargılanabilecek. 
   Ankara 20. Asliye Hukuk Mahkemesi'nin talebi üzerine Telekom Genel Müdürlüğü, Yenihaber imzalı yazının yazıldığı bilgisayarın IP numarasının Doğan'a ait olduğunu bildirdi. Bu bilgi doğrultusunda, Doğan hakkında resen soruşturma ya da generallerin suç duyurusu üzerine soruşturma yürütülebilecek. 
   Bu durumda, Doğan, "Türk Silahlı Kuvvetleri ile bazı görevlilerine hakaret"le, RTÜK üyeliği sırasında Vakit gazetesinde yazarlık yaparak Radyo ve Televizyon Kuruluş ve Yayınları Hakkında Kanun'da öngörülen esaslara aykırı hareket etmekten, 6 yıl 8 aya kadar hapis cezasıyla karşı karşıya kalabilecek. Yine RTÜK Kanunu'na göre, Doğan'ın kamu görevlisi olmasına rağmen başka bir kurumda çalışıyor olması gerekçesiyle üyeliği düşürülebilecek. 
   
   
   
</TEXT>
</DOC>
