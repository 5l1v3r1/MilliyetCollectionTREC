<DOC>
<DOCNO> 239705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy16.html </URL>
<DATE> 2004/05/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Lübnan Başbakanı İstanbul'da KKTC'nin tanınması için acele etmeyelim 
</HEADLINE>
<TEXT>

     Lübnan Başbakanı Refik Hariri, Türkiye ile Lübnan arasındaki siyasi ilişkilerin en üst seviyede devam ettiğini söyledi. 
     Başbakan Recep Tayyip Erdoğan'ın davetlisi olarak resmi bir ziyaret için Türkiye'de bulunan Lübnan Başbakanı Hariri, Conrad Oteli'nde basın toplantısı yaptı. 
     Toplantıda, ''Türkiye ile Lübnan arasındaki ekonomik ve siyasi ilişkilerin düzeyi'' konusundaki bir soru üzerine, Hariri şunları söyledi 
     ''Siyasi ilişkilerimiz, Türkiye ile en üst seviyede ve en iyi şekilde devam etmektedir. Ancak, ekonomik ve ticari alanda işbirliğimiz siyasi alandaki işbirliğimiz düzeyinde değildir. Bu ziyaret sırasında yaptığımız görüşmeler, üst düzeydeki yetkililerle yaptığımız ve yapacağımız diğer görüşmeler ve anlaşmalarla iki ülke arasındaki ilişkilerin daha da geliştiğine inanıyorum. Ziyaretimin ardından iki ülke arasındaki ekonomik ticari işbirliğinde artış kaydedileceğine kesin gözle bakıyorum.'' 
     
     ''ARAP ÜLKELERİYLE TÜRKİYE'NİN İLİŞKİLERİ OLUMLU'' 
     Bir gazetecinin, ''Mısır Cumhurbaşkanı Mübarek, ardından Suriye Devlet Başkanı Beşar Esad, ardından da kendisinin Türkiye'yi ziyaret ettiğini hatırlatarak, Türkiye'nin İsrail'le olan ilişkilerinden Ortadoğu sorununda istifade edilip edilemeyeceği'' yolundaki sorusu üzerine Hariri, Arap ülkeleriyle Türkiye arasındaki ilişkilerin son derece olumlu geliştiğini söyledi. 
     Türkiye ve Arap ülkelerinin çabalarının kesintisiz olarak devam ettiğini belirten Hariri, şunları söyledi 
     ''Türkiye, bölgenin önemli, güçlü, kuvvetli, gelişmiş ülkelerinden biridir. Karşılıklı olarak ilişkilerin geliştirilmesinde hem Türkiye, hem Arap ülkeleri için büyük yararlar vardır. 1,5 yıldan bu yana siyasi alandaki düşüncelerin uygulamada da geliştiği görülmektedir. Ortadoğu sorununa ilişkin Türkiye'nin tutumu Arap ülkelerinin tutumu ile örtüşmektedir. Bu, birbirlerini destekleyen tutumlardır. Ortadoğu sorununa çözüm bulunmak isteniyorsa, bunun yolu BM Güvenlik Konseyi'nin 242, 338, 1397 sayılı kararlarının uygulanmasından geçer ve bir de Filistin'in kendi toprakları üzerinde bağımsız devletini kurma hakkının tanınmasından. Türkiye'nin bu yöndeki tutumu malumdur. Bu da, Arap ülkelerinin istek ve çağrılarıyla tamamen örtüşmektedir.'' 
     
     KKTC'NİN TANINMASI 
     Hariri, bir gazetecinin, ''Dışişleri Bakanı Abdullah Gül'ün, Kıbrıs'taki referandumun ardından KKTC'ye uygulanan izolasyonun kaldırılması ve KKTC'nin tanınması konusunda Müslüman ülkelerden olumlu yaklaşım beklediğini'' söylediğini hatırlatarak, ''dünkü görüşmelerde hükümetin bu yönde bir talebi olup olmadığını'' sorması üzerine, şunları söyledi 
     ''Dünkü görüşmelerde bu konuyu ele aldık. Kıbrıs, kardeş Türkiye'yi birinci dereceden ilgilendiren önemli bir konudur. Önümüzdeki dönemde Lübnan, Arap ülkeleriyle bu konuyu değerlendirecektir. Çünkü, Türkiye bu konuda üzerine düşeni yerine getirmiştir. Türk tarafı, Birleşmiş Milletler planına olumlu oy kullanmış ve yapıcı davranmıştır. Önümüzdeki dönemde ekonomik ambargo ve izolasyona son verilmesi konusunda değerlendirmelerde bulunacağız. Ama şunu belirteyim ki, biz Türkiye'nin tutumunu destekliyoruz.'' Bir gazetecinin, ''önümüzdeki günlerde KKTC'nin tanınması gündeme gelebilir mi '' sorusuna karşılık, ''KKTC'nin tanınmasında ne dersiniz, acele etmeyelim, adım adım gidelim, gelişmelere bir bakalım. Ancak, şu gerçek ki, Türkiye ve KKTC'nin tutumu gayet olumlu ve yapıcıdır. Uluslararası kamuoyu ve basın, bunu dünyaya olumlu olarak yansıtmıştır'' yanıtını verdi. 
     Başbakan Hariri, Filistin-İsrail anlaşmazlığı konusunda da İsrail'in tutumunu eleştirerek, İsrail'in Golan tepelerinden çekilmesi ve BM Güvenlik Konseyi kararlarına da eksiksiz uyması gerektiğini kaydetti. Basın toplantısına, Devlet Bakanı Kürşad Tüzmen de katıldı. 
     
</TEXT>
</DOC>
