<DOC>
<DOCNO> 238926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/guncel/agun.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Para' gelmezse deprem vuracak 
</HEADLINE>
<TEXT>


Düzce depreminde ağır hasar gören Bolu Tüneli inşaatındaki onarım sürüyor. Hükümet, 88 milyon dolarlık ödeneği serbest bırakmazsa, tünel olası bir depremde yine hasar görecek... 

Önay Yılmaz 

Yapımı 11 yıldır süren Bolu Tüneli'ndeki delme çalışmaları, tünelin tamamen açılmasına 500 metre kala aktif halde bulunan Bakacak fayı üzerinde devam ediyor. Eğer hükümet, 88 milyon dolarlık ek ödeneği sağlamazsa, çalışmalar bu ayın 15'inde durma noktasına gelecek. 
Para gelmez, çalışmalar yapılamaz ve aktif olan fay harekete geçip yeni bir deprem üretirse, by-pass'la yan taraftan açılan tünel, ikinci bir göçük faciasıyla karşı karşıya kalacak. 
Düzce depreminde üstyapı kirişleri kayan viyadüklerin onarımı sürüyor. Hasar gören ve kayan tonlarca ağırlığındaki kirişler, sigortanın ödediği 30 milyon dolarla bir Fransız firması tarafından özel krikolarla kaldırılarak yerlerine yerleştiriliyor. 
Yapımına 1990'da başlanan ve İstanbul - Ankara arasını yaklaşık 3 saate indirmesi öngörülen tünel inşaatı, 12 Kasım'daki Düzce depreminde büyük hasar gördü. Sürücülerin korkulu rüyası Bolu Dağı'ndaki kazaları önleyecek olan, iki tünelli, dört viyadüklü 25 kilometre uzunluğundaki "Gümüşova - Gerede Otoyolu Projesi"ne, IMF'nin koyduğu kota nedeniyle bu yıl yapım için gerekli 128 milyon dolarlık ödeme h l yapılamadı. Bu yıl için yapılan 40 milyon dolarlık ödeme de tükendiği için, inşaatın mayıs ortalarında duracağı belirtildi. 

Ek ödenek çıkarılsın 
Müteahhitliğini İtalyan Astaldi, mühendislik hizmetlerini Yüksel Proje Uluslararası A.Ş.'nin yaptığı projenin Kontrol Teşkilatı Başkanı Faik Tokgözoğlu, şunları söyledi "Projenin resmi bitimi 2006. 305 milyon dolarlık ek kredi anlaşmasını imzaladık. Kredi çıktı ancak hükümet hepsini serbest bırakmadı. Kısım kısım ödeme yapılıyor. Bu yıl 40 milyon dolar civarında bir ödeneğimiz var. Halbuki bize bu yıl 128 milyon dolar lazım. Hükümet '2004 için bu işe 40 milyon dolar ayırdık' diyor. Başbakan ek ödenek çıkartmalı. Sorun, IMF'nin krediler için koyduğu kotadan kaynaklanıyor." 
12 Kasım depreminde oluşan hasar nedeniyle sigortadan 105 milyon dolar aldıklarını, bölgenin zemininin zorlu olduğunu, bu nedenle yavaş ilerlediklerini anlatan Tokgözoğlu, şunları kaydetti 

Göçük tehlikesi var 
"Eğer tünel, deprem olmadan bitirilseydi göçük yaşanmayacaktı. Nitekim tünelin tamamlanan bölümlerinde depremin etkisi hiç olmadı. Kaplama yapmadığımız yerlerde depreme yakalandık ve göçme oldu. Yeni bir deprem olduğu takdirde kazı yapılan yerde yine göçük meydana gelecek. Tünelin bir an önce bitirilmesinde fayda var. Hesaplarımıza göre tünelin kazısı 2005, tamamı 2006'da bitecek." 

Tünelin ucuna 515 metre var 

Kontrol Teşkilatı Başkanı Faik Tokgözoğul'un solda verdiği bilgiye göre, otoyolun toplam uzunluğu 25 bin 530 km. Sol tünel uzunluğu 2 bin 954, sağ tünel ise 2 bin 788 metre. Solda 659, sağda 515 metrelik kazılmamış bölüm kaldı. 
Projede 3 adet toplam 917 metre uzunlukta köprü, 4 adet toplam 4 bin 644 metre uzunlukta viyadük bulunuyor. Depremde hasar gören ve 2 bin 293 metreyle en uzun viyadük olan Viyadük - 1'in altyapısı onarıldı. 
Projenin tünel ve köprü-viyadükler dışında kalan bölümleri by-pass güzerg hı hariç tamamlanma aşamasında. 12 Kasım depreminde, tünelin Elmalık tarafı iç kaplaması tamamlanmamış kesiminde göçük oldu. Hasar sigorta firması Generali-Kent tarafından tazmin edildi. 



</TEXT>
</DOC>
