<DOC>
<DOCNO> 242405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo05.html </URL>
<DATE> 2004/05/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Komşuda devrim Panathinaikos sekiz yıl sonra şampiyon 
</HEADLINE>
<TEXT>

     Yunanistan futbol liginde mutlu sona ulaşan takım Panathinaikos oldu. Paniliakos'u 1-0 mağlup eden Yoncalar, 77 puana ulaşarak en yakın rakibi Olympiakos'un iki puan önünde şampiyon oldu. 
     Son haftaya girilirken Panathinaikos'la birlikte Olympiakos'un da iddiası bulunuyordu. Aralarında ezeli rekabet bulunan iki takım arasında son hafta öncesi puan farkı sadece ikiydi. Önde bulunan Panathinaikos'un kaybetmesi, Olympiakos'un da galip gelmesi halinde şampiyonluk yarışında ipi göğüsleyecek takım Olympiakos olacaktı. 
     Son haftada Yoncalar'ın rakibi alt sıralarda yer alan ve kümede kalma mücadelesi veren Paniliakos'tu. Güçlü Yunan ekibi, Nijerya asıllı oyuncusu Olisadebe'nin 76. dakikada attığı golle maçtan 1-0 galip ayrıldı ve ezeli rakibinin maçının sonucunu beklemeden ligde şampiyonluğunu ilan etti. 
     Bu, Panathinaikos'un Yunan liginde sekiz yıl aradan sonra elde ettiği ilk şampiyonluk oldu. Son yedi yıldır Olympiakos mutlu sona ulaşan taraf oluyordu. 
     Şampiyonlar Ligi için son bilet lig üçüncüsü PAOK'un olurken, AEK, Aigaleo ve Panionios da UEFA Kupası'nda mücadele etme hakkı kazandı. Fakat yaşadığı mali kriz nedeniyle zor bir dönemden geçen ve geçtiğimiz gün antrenmanı taraftarları tarafından basılan AEK takımının UEFA Kupası'na katılmama ihtimali bulunuyor. 
     
</TEXT>
</DOC>
