<DOC>
<DOCNO> 218813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur28.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Meclis'te bir düzen kurmak zorundayız 
</HEADLINE>
<TEXT>

     TBMM Başkanı Bülent Arınç, TBMM yerleşkesinde yarın başlayacak olan kartlı geçiş sistemine milletvekillerinin talebi üzerine karar verildiğini söyledi. 
     Meclis'te bir düzen kurmak zorunda olduklarını belirten Arınç, basının kulislere girmemesinin sözkonusu olmayacağını, parlamento muhabirlerinin ''evet'' diyeceği ve kendilerinin de makul bulduğu bir çözümü uygulayacaklarını bildirdi. 
     Arınç, parlamento muhabirlerinin katıldığı kahvaltılı basın toplantısında, 23 Nisan Milli Egemenlik ve Çocuk Bayramı'nın 1 hafta süreyle zengin bir program ve coşkuyla kutlanacağını belirtti. Bu yılki kutlamalarda milli egemenlik kavramının ön plana çıkarılacağını belirten Arınç, ilk Meclis'ten bugünkü Meclis'e halk yürüyüşü yapılacağını, çeşitli toplantılar düzenleneceğini anlattı. 
     Bu yıldan itibaren TBMM olarak ''başarı ödülleri'' verileceğini bildiren Arınç, demokrasi, halk iradesi ve özgürlükler konusunda Türkiye'ye yararlar sağlamış kişilere TBMM ödülü vermek istediklerini, bu konudaki çalışmaların sürdüğünü kaydetti. 
     Parlamento Muhabirleri Derneği PMD Başkanı Kemal Saydamer, TBMM kampusunda kartlı geçiş sistemine geçileceğini belirterek, parlamento muhabirlerinin bu sisteme ilişkin endişe ve yakınmaları olduğunu, serbest geçiş kartının kendilerine de verilmesini istedi. 
     ''Meclis'te bir düzen kurmak zorundayız'' diyen Arınç, bu konuda milletvekilerinin yoğun talebi üzerine bir çalışma başlattıklarını söyledi. Arınç, ''Bugün bir medya kuruluşuna da gitseniz, kapıdan itibaren giriş ve ziyareti bir düzene bağlanmıştır. Tüm ticari firmalarda ve kurumlarda da bu böyledir. Turnike ve kart sistemini biz icat etmedik. Çok eskiden beri var ve çok da başarıyla uygulanıyor'' dedi. 
     Ziyaret ettiği ABD ve Avrupa ülkelerinin parlamentolarda da ''milletvekillerinin elini kolunu sallayarak içeriye girmesi ve kalmasının mümkün olmadığını'' anlatan Arınç, böyle bir düzene geçilmesinin çalışma şartları ve güvenlik açısından ihtiyaç olduğunu vurguladı. İlk başta düşündükleri sistemi basitleştirmek zorunda kaldıklarını, her yere girişin yasaklandığı, her yerde kart ve parola sunulan bir kurum yaratmak istemediklerini dile getiren Arınç, en çok şikayet ve sorunun yaşandığı yerleri tespit ettiklerini kaydetti. 
     Ana bina alt zemindeki üyeler lokantası, kapalı otopark ile iç kulislere kartlı geçiş sistemi getirileceğini bildiren Arınç, şunları söyledi 
     ''Özellikle iç kulislerin milletvekilleri ve üst düzey bürokratlara tahsis edilmesini arzu etmiştik. Ben de sizin yerinizde olsam tepki gösteririm. Gazetecilerin kulislere girip çıkmasında ne mahsur olabilir sözlerini haklı karşıladık. Ama şunu çok iyi bilmeliniz Bunu bizden milletvekillerimiz talep etti. Şimdi onlar sizi gördüklerinde başka şeyler söylüyor olabilirler. Ama ben önü arkası düz bir idamım, ne söylediklerini, ne istediklerini, grup başkanvekilleri dahil olmak üzere, hepsini not ettim. Ama şimdi onun zamanı değil.'' Kulislere girişi parlamento muhabirlerinden ayrı olarak düzenlemek istemediklerini bildiren Arınç, ''parlamento muhabirlerinin evet diyebileceği ve kendilerinin de makul bulacağı'' şekilde düzenleyeceklerini kaydetti. Arınç, ''basın, hiçbir şekilde iç kulislere girmeyecek'' diye bir şeyin sözkonusu olmadığını bildirdi. Arınç, ancak kulislere tüm parlamento muhabirlerinin mi yoksa her kuruluştan belli sayıda muhabirin mi gireceği sorusunu yönelttikten sonra, şöyle devam etti 
     ''Gönlümüz ister ki sizin arzu ettiğiniz sayıya yakın bir rakamı bulabilelim ve arkadaşlarımız yine kulislerden yararlansınlar. Ama siz bunlardan yararlandığınız zaman, eski milletvekillerimiz, belediye başkanlarımız, milletvekilerinin koluna takıp getireceği çok hatırlı misafirler, içerde onlar var, biz niye girmiyoruz diyebileceklerdir. Aslında sizin bize yardımcı olmanız lazım. Çünkü bunu bir disiplin içinde uygulamamız fevkalade yararlı olur. Meclis'e bir düzen ve disiplin gelir, ayrıca güvenlik sağlanmış olur. Dünyada güvenlik, başlı başına bir sorundur. Hiç akla gelemeyecek olaylar yaşanabilir. İstanbul bir örnektir.'' 
     
     ''BANA SÖZ VERDİLER'' 
     Arınç, geçtiğimiz Cuma günü 9 bin 800 kişinin Meclis'e geldiğini, ancak Çarşamba ve Perşembe günleri ziyaretçi yasağı uygulandığını hatırlatarak, ''Burada kimse halk dalkavukluğu yapmasın. Bu Parlamento Pazartesi, Salı, Cuma günü ziyaretçiye açıktır. Her 3 gün isterse 38 bin kişi gelsin, kimse hayır demiyor. Ama müsaade buyurun da Çarşamba ve Perşembe günleri, milletvekillerinin arzusu üzerine, bir çalışma düzeni uygulamak için konulan yasağı herkes makul karşılasın'' dedi. 
     ''Meclis'i halka mı kapatıyorsunuz '' eleştirilerine de dikkati çeken Arınç, şu görüşleri dile getirdi 
     ''Burada bir komisyon, Genel Kurul çalışmasını temin etmek zorundayız. Kapıdan girecek 9 bin 800 kişi ve istediği yere gidecek... Bu dünyanın neresinde var Stadyumda bile herkes istediğini yapamıyor. Burası stadyum mu Ziyaret için geldiyse, ziyaret edeceği milletvekilini görecek ve dışarıya çıkacak. Komisyonda, koridorda, üyeler lokantasında, kuliste ne işi var, arabasının otoparkta ne işi var Böyle bir düzensizliğe hangi kurum eyvallah diyebilir Gelsin, başımızın üstünde yeri var. İddia ediyorum, Meclis'in her santimetrekaresi millete aittir. Bizde imtiyazlı yer yok. Ama bir düzene de dikkate etmemiz lazım. Bazı milletvekillerimiz bizzat giderek kapıdan ziyaretçi aldığını biliyorum ve hepsinin tutanağını tutuyorum. Oradaki arkadaşlarımızın hepsi görevlidir. Emniyet mensupları, bizim verdiğimiz talimatı uyguluyor. O talimat benden çıkıyor. Sorumlusu varsa o da benim.'' Arınç, kulislerden gazetecilerin yararlanacaklarını, ancak Meclis'e vakar, ciddiyet, disiplin kazandırmak ve bunu uygulamak gerektiğini söyledi. Kendisine, ''bunu herkes denedi ama kimse başarılı olamadı'' dendiğini aktaran Arınç, ''Ben kuralı, arkadaşlarımızın talepleri üzerine koyuyorum ve en çok uymalarını onlardan bekliyorum. Onlar da bana uyacaklarına dair söz veriyorlar. Basın mensuplarından, eski milletvekillerinden ve belediye başkanlarından da aynı şeyi bekliyorum'' dedi. 
     
     ''GEÇİŞ DÖNEMİDİR'' 
     Arınç, kulislerde milletvekilleri için okuma salonu, dizüstü bilgisayarları kullanabilmelere için özel bölümler hazırlamak istediklerini ve böylece Genel Kurul çalışmalarını daha büyük bir dikkat içinde yapmasını sağlamak istediklerini bildirdi. Genel Kurul'un saat 15.00'de başladığı dikkate alındığında, kartlı geçiş sistemine saat 14.30'de girileceğini belirten Arınç, çalışma saatleri dışında geçişin serbest olacağını söyledi. 
     Arınç, ''Bu bir geçiş dönemidir, uygulamada aksaklıkları gideririz. Allah'ın emri değil bu. Gerekirse değiştirebilir, farklı yöntemler kullanabiliriz. Önemli olan anlayış ve uzlaşma içinde birbirimize yardımcı olmamızdır. Evet dediğiniz konuyu, yürürlüğe koyacağız.'' diye konuştu. 
     Arınç, kendilerine kart verilmediğini söyleyen gazeteciye yanıt verirken, yarın başlayacak uygulamanın şimdilik parlamento muhabirlerini kapsamayacağını söyledi. 
     
     ''HERKESİN MİNİK KUŞU VAR DA BİZİMKİ YOK MU '' 
     Arınç, bir gazetecinin, ''yapılan haberlere bürokratların müdahalede bulunduğunu'' söylemesi üzerine, herkesin görevini iyi şekilde yapması halinde kimsenin diyecek bir şeyi olmayacağın söyledi. ''Bizim basınla ilişkimiz kurumsal ilişki olmalı'' diyen Arınç, gazetecilerin yaptıklarını eleştirmek, duyurmak veya duyurmamak tercihlerine karışamayacağını, ancak yalan haberin kendilerine üzeceğini ifade etti. Bunun karşılığında bir güven bunalımı doğabileceğini işaret eden Arınç, şunları kaydetti 
     ''Biz tehdit yapacak durumda değiliz. Benim hiçbir bürokratım bunu yapmaz. Yapanı da affetmem. Bunu yapanlar başkalarıdır. Onları da herkes bilir. Hangi gazetede hangi patron, hani muhabirine ne talimat vermiştir... Herkesin minik kuşu var da bizim yok mu Biz de duyar ve biliriz. Ama bunu dışarıya aksettiren ve bir arkadaşımızı işinden etmek gibi düşüncemiz olmadı. Bunu sineye çeker, arkadaşımıza da Allah selamet versin deriz. Birlikte bir iş yapacaksak birbirimize güvenmemiz lazım. Olmamış, söylenmemiş, vuku bulmamış şeyleri yanlış algılamalara sonuç verecek şekilde ortaya koymak bence doğru olmaz.'' Arınç, bur soru üzerine, haftada bir iki gün spor yapmaya başladığını, ayrıca kilo ve tansiyon sorunu nedeniyle yemeklerine dikkat ettiğini söyledi. Bülent Arınç, bir başka soru üzerine, yarın akşam Nejat Uygur'un ''Türkiye'nin Delisi''adlı oyunu izleyeceğini bildirdi. 
     
     YAŞAYAN EN YAŞLI MECLİS BAŞKANI 
     Basın toplantısının andından TBMM sosyal tesisine, yaşayan en yaşlı Meclis Başkanı olan Osman Sabit Avcı'nın adı verildi. 
     İstanbul ve Artvin milletvekilliği yapan ve TBMM Başkanlığı görevinde de bulunan 83 yaşındaki Avcı, tesise adının verilmesinden duyduğu mutluluğu dile getirirken Arınç, benzeri uygulamaları sürdüreceklerini ifade etti. 
     
</TEXT>
</DOC>
