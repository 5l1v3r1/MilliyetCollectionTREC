<DOC>
<DOCNO> 208575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko04.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Goldman Sachs "Çin 3 ay içinde revalüasyon yapacak" 
</HEADLINE>
<TEXT>

     Yatırım bankası Goldman Sachs tarafından müşterileri için yayımlanan raporda, Çin'in 2004 yılının ilk 3 ayında para birimi yuanı revalüe edeceği ve döviz kurunu yılın ikinci yarısına kadar ticaret ağırlıklı bir sepete çevireceği ileri sürüldü. 
     Yeni Çin Haber Ajansı'nın haberinde, rapora göre bunun önümüzdeki 12 ay içinde yuanın dolar karşısında kümülatif bazda yüzde 5 değer kazanmasına yol açacağı kaydedildi. 
     Raporda, cari açık, düşük faiz beklentileri ve 475 milyar dolara ulaşan bütçe açığı nedeniyle euro ve diğer önemli para birimleri karşısında hemen hemen her gün rekor seviyede değer kaybeden ABD Doları'nın bu durumu, Çin'in kur politikası üzerinde baskıyı artırdığı ifade edildi. 
     Çin para birimi yuanın hak ettiği değere gelmesi için yüzde 10'luk revalüasyon olması gerektiğinin altı çizilen raporda, daha esnek bir kur rejimine doğru ilk etapta temkinli davranılarak yuanın dolara karşı yüzde 2.5 oranında revalüe edilmesini beklediği, bundan sonra ise dolara bağlı kur rejiminden ticaret ağırlıklı kur sepetine geçilmesinin muhtemel olduğu belirtildi. 
     Çin basınında kısa süre önce çıkan haberlerde, hükümetin yuanı ticaret ağırlıklı 11 para birimine bağlantılı hale getirmeyi düşündüğü ileri sürülmüştü. 
     Ancak Goldman Sachs'ın raporunda, sepetteki 11 döviz kurunun bir şekilde dolarla bağlantılı olması nedeniyle sepetin yüzde 63 dolar ağırlıklı olacağı, kalanının ise euro ve yen olarak dağıtılacağı savunuldu. 
     Sepete geçişin yuanın 6 ay içinde yüzde 1'lik, 12 ay içinde ise yüzde 1.5'luk değer kazanması anlamına geldiği, kümülatifte ise yüzde 5'lik değer kazanmasıyla eşdeğer olacağı bildirildi. 
     Raporda, sepete geçişin, yuan-dolar paritesinin 3 ay içerisinde 8.07'ye, 6 ay içerisinde 7.68'e ve 12 ay içerisinde de 7.54'e çıkması anlamına geldiği, bu sürelerde yen paritesinin ise sırasıyla 13.00, 12.38 ve 12.60 olacağı belirtildi. 
     
</TEXT>
</DOC>
