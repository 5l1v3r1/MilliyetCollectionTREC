<DOC>
<DOCNO> 211427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun18.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ uyardı "Kuş gribi milyonlarca insanı öldürebilir" 
</HEADLINE>
<TEXT>

     Dünya Sağlık Örgütü DSÖ , Asya'da yayılmakta olan en tehlikeli türünün insanlarda görülen grip biçimiyle birleşmesi halinde kuş gribinin milyonlarca insanın ölümüne yol açabileceğini duyurdu. 
     DSÖ'nün Batı-Pasifik daire başkanı Dr. Shigeru Omi, Vietnam'ın başkenti Hanoi'de yaptığı açıklamada, iki virüsün karşılaşma olasılığı bulunduğunu belirterek, ''Bana göre bu mümkün ve işte bu yüzden, moleküler düzeyde bu mutasyonun oluşmaması için çok sıkı çalışmamız lazım, yarın geç olabilir'' dedi. 
     Omi, mutasyonun oluşması halinde bu türden bir salgının dünya çapında yüzlerce değil milyonlarca insanın ölümüne yol açma gücüne sahip olduğunun da altını çizdi. 
     
     ÖRDEKLERDE DE RASTLANDI 
     Akut solunum yetmezliği sendromundan SARS sonra Güney Asya ülkelerini tehdit eden kuş gribine Çin'in güneyindeki ördeklerde de rastlandığı bildirildi. 
     Çin'in resmi haber ajansı Şinhua, Pekin hükümetinin ülkenin güneyindeki ördeklerde kuş gribi görüldüğünü doğruladığını belirtti. 
     Pekin hükümeti, ördeklerde rastlanmasına rağmen hastalığın insanlara geçtiğine ilişkin bir bilgi olmadığını kaydetti. 
     Şinhua, Vietnam sınırındaki Guanksi bölgesindeki ördek çiftliğine 5 kilometre mesafe içerisindeki tüm kümes hayvanlarının karantinaya alındığını, 3 kilometre yarıçaplı alandaki 14 bin kadar kuşun ise itlaf edildiğini bildirdi. 
     
     ''KUŞ GRİBİ ON MİLYARLARCA DOLARA MAL OLABİLİR'' 
     Öte yandan, Asya Kalkınma Bankası BAD , Asya'yı etkileyen kuş gribinin on milyarlarca dolara mal olabileceği uyarısında bulundu. 
     Akut solunum yolu yetmezliği sendromunda SARS geçen yıl olduğu gibi turistlerde paniğe yol açması halinde kuş gribinin ekonomilere büyük zarar verebileceğini açıklayan BAD, bölgedeki 9 ülkede varolduğu doğrulanan virüsle mücadele için yardım da başlattı. 
     
</TEXT>
</DOC>
