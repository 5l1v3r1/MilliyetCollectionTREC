<DOC>
<DOCNO> 211979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo11.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da hedef kısa yoldan UEFA 
</HEADLINE>
<TEXT>

     Konyaspor Kulübü Başkanı Mehmet Köseoğlu, Türkiye Kupası'nı alıp, kısa yoldan UEFA Kupası'na gitmeyi hedeflediklerini söyledi. 
     Köseoğlu, Türkiye Kupası'nda yaptıkları Bursaspor maçına iyi hazırlandıklarını, iyi motive oldukları için de sahadan galibiyetle ayrılmayı başardıklarını belirtti. 
     Ligde alınan Trabzonspor galibiyetinden sonra Bursaspor'u da yenerek çeyrek finale ulaştıklarını kaydeden Köseoğlu, özlenen bu galibiyetlerin kendilerine büyük mutluluk yaşattığını bildirdi. 
     Henüz 2 maç oynadıklarını ve alınan galibiyetler yüzünden ''yükseklerden uçmamaları'' gerektiğini vurgulayan Köseoğlu, şunları söyledi 
     ''Ayaklarımızın yere basması gerekir. Kendi sahamızda oynayacağımız Elazığspor maçının yaptığımız bu 2 maçtan daha zor olacağını düşünüyorum. Geçmişi unutup lige yeni başlıyormuş gibi hareket etmeliyiz. Aksi takdirde ilk yarıdaki Galatasaray maçından sonra düştüğümüz sıkıntılı duruma geliriz. Oynadığımız futbolla ligde nerede olmamız gerektiğini de göstermiş olduk.'' Köseoğlu, Beşiktaş ve Galatasaray'ın da kupadan elenmesiyle Türkiye Kupası'nda çeyrek finale alt sıralarda yer alan takımların yükseldiğini ifade ederek, ''Üst sıralarda mücadele eden Fenerbahçe de elenirse kupa bize kalacak. Konyaspor olarak Türkiye Kupası'na talibiz. Kupayı kaldıracak güce sahibiz. Kupayı alıp kısa yoldan UEFA'ya gideceğiz. 3 maç daha kazanırsak bunu başarırız'' diye konuştu. 
     
</TEXT>
</DOC>
