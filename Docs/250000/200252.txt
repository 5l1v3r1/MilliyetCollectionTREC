<DOC>
<DOCNO> 200252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur21.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Göksu Can kaybı olmaması tesellimiz... 
</HEADLINE>
<TEXT>

     İzmir Valisi Yusuf Ziya Göksu, Büyük Efes Oteli'nde çıkan yangında can kaybının olmamasının olayın tesellisi olduğunu söyledi. 
     Olay yerinde incelemelerde bulunan Vali Göksu, tadilat ve yenileme çalışmasını yapan firma yetkilisi Şemsettin İldaş'dan bilgi aldı. İldaş, çalışmalar sırasında en üst düzeyde güvenlik önlemleri alındığını belirterek, ''Personeli, güvenlik tedbirleri konusunda en üst düzeyde eğittik. Yangının çıktığı bölümde, kaynak makinesi kullanılmıyordu. Nasıl çıktığını bilemiyoruz. Farkedince, çalışanlarımız yangın tüpleriyle müdahale etti. Yoğun duman içinde kaldık, büyümesini engelleyemedik. Tüm personel şu an dışarıda, bina içinde kalan kimse yok'' dedi. 
     Vali Göksu, Sağlık İl Müdürlüğü yetkililerinden dumandan etkilenen işçilerin sayısı ve durumu hakkında da bilgi aldı. 
     Göksu, daha sonra yaptığı açıklamada, yangının nereden ve nasıl çıktığı konusunda kesin bir bilgiye sahip olmadıklarını belirterek, ''Çalışan makinelerden veya aşırı yüklenme nedeniyle kablolardan kaynaklanmış olabilir. Söndürme çalışmaları tamamlanınca, ekiplerimiz bu konuda inceleme yapacaklar. Can kaybının olmaması tesellimiz'' dedi. 
     Göksu, yangının meydana geldiği salonun İktisat Kongresi'ne yetişmemesi durumunda, kongrenin ertelenmesinin veya başka bir toplantı merkezine alınmasının gündeme geleceğini söyledi. 
     İtfaiye yetkilileri, yangının tamamen kontrol altına alındığını ve soğutma çalışmalarının devam ettiğini bildirdi. 
     Öte yandan, yangından etkilenerek Alsancak Devlet ve Tepecik SSK Hastaneleri'ne kaldırılan işçi sayısı 14'e yükseldi. 
     İşçilerin isimleri şöyle Serkan Akyüz, Oktay Polat, Engin Kızgın, Cemile Dinç, İsmail Yıldırım, Memiş Kara, İsmail Akyüz, Ayhan Erkoç, Kemalettin Polat, Muhammet Garip, Cemalettin Karabalta, Cemal Erkoç, Fuat Güneş ve Aydemir Savaş. 
     
     EMEK PROJE'NİN AÇIKLAMASI 
     Emekli Sandığı bünyesindeki Emek Proje Genel Müdürü Salim Koç ise ilk belirlemelere göre İktisat Kongresi'ni etkileyecek boyutta zarar olmadığını söyledi. Koç, şöyle konuştu 
     ''İnşaat takvimimiz zaten rahattı. İnşaatı yapan Emtaş-Üstay konsorsiyumu yetkilileri hızlı biçimde çalışıyor. Bu yangın bir inşaatta olabilecek kazalardandır. Genel durumu görmek için yarın bir toplantı yapacağız ancak ilk belirlemelere göre İktisat Kongresi'ni etkileyecek boyutta bir zarar gözükmüyor. Yine de inşaat takviminin nasıl ve ne kadar etkileneceğini görmek için yarın bir toplantı yapacağız.'' Efes Convention Center'ın 17 Şubat 2004 tarihinde yapılacak 4. İktisat Kongresi'ne yetişebilmesi için Devlet Planlama Teşkilatı'nın 2.5 trilyon liralık ek kaynak verdiği belirtildi. Binanın, 31 Aralık 2003'te tamamlanması planlanıyordu. 
     
</TEXT>
</DOC>
