<DOC>
<DOCNO> 205909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/siyaset/siy03.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavga etmeyi çok seviyor 
</HEADLINE>
<TEXT>

   TBMM'de başlattığı kavgalarla tanınan Kutlu, tezkere görüşmesi sırasında da CHP'lilere saldırmıştı 
      ANKARA Milliyet 

   
   AKP Grup Yönetim Kurulu, AKP Adıyaman Milletvekili Hüsrev Kutlu'nun Atatürk'e karşı sözlerini yılbaşı tatilinin ardından 5 Ocak'ta değerlendirecek. Bir komisyon kurarak olayı soruşturacak olan Grup Yönetim Kurulu, Kutlu'nun savunmasını dinleyecek. Kutlu haksız bulunursa disiplin kuruluna sevk edilecek. 
   Kutlu, TBMM Genel Kurulu'nda kavga başlatmasıyla tanınıyor. Adıyamanlı aşiret üyesi ve eski DYP Adıyaman İl Başkanı olan Kutlu, İstanbul Üniversitesi Hukuk Fakültesi'nden mezun oldu. AKP'nin kurulmasıyla parti değiştiren Kutlu, Mart 2003'te ABD'nin Irak'a operasyonuyla ilgili tezkerenin TBMM'deki tartışmaları sırasında çıkardığı kavgayla gündeme geldi. Asker sevkıyatıyla ilgili araştırma önergesi görüşülürken "ABD uşağı" diyen CHP'lilerin üzerine yürüyen Kutlu ,kavganın başlamasına neden oldu. 
   Kutlu, ayrıca Dokunulmazlıkları Araştırma Komisyonu Başkanı olarak yargının tam bağımsız olmadığını öne sürdü ve dokunulmazlıkların kaldırılmamasını istedi. 
   Son olarak Atatürk'ün mareşal kıyafetli resminin Meclis'te yer almasından rahatsız olan Kutlu, TBMM'deki taburun sesleri yüzünden "kendisini kışlada hissettiğini" iddia etti. 
   
   
   
   
</TEXT>
</DOC>
