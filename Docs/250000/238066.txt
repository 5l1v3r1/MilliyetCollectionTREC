<DOC>
<DOCNO> 238066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun31.html </URL>
<DATE> 2004/05/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rumsfeld 'işkence skandalı' hakkında ifade veriyor 
</HEADLINE>
<TEXT>

     ABD Savunma Bakanı Donald Rumsfeld bugün Temsilciler Meclisi ve Senato'nun silahlı kuvvetler komisyonlarında ifade verecek. 
     BBC'nin haberine göre, Donald Rumsfeld, Irak'taki Amerikan askerlerinin tutuklulara aşağılayıcı muamelede bulunmasıyla ilgili soruları yanıtlayacak. 
     Rumsfeld, konu hakkındaki tüm bilgileri niçin Kongre'ye iletmediğini açıklayacak. 
     Amerikan Savunma Bakanı'nın ifadeleri, siyasi geleceği hakkındaki spekülasyonların sürdüğü bir döneme rastlıyor. 
     Başkan Bush'un, Iraklı mahkumların aşağılanmasıyla ilgili olarak Rumsfeld'i azarladığı biliniyor. 
     Bush'un, Rumsfeld'e, niçin kendisini bu fotoğraflardan haberdar etmediği ve olayla ilgili raporu kendisine iletmediğini sorduğu belirtiliyor. 
     Amerika Birleşik Devletleri Başkanı, dün Ürdün Kralı Abdullah'la yaptığı görüşme sonrası, Iraklı tutukluların aşağılayıcı muameleye tabii tutulması nedeniyle özür dilemişti. 
     Bush daha önce de bazı Arap televizyonlarına konuşmuş ve olayın ülkesine verdiği zararı sınırlamaya çalışmıştı. 
     Ancak George Bush, Rumsfeld'in istifasına yönelik talepleri ise reddetti. 
     Washington muhabirimiz ise Rumsfeld'in koltuğunu koruyabilmesi için, Temsilciler Meclisi ve Senato'nun silahlı kuvvetler komisyonları üyelerini, sorunun önemi ve ciddiyetini anladığı yolunda ikna etmesi gerektiğini söylüyor. 
     
</TEXT>
</DOC>
