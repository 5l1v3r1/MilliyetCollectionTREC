<DOC>
<DOCNO> 214885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/siyaset/siy04.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP mali sıkıntıda 
</HEADLINE>
<TEXT>

   Mali sıkıntı içine giren ANAP'ta, İstanbul il binasının satışı gündeme geldi. Genel merkezde otopark alanının satılması veya kat karşılığı verilip kira geliri sağlanması düşünülüyor... 
      HAKAN ŞANLITÜRK Ankara 

   
   ANAP, 3 Kasım 2002 seçimlerinin ardından düştüğü mali krizi aşmak için formül arayışında. 28 Mart'taki yerel seçimlerle ilgili çalışmaların finanse edilebilmesi için çıkış yolu bulundu. 
   Merkez Karar ve Yönetim Kurulu'nun MKYK önceki günkü toplantısında, ANAP Genel Merkez otopark alanıyla İstanbul İl Başkanlığı binasının gelir getirecek şekilde değerlendirilmesi için Başkanlık Divanı'na yetki verildi. MKYK, olayın her aşamasında kurula bilgi verilmesini de şart koştu. İlk aşamada İstanbul il binasının satılarak, yerine Maslak'ta bir veya iki katlı yeni bir bina alınması düşünülüyor. İkinci formül de genel merkez otopark alanının satılması veya kira getirecek şekilde değerlendirilmesi. Bu arsaya 1.5 milyon dolar teklif edildiği ancak Genel Başkan Nesrin Nas'ın vazgeçtiği bildirildi. Kat karşılığı yaptırılacak binayla partiye kira geliri sağlanmasının planlandığı kaydedildi. 
   Bu arada, ikisi Doğan, diğerleri de Renault ve Volkswagen olan 4 kayıp taşıttan birine yazılan trafik cezasının partiye gelmesi şaşkınlık yarattı. Olumsuz gelişmelere, kaybedilen 4 davada verilen toplam 190 milyar liralık ceza da eklendi. Haciz tehlikesi yaşanmaması için paranın ödendiği kaydedildi. 
   
   
</TEXT>
</DOC>
