<DOC>
<DOCNO> 227893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun50.html </URL>
<DATE> 2004/04/02/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
ABD Dışişleri Bakanlığı'ndan Powell özrü .. 
</HEADLINE>
<TEXT>

     ABD Dışişleri Bakanlığı, Dışişleri Bakanı Colin Powell'ın Alman ZDF televizyonunda Türkiye'yi bir ''İslam cumhuriyeti'' olarak niteleyen sözlerine açıklık getirerek, Türkiye'nin laik, demokratik bir cumhuriyet olarak görüldüğünü, ABD'nin bu görüşünde bir değişiklik olmadığını bildirdi. 
     Anadolu Ajansı ile görüşen ABD Dışişleri Bakanlığı'nın bir yetkilisi, Powell'ın daha önce defalarca Türkiye'nin laik ve demokratik bir cumhuriyet olduğunu söylediğine işaret etti. Aynı yetkili, ''ABD'nin bu görüşünde bir değişiklik yok. Powell sadece, Türkiye'nin nüfusunun ağırlıklı olarak Müslüman olduğunu ve Türkiye'nin yönetim şekli cumhuriyet olan bir demokrasi olduğunu vurguluyordu'' dedi. 
     Amerikalı yetkili, ''Türkiye ve Pakistan, farklı yönetim sistemleri olan ülkeler. Powell, iki ülke arasında paralellik kurmuyordu'' diye konuştu. 
     Powell, Berlin'de bulunduğu sırada Alman DZF televizyonuna bir röportaj vermişti. ABD Dışişleri Bakanı Powell, bu röportajda, Türkiye ve Pakistan hakkında, ''İslam cumhuriyetleri'' nitelemesinde bulunmuştu. 
     
</TEXT>
</DOC>
