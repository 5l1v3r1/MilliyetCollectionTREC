<DOC>
<DOCNO> 224863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo01.html </URL>
<DATE> 2004/03/23/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Bilgili Kalan 8 maçı da kazanıp, şerefimizle yürümek istiyoruz... 
</HEADLINE>
<TEXT>

     Beşiktaş Kulübü Başkanı Serdar Bilgili, sezon sonuna kadar kalan 8 maçlarını da kazanmak zorunda olduklarını belirterek, ''Bu maçları kazanıp sokakta onurumuzla, gururumuzla, şerefimizle yürümek istiyoruz'' dedi. 
     Bilgili, bir televizyon programında canlı yayına katılarak açıklamalarda bulundu. Artık ''şampiyonluk'' lafını çok fazla ağızlarına alma lüksleri olmadığını kaydeden Bilgili, şöyle konuştu 
     ''Çünkü biz elimizde olan şampiyonluk şansımızı yine kendi elimizle bıraktık. Şimdi onu tekrar elimize geçirmek için bir şans bekliyoruz. Önümüzde 8 hafta var, bu maçlar boyunca, şampiyonluğu kazanalım, kazanmayalım, Beşiktaş ruhuyla, gerçek bir Beşiktaşlı gibi bütün gücümüzle, bütün varlığımızla, inanarak savaşacağız. Oyuncularımıza, 'Sekiz maçı kazanalım, şampiyonluk gitsin. Ama sokakta, hepimiz onurumuzla, gururumuzla, şerefimizle haysiyetimizle dimdik yürüyelim' dedim.'' Bilgili, Beşiktaş'taki düşüşü izah etmenin mümkün olmadığını ifade ederek, şöyle devam etti 
     ''Takımla beraber yatıp kalkıyoruz, her şeyi yapıyoruz, ama işin içinden çıkmakta zorlanıyoruz. Futbolda matematiksel bir izah yok, bu düşüşün nedeni olarak tek bir sebep söyleyemem. Şansımız da yaver gitmedi. Bunun altında, bir araya gelen 8-9 sebep var. 100. yılda taşlar yerine oturdu, her şey bir araya geldi. Şimdi bu taşlar yerinden oynadı, bu taşları yeniden yerine oturtmak kolay değil. Biz elimizden geleni yapacağız, sokakta dik yürümek istiyoruz.'' 
     
     ''LİGİN KADERİNİ ETKİLEYECEK HAKEM HATALARI YAPILDI'' 

     Beşiktaş'a son dönemde çok büyük haksızlıklar yapıldığını dile getiren Serdar Bilgili, ''Bu hatalar, hatta ligin kaderini dahi etkileyecek hale geldi'' dedi. 
     ''Ancak düşüşü sadece bu hatalara da bağlamamalıyız, biz de yeteri kadar iyi oynamıyoruz. Daha iyi olmalıyız'' diye konuşan Bilgili, şunları kaydetti 
     ''Sırtımızı hakem hatalarına dayamak istemiyoruz. Ankaragücü, Trabzonspor, Malatyaspor ve Diyarbakırspor maçlarında, ya golümüz verilmemiş, ya penaltı verilmemiş. Zaten basket maçı oynamıyoruz. Aleyhinize karar verilmişse, toparlanmak zor oluyor. Böyle hassas bir ortamda morallerin bozulması takımı etkiliyor. Samsunspor maçı bir kırılma noktasıdır, şans da yanımızda değildi. Her şey 2003 yılında pozitifti, 2004'de bu birden dağıldı. Elazığspor maçında Tayfur'un golü 5 dakika gecikseydi tribünlerde hareketlilik başlayacaktı, taraftarlar da sabırsız. Bütün bunlar bir araya gelince önlenemez bir düşüş başladı. Bu sekiz maçı alıp, şampiyon olmasak da, seyircimiz, ikinci de olsa takımını alkışlayacaktır.'' 
     
     ''LUCESCU'NUN ARKASINDAYIZ'' 

     Teknik direktörleri Mircea Lucescu'nun arkasında olduklarını dile getiren Bilgili, Lucescu'nun bu takımı şampiyon yaptığını, yine yapacak beceri ve gücü bulunduğunu vurguladı. 
     Lucescu'nun Türkiye'de son derece mutlu olduğunu söyleyen Başkan Bilgili, ''Bu işler bu kadar kolay değil, biraz istikrara ihtiyacımız var, biz hocamızla yolumuza devam edeceğiz, güveniyoruz. Bunu laf olsun diye de söylemiyoruz. Ona haksızlık yapılmasın. Kendisiyle konuştum, gitmesi söz konusu değil. Beşiktaş'ın huzura ihtiyacı var. Camiamızın huzura ihtiyacı var. Beşiktaş'ın gençleşmeye, kadronun yenilenmeye ihtiyacı var. Bunu da kadronun çatısını tutarak yapacağız'' diye konuştu. 
     ''İlhan'ın son 1,5 sezonda yaptıkları tartışılabilir'' diyen Bilgili, İlhan Mansız'ın gidişinde kulübe gelen teklifi kendilerine Lucescu'nun ilettiğini söyledi. Serdar Bilgili, hem Ahmet Dursun'un, hem de İlhan Mansız'ın gidişinde Lucescu'nun onayını aldıklarını kaydederek, ''İlhan'ın gitmesi ani ve son anda oldu, kısa bir süre içinde karar verilmesi lazımdı. Ondan sonra yeni bir oyuncu bulmak mümkün değildi. İlhan'ın Beşiktaş için ne kadar kritik olduğu tartışılabilir, satılması, maddi veya manevi, yanlış bir karar değildi. Arkadan gelen oyuncular beklenen performansı gösteremedi'' ifadesini kullandı. 
     Futbolcuların psikolojik durumlarının etkisinin sahaya yansıdığına da değinen Bilgili, Lucescu'nun ise özgüvenini kaybetmediğini ve sadece futbolcularını ve takımını korumaya çalıştığını, bunu yaparken bazı kurumları ve kuruluşları rahatsız ettiğini söyledi. 
     
     ''ÜST DÜZEY FUTBOLCU ALACAK PARAMIZ VAR'' 

     Başkan Bilgili, transfer çalışmalarının 3-5 aydır Lucescu ile koordineli olarak sürdüğünü belirterek, üst düzey futbolcu alacak paraları bulunduğunu söyledi. 
     Hiç gösterişe yönelik transfer yapmadıklarını vurgulayan Bilgili, forvet, orta saha ve defans oyuncusu almayı düşündüklerini, bu çalışmaları gizli yapmaya çalıştıklarını dile getirdi. 
     Bilgili, BJK İnönü Stadı'nın zemini indirip kapasiteyi 32 bine çıkarma işlemini gelecek sezon başına kadar yapacaklarını, böylece stat gelirlerini 18 milyon dolara çıkartmayı hedeflediklerini de ifade etti. 
     
     ''BEŞİKTAŞ'TA KOLTUK SEVDALILARI VAR'' 

     Beşiktaş için olağanüstü kongre duyumlarının, Beşiktaş'ın geleceği için üzücü olduğunu kaydeden Başkan Bilgili, camiada koltuk sevdalıları bulunduğunu savundu. 
     Beşiktaş'ın kötü gidişini veya başarısız olmasını dört gözle bekleyen insanlar bulunduğunu ileri süren Bilgili, şöyle devam etti 
     ''Beşiktaş'a hizmet etmek istiyorlarsa, geçen kongrede çıkarlardı karşıma, kazanırlardı, kaybederlerdi herkes alkışlardı. Bu camiayı karıştırmaktır. Kongreye gidilmese bile, bu tür bir negatif elektrik yayılması üzücü. Benim gitmem yeterse, ben hemen giderim, hocamın gitmesi çözümse onu da yaparım. Beşiktaş'ta bazı koltuk sevdalıları var, Beşiktaş'ta başarısızlığı bekleyen adı 'Beşiktaşlılar' var.'' 
     
     ''TERİM'E ÜZÜLDÜM'' 

     Başkan Bilgili, Fatih Terim'in Galatasaray'dan ayrılması konusunda ise ''Terim, Türkiye'nin yetiştirmiş olduğu en büyük teknik direktörlerinden birisidir. Türkiye'nin böyle bir değeri kaybetmemesi lazım. En kısa zamanda Türkiye'de kendine uygun bir kulüpte devam etmesi veya Avrupa'da bir kulüpte çalışmasını arzu ediyorum'' dedi. 
     Mehmet Cansun'un şirketiyle 1998 yılından bu yana davalı olduklarını anlatan ve bunu basına sızdırdıkları iddialarının çok çirkin olduğunu belirten Bilgili, şunları kaydetti 
     ''Cansun'un şirketi, 2001 yılında 1 milyon dolar gibi bir parayı hiç haberimiz yokken haciz yaptırmıştı. Biz yargıya müracaat ettik ve karar değişti, biz görüşme yaptık, netice aldık. Kendisine 14'e yakın dava açıldı, bunu gizlemek mümkün değildi. Bu konuda avukatımız Erdoğan Tuncer açıklama yapacaktı, ancak ben rica ettim. Bu olay 98 yılından bu yana gelen davalarla devam ediyor, ama sonuçlanması bugünlere kısmet oldu.'' Fenerbahçe Teknik Direktörü Christoph Daum'a da övgüler yağdıran Bilgili, ''Bana Fenerbahçe kulübünden sorulduğunda, alınmasını tavsiye etmiştim. O zaman bir demecimde de 'Daum bizim başımıza bela olacaktır' demiştim, oldu'' dedi. 
     
</TEXT>
</DOC>
