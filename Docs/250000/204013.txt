<DOC>
<DOCNO> 204013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur20.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 'Bize ne IMF'den ne başkasından fayda var' 
</HEADLINE>
<TEXT>

     Maliye Bakanı Kemal Unakıtan, yüksek büyüme peşinde olmadıklarını, kalıcı ve istikrarlı büyümeyi sağlamayı hedeflediklerini söyledi. 
     Unakıtan, TBMM Genel Kurulu'nda, Maliye Bakanlığı ve Gelir Bütçesi üzerinde değerlendirmelerde bulundu, muhalefet sözcülerinin yönelttiği eleştirileri yanıtladı. 
     Kamunun GSMH içindeki payının giderek küçüleceğini, özel sektörün ise yükseleceğini, dünyadaki genel uygulamanın da bu yönde olduğunu kaydeden Unakıtan, özel sektörün ekonomideki rolünü artırmak, vergi yükünü azaltarak ve diğer açılımlarla büyümeyi sürekli hale getirmek istediklerini kaydetti. Unakıtan, ''yüksek büyüme peşinde olmadıklarını, istikrarlı ve kalıcı büyümeyi sağlamanın önemli olduğunu'' ifade etti. 
     Unakıtan, 2004 yılının kayıtdışı ekonomi ile mücadele yılı olacağını dile getirirken, Hükümet'in, vergi sisteminde getirdiği yasal düzenlemelerin meydana getirdiği ortamda kayıtdışı ile mücadeleye girmenin tam zamanı olduğunu bildirdi. 
     Radikal tedbirlerle fiktif kazançlardan değil, gerçek kazançlardan vergi alacaklarını belirten Unakıtan, vergi kaçırılan kalemlerin azalacağını ve vergi kaçırmanın bir mazereti kalmayacağını söyledi. 
     Ticari işlemlerde vatandaşın faturasını almasının önemine değinen Unakıtan, ''Alınmayan her faturanın bedelini almayan ödüyor. Her faturanın bir bedeli vardır, bu bedeli fatura vermeyen değil, almayan ve onunla birlikte millet ödüyor. Gerekiyorsa bu bilinci yerleştirmek için konuyu ders kitaplarına yazdıracağız'' diye konuştu. Unakıtan, devletin mükellefi korumakla yükümlü olduğunu ancak mükellefin de sorumluluklarının gereğini yapması gerektiğini vurgularken, faturalı alışverişten ülke evlatlarının kazançlı çıkacağını belirtti. 
     
     ''GÜNEŞ BALÇIKLA SIVANMAZ'' 
     Maliye Bakanı, kayıtdışını önleyemedikleri takdirde güçlü ve istikrarlı ekonomiyi gerçekleştiremeyeceklerine işaret etti. 
     Vergi işlemlerini basitleştireceklerini, mükelleflerin bankalara giderek ya da gitmeden internet yoluyla veya bankalara otomatik ödeme talimatı vererek vergilerini ödeyeceklerini anlattı. Unakıtan, beyannamelerin de internet yoluyla verilebileceğini bildirdi. 
     2003 bütçesini çok zor şartlarda hazırladıklarını belirten Unakıtan, Türkiye'nin ilk kez makro hedefleri tutan bir bütçeyi yaşadığını, bunun AK Parti'nin başarısı olduğunu savundu. Türk Milleti'nin bunu gördüğünü, ancak muhalefet sözcülerinin ''sanki Türkiye'de başka şeyler oluyormuş'' gibi konuşmalarına şaşırdığını bildiren Unakıtan, ''küçültücü sözlerle bir yere varılmaz, çünkü güneş balçıkla sıvanmaz'' dedi. 
     ''Muhalefet olmak kolay değil, inceleme yapmak, üstünkörü konuşmamak gerekir'' diyen Maliye Bakanı Unakıtan, CHP İzmir Milletvekili Oğuz Oyan'ın, dış borçların arttığına ilişkin sözlerinin gerçeği yansıtmadığını bildirdi. Unakıtan, ''Uluslararası kriterler vardır ve bunlar her yerde aynıdır. Bu kriterlere göre 2002'de borçlanma gereği 12.8 iken 2003'te 8.7'ye düştü. Borçların GSMH'ye oranı yüzde 90'lardaydı, biz 70'lere düşürdük, orta vadede de 60'ların altına düşüreceğiz'' diye konuştu. 
     Unakıtan, muhalefetin 4 ilde okullarda süt dağıtımına son verilmesini eleştirdiğini ve ''yalnız kitap vermekle olmuyor'' diye Hükümet'i suçladığını anımsatarak, ''Bedava verilen bu kitapların bırakın parasını, zamanında vermek bile önemli. Bir tane bile şikayet geldi mi Çocuklar sıralarında kitapları buldular. Biz gençliğimizde iki ay kitap bulamaz, teksirlerle idare ederdik'' dedi. 
     
     ''SEN GÖRMEYE NİYETLİ DEĞİLSEN...'' 
     ''Bir başarı var ve herkes bunu tescil etmek mecburiyetinde'' diyen Unakıtan, CHP Mersin Milletvekili Mustafa Özyürek, ''o tescil mecburiyeti nereden icap ediyor '' diye laf atınca, ''Gerçekleri görmeye niyetli değilsen ben ne yapayım '' diye konuştu. 
     AK Parti iktidarından önce milli gelirin yarı yarıya eridiğini, ancak şu aşamada 3000 doları geçtiğini, 2004 yılında daha da yükseleceğini anlatan Unakıtan'a CHP'liler, ''Sen köyü, çarşıyı falan gezmiyorsun, onların durumunu bilmiyorsun'' diye laf attılar. Unakıtan ise ''Biz köyü, çarşıyı falan dolaşıyoruz ama bazılarının aklına köy deyince Arnavutköy geliyor. Aramızda o kadar fark olacak'' diye konuştu. 
     
     ''NİYE 226 MİLYONA MAHKUM ETTİNİZ '' 
     Başbakan Recep Tayyip Erdoğan'ın asgari ücret konusunda yaklaşımını hatırlatarak, ''asgari ücrette de bu milletin, asgari ücretlinin yüzünü biz güldüreceğiz. Biraz bekleyin'' diyen Unakıtan, CHP Ankara Milletvekili Bayram Meral'in ''asgari ücretlinin eline ne geçiyor onu söyle '' diye konuşması üzerine, ''Şimdiye kadar ele geçeni tarif etmediniz de niye 226 milyon liraya işçiyi mahkum ettiniz İşçiyi buna mahkum edenler de millete hesap verecekler'' dedi. 
     Unakıtan, özel okullarının açılmasının da ekonominin büyümesine katkı sağladığını belirttiği konuşmasında, iş dünyasının önü açılmadığı takdirde işsizliğe nasıl çare bulunacağını sordu. CHP'lilerin, ''sigorta primlerini düşürün'' diye laf atmaları üzerine de Unakıtan, ''Valla biz neyi, nasıl yapacağımızı biliyoruz, milletin istediğini yapıyoruz'' dedi. 
     Unakıtan, 2004 yılında da mali disiplinin devam edeceğini, ancak bunun sosyal politikaların ihmal edileceği anlamına değil, gelirine ve giderine, devlete sahip çıkmak anlamına geldiğini bildirdi. Unakıtan, ''Bize ne IMF'den ne de başkasından fayda var, bize ancak kendimizden fayda vardır'' diye sözlerini tamamladı. 
     Genel Kurul'da Maliye ve Gelir Bütçesi üzerindeki görüşmeler sürüyor. 
     
</TEXT>
</DOC>
