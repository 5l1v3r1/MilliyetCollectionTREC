<DOC>
<DOCNO> 234076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yazar/sazak.html </URL>
<DATE> 2004/04/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Barışa evet 
</HEADLINE>
<TEXT>

   
   24 Nisan referandumu öncesinde Kıbrıs'ın geleceğine ilişkin siyasi eğilimler önemli ölçüde netleşmiş gözüküyor. 
   Kuzey'deki Türkler 'evet', Güney'deki Rumlar 'hayır' demeye hazırlanıyor. Kamuoyu yoklamalarına göre evet ve hayırcı oylar adanın iki kesiminde yüzde 65'lerde çıkabilir. 
   Annan planı reddedilirse sadece Rumların temsil edildiği Kıbrıs Cumhuriyeti 1 Mayıs'tan itibaren AB ülkesi haline gelecek. 
   Denktaş, Türkleri referandumda 'evet' demeye yönlendirmek üzere bir tuzak kurulduğuna inanıyor ve AKEL'in BM'den garanti isteğini bile referandum manevrası olarak görüyordu. BM Güvenlik Konseyi'nde Rusya'nın Kıbrıs'la ilgili kullandığı 'veto'dan sonra gerçek durum bir kez daha anlaşıldı ki, Annan planı asıl Rumların işine gelmiyor. Çünkü 24 Nisan'da referandumdan evet çıkarsa 30 yıldır tanınmayan KKTC, Birleşik Kıbrıs Cumhuriyeti'nin eşit, kurucu ortağı olarak AB üyesi haline gelecek. Adadaki Türkler iki kesimliliğinin korunduğu Kuzey'de egemen halk olarak, hem ortak devlette temsil meşruiyeti kazanacaklar, hem de uluslararası toplumda tanınacaklar. Üstelik, Türkiye'nin garantörlüğü ve adadaki askeri varlığı da AB üyesi oluncaya dek korunacaktı. 
   Papadopulos yönetimi, Kıbrıs'ta 1 Mayıs'tan itibaren 'tek başına' kullanacağı hakları Türklerle paylaşmamak için çözüme yanaşmadı. Son anda Rusya'yı devreye soktu. 
   AKEL de aynı şovenist dalgaya kapılarak, referandumda 'hayır' oyu kullanacaklarını açıkladı. 
   Peki Denktaş'ın politikası Kuzey Kıbrıs'a ve Türkiye'ye ne kazandıracak 
   AB üyesi Güney'in zamanla Kuzey'i ekonomik açıdan yutmasına nasıl engel olunacak 2004 sonunda AB'den müzakere takvimi bekleyen Türkiye Kıbrıs'ta çözümsüzlük nedeniyle yeni bir haksızlığa uğrarsa 'kaçan fırsat'ın tarihi sorumluluğunu kim üstlenecek Denktaş, 'Allah Rusya'dan razı olsun' diyebiliyor 
   Siyasi iktidar, Kıbrıs'ta çözümün önünü açmak için büyük risk üstlendi ve Davos süreciyle başlayan 'bir adım önde gitme' siyasetinin arkasında durdu. AB Komiseri Verheugen Rumlar tarafından 'aldatıldığını' itiraf ediyorsa bu Ankara'nın izlediği diplomasi sonucudur. Türkiye ilk defa çözümü savunan taraf haline gelmiş, Güney Kıbrıs ve Yunanistan AB'nin iyi niyetini sömüren, kalıcı barışı engelleyen duruma düşmüşlerdir. 
   Türkiye Kıbrıs'ta üzerine düşeni yaptı. Sözünü tutma süreci AB'de. Türkiye ile 2005'te tam üyelik müzakerelerine başlanması, Kıbrıs'ı eninde sonunda birleştirecektir. 
   Bu duygularla Kıbrıs'ta barışa 'evet' diyoruz. Son söz halkların 
   
      
   
   
</TEXT>
</DOC>
