<DOC>
<DOCNO> 204983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur30.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV virüsü taşıyan hayat kadını 1335 kişiyle birlikte olmuş 
</HEADLINE>
<TEXT>

     Erzurum'da bir otelde fuhuş yaparken yakalanan yabancı uyruklu bir kadının yapılan sağlık kontrolünde HIV ve Hepatit-C virüsü taşıdığı belirlendi. Hastalıklı kadının tuttuğu çetele sonucunda 3 ayda bin 335 kişiyle birlikte olduğu ortaya çıktı. 
     Erzurum'un Gölbaşı semtinde bulunan bir otelde yabancı kadınların fuhuş yaptığı yönünde polise bilgi geldi. Bunun üzerine Asayiş Şube Müdürlüğü Ahlak Bürosu ekipleri tarafından söz konusu otele baskın düzenlendi. 
     Otelde yapılan kontrollerde erkeklerle para karşılığı fuhuş yapan Gürcistan uyruklu 3 kadın yakalandı. Numune Hastanesi'nde yapılan sağlık kontrolünde, fuhuş yapan kadınlardan Oksana Topor'un 27 HIV ve Hepatit-C virüsü taşıdığı belirlendi. 
     Hastalıklı kadının polise verdiği ifadede, 3 aydır otelde erkeklerle para karşılığı fuhuş yaptığını ve günde ortalama 10-15 erkekle birlikte olduğunu söyledi. Birlikte olduğu erkeklerin sayısını bilmek amacıyla özel bir deftere çetele tuttuğunu söyleyen kadının, bugüne kadar 1335 kişiyle ilişkiye girdiği ortaya çıktı. 
     Asayiş Şube Müdürü Ali Ayaz, Oksana Topor'la birlikte olan kişilerin mutlaka sağlık kontrolünden geçmeleri gerektiğini ifade ederek, ''Aksi taktirde hastalıktan kurtuluş olmaz ve ailelerine de bulaştırırlar. Hastalığın kuluçka süresi 1 ila 15 yıl arasında değişiyor. Bu nedenle test sonucu hemen pozitif çıkmayabilir. Vatandaşlarımız ilerleyen aylarda da test yaptırsınlar'' diye konuştu. 
     Ayaz, fuhuş yapılan otelin sahibi H.K'nın da gözaltına alındığını ifade ederek, söz konusu kişi hakkında gerekli işlemin yapılacağını belirtirken, fuhuş konusunda yaptıkları denetimleri artıracaklarını kaydetti. 
     
</TEXT>
</DOC>
