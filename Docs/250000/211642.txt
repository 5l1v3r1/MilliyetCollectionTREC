<DOC>
<DOCNO> 211642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/yazar/asik.html </URL>
<DATE> 2004/01/28/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Türban Amerika'da 
</HEADLINE>
<TEXT>

   
   Başbakan Tayyip Erdoğan ve Dışişleri Bakanı Abdullah Gül, Çankaya'da verilen resmi davetlere yanlarında eşleri olmadan katılıyorlar. Dışişleri Bakanı Abdullah Gül Cumhurbaşkanı adına bir devlet başkanını karşılayacağı zaman eşini karşılama törenine götürmüyor. 
   Kamu görevinde ve resmi protokolde türban yasak. Başbakan ve Dışişleri Bakanı Türkiye'de bu kurala uyuyor. Herhangi bir itirazları duyulmuyor... 
   Ne var ki aynı kişiler yurtdışı ziyaretlerini türbanlı eşleriyle yapmakta sakınca görmüyorlar. 
   İçerde uydukları yasalara dışarda uymuyorlar. 
   Avrupa ülkeleri, devet memurlarına ek olarak okullarda bile türbanı yasaklarken, Amerika'da sergilenen manzara Avrupa'ya nasıl bir mesaj göndermeyi amaçlıyor acaba 
   Şeriatçı Pakistan, Müslüman Malezya, Mısır, Ürdün, Suriye'nin "first leydi" leri dünya televizyonlarına "Mustafa Kemal Türkiyesi"ni örnek alarak açık başla çıkarken, "Modern Türkiye"nin İslam ve Arap geleneklerinin son temsilcisi olmaya soyunmuş olması bir kara mizah mı 
   Başbakan Erdoğan ve eşi dün Milliyet'in birinci sayfasında Abdülhamit'in torunu Osman Ertuğrul ve Zeynep Ertuğrul ile birlikte görünüyorlardı... 
   Osmanlı Padişahı ve Halife Abdülhamit'in gelini Zeynep Hanım'ın başı açıktı, Bayan Erdoğan türbanlı... Osmanlı'nın son 100 yılında ve Cumhuriyet'te türban yoktu... Heyetimiz, Amerika'da hangi dönemi ve geleneği temsil ediyor 
   
   Tayyip Erdoğan, ABD'deki ilk görüşmesini, Abdülhamit'in torunuyla yapmış. 
   "Tarihi gezi" dedikleri bu olsa gerek... 
   Haldun Ertem 
   
   Trabzon havası...    Nermin Karsan Trabzon'dan yazıyor... Geçenlerde iş için Erzurum'a gittim. Öğlen Palandöken'e çıktım. Şehir simsiyah bulutlar içinde kaybolmuştu. Erzurum soğuk bir şehir. Doğal olarak çok yakıt kullanmak zorundalar. Fakat Trabzon öyle değil. Kar düşmüyor. Hava güzel. Fakat bizim Boztepe'den Trabzon'a baktığımda gördüm ki, manzara Erzurum'dakinden hiç farklı değil. Erzurum'da hava kirliliği alarm veriyor. Hiç kimse Trabzon'da yaşanan hava kirliliğinden söz etmiyor. Çünkü bizim kentte ölçüm cihazı yok. Böyle göz göre göre boğulacak mıyız 
   
   Beşiktaş - Samsun maçının hakemi Cem Papila, Orhan Pamuk'un romanını yeniden yazdı Benim Adım Kırmızı... 
   
   Satranç şampiyonu    Tunç Hamarat, ICCF'in Uluslararası Yazılmalı Satranç Federasyonu 16. Dünya Şampiyonu oldu. Haber Türkiye'de duyulmadı. Çünkü yurdumuzun medyası malum popstar şampiyonası peşinde... Satranç gibi kafa sporları bizi yoruyor. Tunç Hamarat'a gelince. Avusturya'da yaşayan Hamarat 10 yıldır bu ülkenin vatandaşı. O yüzden ülkesi Avusturya olarak geçiyor. Avusturyalılar onunla gurur duyuyor. O da kıymetinin bilindiği yerde yaşamaktan mutlu görünüyor... 
   Bir başka büyük usta Suat Atalık da çoktandır Bosna Hersek vatandaşı... 
   
   Yarı zamanlılar... 
   Yarı zamanlı çalışan öğretim üyelerinin tazminatlarının kesilmesi konusunda Uludağ Üniversitesi Rektörü Prof. Mustafa Yurtkuran dün kimi bilgiler verdi... Dedi ki 
   - Tam gün çalışan öğretim üyelerine verilmesi gereken bu tazminatları kimi üniversitelerde yarı zamanlı çalışanlara da verdiler. Ben o zaman bunun yönetmeliklere aykırı olduğunu söyledim. Kendi üniversitemde çalışan yarı zamanlı hocalara vermedim. Bu yüzden beni mahkemeye verdiler. Mahkeme beni haklı buldu. Diğer üniversitelerde Sayıştay denetimleri sırasında denetçiler bugüne dek bu durumu görmemiş olabilirler. Ancak sonunda gördüler. Doğal olarak bu tazminatların kesilmesini ve ödenmişlerin geri verilmesini istiyorlar... 
   Sayın Profesör Yurtkuran ile "part time" çalışan hocaların durumunu konuşuyoruz... 
   - Yarı zamanlı çalışma büyük istismarlara yol açıyor, mutlaka kaldırılmalıdır, zaten yeni YÖK yasasında da bunun kaldırılmasını öneriyoruz, diyor Yurtkuran... Çözüm nedir Anlatıyor 
   - Öğretim üyesi üniversitede 16.30'a kadar çalışır, o saatten sonra üniversitede kalır ve hasta bakar. Baktığı hastanın ödediği ücretin yüzde 40'ı gibi bir rakam kendisine ödenir. Dışarda muayenehane açamaz. Eğer açmak isterse üniversite ile ilişiğini keser... Sadece muayenehanede çalışır... 
   Doğrusu öneri makul görünüyor... 
   
   Genel seçimlerde Başbakan'ın kim olacağını bilmeden seçim yaptık, şimdi de Belediye başkanlarını kim olduklarını bilmeden seçeceğiz herhalde. 
   Arif Ayhan 
   
   İdeal Başkan...    Dansçı Zeynep Tanbay, Cumhuriyet'te "İdeal belediye başkanınız kim " sorusuna şu yanıtı veriyor 
   - Kaldırım taşlarını 5 yıl boyunca değiştirmeyecek, 3. köprüyü onaylamayacak, yeni inşaatlara izin vermeyecek, bilboardlara fotoğraflarını koymayacak, bez afişlerle bayramımı kutlamayacak kişi... 
   Ne kadar az şey istiyoruz aslında belediye başkanlarından. Onu bile beceremiyorlar... 
   
   Mezar yeri fiyatları daire fiyatlarını geçti. 
   Dar gelirli vatandaşlar için Mezar Yeri Yapı Kooperatiflerinin kurulması yakındır. 
   S. S. Yeşil Karacaahmet Ölümkent Mezar Yeri Yapı Kooparatifi. 
   Akif Kökçe 
   
      
   
</TEXT>
</DOC>
