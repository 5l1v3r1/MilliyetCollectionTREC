<DOC>
<DOCNO> 241965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy12.html </URL>
<DATE> 2004/05/22/ </DATE>
<TIME> 21.38 </TIME>
<AUTHOR>  </AUTHOR>
<HEADLINE>
Ağar "İmam Hatipler, bu ülkenin birinci sınıf vatandaşlarıdır" 
</HEADLINE>
<TEXT>

     DYP Genel Başkanı Mehmet Ağar, imam hatiplilerin, bu ülkenin birinci sınıf vatandaşları olduğunu söyledi. 
     Ağar, Gaziantep'te partisinin İl Başkanlığını ziyaret ederek, partililerle sohbet etti. 
     Ağar, burada yaptığı açıklamada, bugün yapılan TOBB Genel Kurulu'nda, ekonominin çok da iyi olmadığının, hükümetin pembe tablolar çizdiğinin ortaya çıktığını öne sürdü. 
     ''Hükümetin, vatandaşların sosyal ve ekonomik sorunlarının çözümü konusunda yetersiz kaldığını, seçimden seçime insanlara reva görülen kömür, yiyecek paketi dağıtılarak seçimlerin kazanma döneminin artık sona ermesi gerektiğini'' kaydeden Ağar, şöyle konuştu 
     ''Ekonomimiz döviz, faiz ve borsa üçgenine sıkışmış durumda. Siyaset 5 yıldızlı oteller yerine cadde ve sokaklarda yaşayan insanlarımızın arasında onların dertleriyle dertlenerek yapılmalı. AK Parti hükümetinin, maalesef insanların bu manada dertlerine çare olamadığını görüyoruz. DYP, bu ülke insanın sorunlarının çözümünde tek parti olduğunu önümüzdeki dönem içinde ülke genelinde yapılacak toplantı ve mitinglerde halka anlatacak.'' Türkiye'de yeni yatırım alanları, istihdam ve üretim yapılamadığını iddia eden Ağar, ''Havalar ısınmaya başladı. Hükümetin başarısızlığının, siyasetteki havanın ısınmasına da neden olduğunu özellikle belirtmek isterim'' dedi. 
     Ağar, TBMM'de kabul edilen YÖK Yasası'nın, hükümetin aceleci davranması ve acemiliği nedeniyle başarısızlığa uğradığını, böyle bir yasanın siyasetçiler, öğrenciler ve öğretim üyeleriyle konsensüs sağlanarak çıkartılması gerektiğini söyledi. 
     Acele davranışlar nedeniyle yasanın gereksiz yere, çok büyük tepkiler aldığını ifade eden Ağar, şöyle konuştu 
     ''Yasa, sanki imam hatiplilerin yasasıymış gibi görüldü. Buna hükümetin basiretsizliği neden oldu. Bazı çevreler de gereksiz tepkiler gösterdiler. İmam hatipliler, bu ülkenin birinci sınıf vatandaşlarıdır. Kimsenin onların üzerinden siyaset yapmasına izin vermeyiz. Ama, birilerinin de onlara ikinci sınıf vatandaş muamelesi yapmasına da müsaade etmeyiz. Bu ülkede imam hatipliler ve diğer bütün meslek okullarının, ülkenin diğer düz liselerinden hiçbir farkları yoktur. Bu ayrımı yapanların karşısına biz çıkarız.'' Mehmet Ağar, hükümetin iç politikada başarısız olduğu kadar dış politikada da başarısız olduğunu savundu. Ağar, ''Yanı başımızdaki komşumuz Irak'ta yaşanan katliam ve vahşete hükümet istenen tepkiyi koyamıyor. Aynı şekilde Filistin'de yaşanan katliamlara karşı İsrail'e karşı gür bir sesle gerekli tepkiyi gösteremiyorlar. Yapılan bu katliamları biz kınıyoruz'' diye konuştu. 
     
</TEXT>
</DOC>
