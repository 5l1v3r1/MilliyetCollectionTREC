<DOC>
<DOCNO> 227932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko25.html </URL>
<DATE> 2004/04/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
USTR Raporu Türkiye'nin ABD'ye yaptığı ihracat giderek artıyor... 
</HEADLINE>
<TEXT>

     ABD Ticaret Temsilciliği USTR , Türkiye'nin ABD'ye yaptığı ihracatın giderek arttığını bildirdi. 
     USTR tarafından hazırlanan ve ABD yönetimine de sunulan rapordan derlenen bilgiye göre, Türkiye, ABD'ye daha çok mal satarken, ABD, Türkiye'ye daha az mal satar hale geldi. 
     Rapora göre, ABD'nin Türkiye'ye olan mal ihracatı, 2003 yılında, bir önceki yıla göre yüzde 6.7 oranında azalarak 2.9 milyar dolara geriledi. 
     Raporda, ABD'nin, geçen yıl Türkiye'den yaptığı ithalatın, bir önceki yıla göre yüzde 7.7 oranında artarak 3.8 milyar dolara çıktığı da vurgulandı. 
     
     DOĞRUDAN YATIRIM... 
     2001 yılında, ABD'nin, Türkiye'ye doğrudan yatırım miktarı 1.7 milyar dolar iken, bu rakam 2002 yılında 1.9 milyar dolara çıktı. Türkiye'deki yatırımlar genellikle imalat, toptan eşya ve bankacılık sektöründe odaklanıyor. 
     Raporda, Türkiye'nin, tütün ve alkol piyasasındaki tekeli kaldırmasının, Türkiye'deki rekabet piyasasını daha güçlü bir hale getireceği kaydedildi. 
     Kamu İhale Yasası'nın önemli bir gelişme olduğunun altının çizildiği raporda, kamu ihalelerinin bir üst kurul gözetiminde gerçekleştirildiği, bu ihalelere yabancı şirketlerin de dahil olabildiği, ancak yine de yerli şirketlerin fiyat önceliklerinin bulunduğu ifade edildi. 
     
     FİKRİ VE SINAİ MÜLKİYET HAKLARI... 
     Fikri ve Sınai Mülkiyet Hakları konusunda Türkiye'de önemli ilerlemelerin olduğunun belirtildiği raporda, halen bu konuda bazı sorunların devam ettiği kaydedildi. 
     Örneğin Türkiye'nin, halen Dünya Fikri ve Sınai Mülkiyet Hakları Örgütü'nün bir üyesi olmadığı vurgulandı. 
     Bu alanda, Türkiye'de halen tam olarak önleyici, caydırıcı ve cezalandırıcı önlemlerin bulunmadığı ifade edildi. 
     
     TÜRK TELEKOM... 
     USTR raporunda, Türk Telekom şirketi hisselerinin en az yüzde 51'inin blok olarak satılması, blok satış sürecinin başlatılması için 31 Mayıs 2004 tarihine kadar ihaleye çıkılması, daha sonra kalan hisselerin blok satış süreci ile uyumlu olarak halka arz edileceği hatırlatıldı ve yabancı şirketlere de açık olacak olan bu ihalenin önemli bir ihale olduğu kaydedildi. 
     
     YATIRIMIN ÖNÜNDEKİ ENGELLER... 
     Raporda, Türkiye'deki tüm sektörlerin yabancı yatırıma açık olmasına rağmen, finans ve petrol sektöründe özel izin gerektiği vurgulandı. 
     Türkiye'nin enerji piyasasını tamamıyla serbestleştirmesine rağmen, elektrik üretimi ve dağıtımının özelleştirilmesinde yeterli gelişmenin sağlanamadığı bildirildi. 
     Yolsuzluk iddilarının genelde kamu ve özel sektörde önemli bir sorun olarak idrak edildiğinin belirtildiği raporda, bu iddiaalarını genelde kamu ihalelerinde gündeme geldiği ifade edildi. 
     Raporda, şimdiki parlamentonun da soruşturma komisyonlarıyla daha önceki Hükümetler sırasında ortaya çıkan yolsuzluk iddialarını soruşturduğu kaydedildi. 
     Raporda, şirket ortaklıklarında, azınlık hissedar haklarının yeterince korunmamasının, ABD'li şirketleri dezavantajlı duruma soktuğu vurgulandı. 
     
</TEXT>
</DOC>
