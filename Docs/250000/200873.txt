<DOC>
<DOCNO> 200873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko22.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı biletleri satışa sunuldu... 
</HEADLINE>
<TEXT>

     Büyük ikramiyenin 10 trilyon lira olduğu Milli Piyango'nun yılbaşı özel çekiliş biletleri satışa sunuldu. 
     Yılbaşı biletleri için bayilerin önünde daha ilk günden kuyruklar oluştu. 
     Biletlerin ana bayilere ilk dağıtımı, yurt genelinde toplam 23 ildeki 28 şubenin yanı sıra Ziraat Bankası, Vakıfbank, Oyakbank, Şekerbank, Kıbrıs Spor Dairesi ve Milli Piyango İdaresi Yardımlaşma Vakfı MİLVAK gibi kuruluşlar tarafından gerçekleştirildi. 
     Yılbaşı biletlerinin bayilere dağıtılmasının hemen ardından, vatandaşların sıraya girip uzun kuyruklar oluşturduğu ve bilet aldığı gözlendi. 
     Bilet sıkıntısı olmaması için, geçen yılbaşında 70 trilyon lira tutarında bilet basan idare, 31 Aralık'taki yılbaşı özel çekilişi için piyasaya sürülecek bilet tutarını 160 trilyon liraya çıkardı. 
     Geçen yılbaşında 23 milyon 400 bin olan bilet sayısı da 33 milyona yükseltildi. 31 Aralık 2003 çekilişinde 8 trilyon lira olan büyük ikramiye tutarı 10 trilyon lira olarak belirlenirken, özel çekiliş ile birlikte 13 kişiye yeni yıla trilyoner girme olanağı sağlandı. 
     Milyarlık ikramiye adedinin 795 olarak tespit edildiği yılbaşı özel çekilişinde, 5 adet 500 milyar, 10 adet 100 milyar, 30 adet 50 milyar, 50 adet 20 milyar, 100 adet 15 milyar, 100 adet 10 milyar ve 500 adet de 5 milyar liralık ikramiye dağıtılacak. 
     Bayilerde, yılbaşı çekilişinde tam bilet 16 milyon liradan, yarım bilet 8 milyon liradan, çeyrek bilet de 4 milyon liradan satılıyor. 
     
     BAŞKENT'İN ÜNLÜ BAYİİ ALİ HAYDAR 

     Bu arada Başkent'in en ünlü milli piyango bayisi olarak bilinen Ali Haydar, A.A muhabirine yaptığı açıklamada, dağıtım sonrası talebin çok yüksek olduğunu belirtirken, daha ilk günde sadece bir müşteriye 3 bin adet yüzlük ve binlik çapraz seri verdiğini kaydetti. 
     Dağıtımdan çok daha önce müşterilerin kendisini aradığını ve bilet ayırttığını anlatan Haydar, en fazla çeyrek bilete talep olduğunu söyledi. 
     Bu yıl bayilere ''eşit sınır'' sistemiyle, istenildiği kadar bilet verildiğini ifade eden Haydar, şöyle devam etti. 
     ''İlk başta 500 milyar liralık bilet aldım, daha sonra tekrardan aynı miktarda alacağım, çünkü talep çok fazla... Toplam 1 trilyon liralık sipariş verdim, 80 milyarın üstüne vergi vereceğim. 
     İstanbul'da Bahçekapı bir, Ankara'da Ali Haydar iki... İdare'de bilet bitti mi bütün vatandaşlar bize hücum edecek. Çeyrek biletler ilk başta tükeniyor, daha sonra yarım biletler, en sonra da elde tam biletler kalıyor. Bu sene insanların Milli Piyango'ya ilgisinin daha yüksek olacağını tahmin ediyorum. Çünkü hem bilet sayısı fazla hem de verilen ikramiye büyük miktarda.'' 
     
     KİMİ TATİLE ÇIKMAK, KİMİ ÇİFTLİK ALMAK İSTİYOR 

     Öte yandan Talih Kuşu'nun başına konmasını isteyenlerin, kimisi büyük ikramiyeyi kazandığı takdirde, Avrupa'ya tatile çıkmak istiyor, kimi ise çiftlik almak... 
     Bazılarının hayalini ise ilk başta ev, sonra araba, sonra da yazlık almak süslüyor. Kimi ise büyük ikramiyenin kendisine çıkması durumunda ''dünyanın en mutlu insanı'' olacağını söylüyor. 
     Belki bir hayal, belki de gerçek... Ancak, 10 trilyon liralık yılbaşı büyük ikramiyesi kazanan kişi, bu parayı bankaya faize yatırması halinde, her gün 7 milyar 123 milyon lira faiz geliri elde edecek. Büyük ikramiye ile 79 bin 51 adet Cumhuriyet altını alınabilirken, tanesi 50 milyar liradan 200, tanesi 100 milyar liradan da 100 adet daire sahibi olunabilecek. 
     
     ''AH BİR ZENGİN OLSAM'' 

     Kimi zaman şarkılara, kimi zaman ise hayallere konu olan büyük ikramiyeyi kazanmak, fakirinden zenginine kimsenin reddedemeyeceği bir umut olmasına rağmen, insanların ortak fikrini ''ihtiyacı olana çıkması'' oluşturuyor. 
     Alım gücünün her geçen gün düştüğünü iddia eden vatandaşlar bir gün gerçekleşmesini istedikleri hayalleri ''talih kuşuna'' bağlarken, psikologlar, şans oyunlarına ''körü körüne umut bağlamanın'' yanlış olduğunu vurguluyorlar. 
     Şans oyunlarına daha çok alt tabakanın rağbet gösterdiğini belirten psikologlar, yılbaşı gibi özel günlerde bilet alarak, televizyonda çekiliş sonuçlarını beklemenin insan psikolojini olumlu etkilediğine işaret ediyorlar. 
     Özel çekiliş olduğu için vatandaşlar aldıkları bilet sayısını artırırken, psikologlar, insanların ''ya çıkarsa'' mantığı ile büyük paralar harcamamaları konusunda uyarıda bulunuyorlar. 

     
</TEXT>
</DOC>
