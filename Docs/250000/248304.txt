<DOC>
<DOCNO> 248304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/bbas.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota üçüncü yıldız 
</HEADLINE>
<TEXT>


11. şampiyonluğuna ulaşan Efes Pilsen, gözünü üçüncü yıldıza çevirdi. Coach Mahmuti, gelecek sezon Avrupa'ya damga vuracaklarını söyledi 

GÖKHAN TÜRE 


Milliyet'i ziyaret 
BASKETBOLDA tarihinde ikinci kez üst üste üçüncü, toplamda da 11. şampiyonluğuna imza atan Efes Pilsen, zorlu final serisinin yorgunluğunu atmadan soluğu Milliyet'te aldı. Ligin en çok şampiyon olan kulübü unvanını da elinde bulunduran "iki yıldızlı" şampiyon, zaferlerine ara vermeden rotasını 3. yıldıza çevirdi. 

'Özlem sona erecek' 
EFES Pilsen'in genç ancak tecrübeli coachu Oktay Mahmuti, Euroleague'de ve Türkiye Kupası'nda hedefe ulaşamamış olmanın kendilerini final serisinde ateşlediğini belirtti. Mahmuti, "Bizi lig finalini kazanmamız teselli edebilirdi. Artık her Türk insanının özlemini duyduğu Avrupa şampiyonluğu hedefimiz" diye konuştu. 

Kendini savundu 
Mahmuti son dakika içinde aldığı molanın art niyet taşımadığını da belirterek, "Bunun gündeme getirilmesi çok saçma. Ergin Ataman benim en yakın arkadaşım. Ona böyle bir davranışta bulunmam" dedi. Genel Menajer Engin Özerhun da gelecek sezon daha güçlü bir Efes izlettireceklerini söyledi. 

Fener'in pota atağı 


TÜRKİYE Bayanlar Basketbol Ligi'nde sezonu şampiyon tamamlayan Fenerbahçe, Hırvat oyuncu Korana Longin Zanze ile anlaştı. Sarı - Lacivertliler ayrıca Botaşsporlu Şaziye İvegin ve Migrossporlu Nazlı Güler'i renklerine bağladı. 


</TEXT>
</DOC>
