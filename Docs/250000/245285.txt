<DOC>
<DOCNO> 245285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko25.html </URL>
<DATE> 2004/06/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Özelleştirme İdaresi, Tüpraş için temyize başvurdu... 
</HEADLINE>
<TEXT>

     Özelleştirme İdaresi Başkanlığı ÖİB , Ankara 10. İdare Mahkemesi'nin, Tüpraş'a ilişkin kararına karşı Danıştay'da temyize gitti. 
     Temyiz isteminde 10. İdare Mahkemesi'nin kararının yürütmesinin durdurulması da istendi. 
     Alınan bilgiye göre, ÖİB temyiz istemine ilişkin dilekçeyi Ankara 10. İdare Mahkemesi'ne bugün verdi. 
     Danıştay'a hitaben yazılan temyiz dilekçesinde, esasa ilişkin temyiz istemi sonuçlandırılıncaya kadar yürütmenin durdurulması da talep edildi. 
     Ankara 10. İdare Mahkemesi yürütmenin durdurulması istemi bulunduğu için dosyayı tekemmül ettirmeden Danıştay'a gönderecek. 
     Danıştay öncelikle yürütmenin durdurulması istemini karara bağlayacak. Yüksek mahkeme dosyayı tekemmül ettirirse yürütmeyi durdurma istemini karar bağlamadan temyiz istemini de sonuçlandırabilecek. 
     Danıştay, Ankara 10. İdare Mahkemesi'nin iptal kararını onarsa ÖİB'nin tek bir hukuki yolu kalıyor, bu da Danıştay'ın kararının düzeltilmesini istemek. Karar düzeltme istemini de yine temyize bakan daire karara bağlayacak. 
     Danıştay, Ankara 10. İdare Mahkemesi'nin kararını bozması halinde, 10. İdare Mahkemesi ilk kararında direnebileceği gibi bozmaya uyup ihale komisyonunun satışa ilişkin kararının iptal istemini reddebilecek. 
     Direnme halinde yine temyiz olursa dosya bu sefer Danıştay İdari Dava Daireleri Genel Kurulu'na gelecek. Aksi halde de yine dosya temyiz edilebilecek. 
     
     TÜPRAŞ İHALESİ 
     Tüpraş hisselerinin yüzde 65.76'sına denk gelen İdari hissesinin blok satış yoluyla özelleştirilmesi için açılan ihale sonucu, 1 milyar 302 milyon dolar bedelle Efremov Kautschuk GmbH Tatneft-Zorlu Grubu firmasına satılması Özelleştirme Yüksek Kurulu'nca 6 Şubat 2004'de onaylanmıştı. 
     
     TÜPRAŞ'TA MAHKEME SÜRECİ 
     Hatırlanacağı üzere, Ankara 10. Bölge İdare Mahkemesi, TÜPRAŞ'ın yüzde 65.76 oranındaki kamu payının blok olarak satışına ilişkin ihaleyi sonuçlandıran kararın yürütmesini 24 Mayıs tarihinde durdurmuştu. 
     25 Mayıs 2004 tarihinde ÖİB, bir üst mahkeme olan Bölge İdare Mahkemesine başvurarak, Ankara 10. İdare Mahkemesi'nin verdiği yürütmeyi durdurma kararına itiraz etmiş, Bölge İdare Mahkemesi de 31 Mayıs'ta İdare'nin itirazını kabul etmişti. 
     
</TEXT>
</DOC>
