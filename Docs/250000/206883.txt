<DOC>
<DOCNO> 206883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur35.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ben KKTC'de dörtlü koalisyondan yanayım... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Kıbrıs sorununun çözümü konusunda bir an önce müzakerelerin başlaması gerektiğini belirterek, Türk tarafının müzakere masasından kalkmayacağını söyledi. 
     Alınan bilgiye göre, AK Parti MYK'nın dün yaptığı toplantıda, yerel seçim çalışmalarının yanı sıra Kıbrıs konusu da gündeme geldi. 
     Erdoğan, Dışişleri Bakanlığı tarafından yapılan, sorunun çözümüne bir açılım hedefleyen çalışmaya ilişkin Genelkurmay Başkanlığı'na da bilgi verildiğini dile getirerek, hükümet ile bu kurum arasında bir görüş ayrılığının bulunmadığını kaydetti. Erdoğan, basında dün yer alan konuya ilişkin haberlerin ardından tarafların yaptıkları açıklamaların bunu bir kez daha teyit ettiğini vurguladı. 
     Başbakan Erdoğan, Kıbrıs ile ilgili müzakerelerin de bir an önce başlaması gerektiğini ifade etti. 
     Kıbrıs'ta hükümet kurma çalışmalarının sürdüğünü anımsatan Erdoğan, kendisinin dörtlü koalisyon kurulmasından yana olduğunu söyledi. 
     Erdoğan, KKTC'de seçimlerde barajı geçen dört siyasi partinin liderinin kendisinden randevu istediğini bildirerek, liderlerle ve KKTC Cumhurbaşkanı Rauf Denktaş ile görüşebileceğini vurguladı. 
     
     ''BU TARTIŞMALARLA KAYBEDECEK VAKİT YOK'' 
     AK Parti Adıyaman Milletvekili Hüsrev Kutlu'nun tartışma yaratan sözlerini de değerlendiren Erdoğan, bu sözlerin demokratik bir ülkede sarf edilmiş olması halinde bu kadar tartışılmayacağını belirtti. 
     Ancak normal bir dönemin yaşanmadığını, seçim atmosferine girildiğini anlatan Erdoğan, hükümetin bu tartışmalarla kaybedecek vaktinin bulunmadığını, tek önceliğinin ekonomi olduğunu ifade etti. 
     Erdoğan, Kutlu'nun sözlerinin disiplini gerektirecek bir davranış olduğunu vurgulayarak, prosedürün uygulanması talimatını verdi. 
     
</TEXT>
</DOC>
