<DOC>
<DOCNO> 249287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur07.html </URL>
<DATE> 2004/06/19/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
İzmir'deki patlamalar... Bombaların ses bombası olduğu düşünülüyor 
</HEADLINE>
<TEXT>

     İzmir Emniyet Müdürü Halil Tataş, banka şubeleri yakınında meydana gelen patlamalarda, ses bombasının kullanıldığını tahmin ettiklerini söyledi. 
     Tataş, patlamanın meydana geldiği Birinci Kordon Atatürk Caddesi'ndeki banka şubesi önünde incelemelerde bulundu. Tataş, incelemelerin ardından gazetecilerin soruları üzerine, olayların, geçmişte yaşanan saldırılara benzediğini belirterek, şunları kaydetti 
     ''Ses bombasının kullanıldığını tahmin ediyoruz. Konuyla ilgili uzman ekiplerimiz incelemelerini sürdürüyor. Ortamdan faydalanmak isteyenler var. Olaylarla ilgili soruşturmalar sürüyor.'' Birinci Kordon Atatürk Caddesi'ndeki patlamada, binanın camlarının kırılmasının ve bina yanındaki direklerin zarar görmesinin yanı sıra yakında park halinde bulunan 35 AK 4978 plakalı otomobilde hasar meydana geldi. 
     Bu sırada yoldan geçen Süleyman Sarıkaya 20 da çevreye saçılan cam parçalarından yaralandı. Alsancak Devlet Hastanesi'ne kaldırılan Sarıkaya'nın sağlık durumunun iyi olduğu, tedavisinin ayakta yapıldığı öğrenildi. 
     
</TEXT>
</DOC>
