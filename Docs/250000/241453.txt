<DOC>
<DOCNO> 241453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo12.html </URL>
<DATE> 2004/05/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gaziantepspor olağanüstü kongre kararı aldı... 
</HEADLINE>
<TEXT>

     Gaziantepspor Kulübü Yönetim Kurulu, yönetim kurulu üye sayısının azaltılması amacıyla 26 Haziran'da olağanüstü kongre kararı aldı. 
     Kulüp profesyonel futbol şubesi sorumlusu Asım Atmaz, A.A muhabirine yaptığı açıklamada, Celal Doğan başkanlığında toplanan yönetim kurulunun, yönetimi daha aktif duruma getirebilmek için üye sayısını 30'dan 11'e düşürecek tüzük değişikliği kongresinin 26 Haziran'da yapılmasının kararlaştırıldığını bildirdi. 
     Yönetim kurulu üye sayısının çok fazla olmasının, alınan kararlarda tıkanıklık yarattığını ve hızlı hareket edilemediğini savunan Atmaz, şöyle konuştu 
     ''Kulübü ilgilendiren bir olayda, transferde ve diğer olaylarda yönetim kurulunu hızlı bir şekilde toplayamıyoruz. Acilen bir karar verilecek, yönetim kurulu biraraya gelemiyor. Tüzük değişikliğiyle yönetim kurulu üye sayısı 11'e düşürülecek. Böylelikle daha hızlı hareket ederek karar sürecini hemen hayata geçirebileceğiz. Sanıyorum kulüp başkanımız Doğan, yönetimi daha aktif ve hızlı bir duruma getirebilmek için çalışacak olanları listesine alacaktır. Sonuçta, Gaziantepspor bu kenti ve halkını temsil ediyor, herkesin sahip çıkmasını bekliyoruz.'' İç transferde milli Kaleci Ömer Çaktıç ile henüz masaya oturulmadığını, Elazığspor'da oynayan eski oyuncuları Remzi ile 5 yıllık sözleşme yaptıklarını anlatan Atmaz, ''İç transferde sorun yaşayacağımıza inanmıyorum. Bekir'den sonra genç oyuncumuz Remzi ile de 5 yıllık mukavele yaptık. Dış transferde ise yurtdışındaki çalışmalarımız devam ediyor. Bazı oyuncularla temaslarımız sürüyor. Yurtdışında lig sona erince hepsi tam anlamıyla netleşecek'' dedi. 
     Büyük kulüplerin gündeminde olan A milli oyuncuları İbrahim Toraman ile henüz bir gelişme yaşanmadığını, gelecek her türlü ciddi önerilere açık olduklarını yineleyen Atmaz, bu oyuncuyla ilgili gelişmeleri yakından izlediklerini, dış transferde ise 3-4 kaliteli transfer yapmaya çalışacaklarını kaydetti. 
     Atmaz, sözleşmesi 31 Mayıs itibarıyla sona erecek olan teknik direktör Nurullah Sağlam ile yeniden anlaşma konusunda netleşen birşey olmadığını, Sağlam ile ilerleyen günlerde biraraya gelerek anlaşma zemini arayacaklarını sözlerine ekledi. 
     
</TEXT>
</DOC>
