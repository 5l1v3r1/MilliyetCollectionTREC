<DOC>
<DOCNO> 215679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun18.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, AB'nin Türkiye raporunun olumlu olacağına inanıyor 
</HEADLINE>
<TEXT>

     Almanya, AB'nin Türkiye ile üyelik müzakerelerine başlanması konusunda hazırlayacağı komisyon raporunun olumlu olacağına inanıyor. 
     Hükümet çevrelerinden edinilen bilgiye göre Almanya, Türkiye'ye olumsuz rapor verilmesi için bir neden görmüyor. 
     Başbakan Gerhard Schröder'in Türkiye'ye yapacağı geziyle ilgili görüş belirten bazı hükümet çevreleri, Schröder'in Türkiye'de reform politikasını cesaretlendireceğini, ilerlemelin yanı sıra bazı eksikliklere de işaret edeceğini kaydetti. 
     Schröder'in, Başbakan Recep Tayyip Erdoğan, bazı kabine üyeleri ve CHP Genel Başkanı Deniz Baykal ile yapacağı görüşmelerde, ağırlıklı olarak Türkiye'nin AB'ye yakınlaştırılmasının ele alınacağını belirten çevreler, Türkiye'ye AB kriterleriyle ilgili olarak ne ayrımcılık yapılacağını ne de imtiyazlı davranılacağını bildirdi. 
     Alman hükümet çevreleri, Türkiye'ye 1963 yılından bu yana Ortaklık Anlaşması ile üyelik perspektifi sunulduğunu, Helsinki zirvesinden sonra başlatılan reform sürecinin Türkiye'ye dinamizm kazandırdığını ve Almanya'da yaşayan Türklerin uyumu açısından da Türkiye'nin AB üyeliğinin Almanya için çok önemli olduğunu ifade etti. 
     Türkiye ile ekonomik, kültürel ve siyasi alanlarda çok iyi işbirliği yapılabileceğini, ''Avrupalılaştırılması'' halinde de ''kültürler çatışmasının'' önleneceğini vurgulayan çevreler, bu bağlamda Türkiye'nin AB üyeliğinin çok önemli olduğunu belirtti. 
     Alman hükümet çevreleri, Kıbrıs sorununun çözümünün AB için çok önemli olduğunu, bu nedenle Schröder'in görüşmelerinde gündeme geleceğini, ayrıca Türkiye'nin yıllardan bu yana güvenilir bir NATO müttefiki olarak AGSP'ye dahil edilmesinin doğal olduğunu ifade etti. 
     Schröder'in temasları sırasında ağırlıklı olarak Irak konusunun da ele alınacağını, bu ülkenin daha istikrarlı hale getirilebilmesi için harcanabilecek ortak çabalar üzerinde durulacağını belirten çevreler, Türkiye'nin bu konuda sorumluluk bilinci içinde hareket ettiğini, Ortadoğu'daki diğer Müslüman ülkelerin modernleşmesi ve istikrarlı hale getirilmesi için de Türkiye ile işbirliğinin kaçınılmaz olduğunun altını çizdi. 
     Almanya Başbakanı Schröder'in, Türkiye'deki görüşmeleri sırasında ekonomik konuları da ağırlıklı olarak ele alacağını belirten hükümet çevreleri, bu nedenle Türk işadamları Vural Öger ve Kemal Şahin'in yanı sıra Yeniden İmar için Kredi Kuruluşu KfW , Alman Demiryolları DB , Airbus, Thyssen Krupp, MAN, BASF, Siemens, Vossloh, Babcock-Hitachi, Lürssen Werft ile Oetker şirketlerinin yönetim kurulu üyelerini Ankara'ya götüreceğini kaydetti. 
     
     ALMANYA, TÜRKİYE'NİN EN ÖNEMLİ TİCARİ ORTAĞI 
     Alman hükümet çevreleri, Almanya'nın, Türkiye'nin en önemli ticari ortağı olduğu hatırlatarak, iki ülke arasındaki ticaret hacminin 14 milyar 200 milyon euro civarında bulunduğunu bildirdi. 
     Hükümet çevreleri, Türkiye'deki ekonomik gelişmelerin de olumlu seyrettiğini, geçen yıl ekonomik büyüme hızının 5,2 olduğunu, bürokrasinin de azaltılarak yabancı yatırımların teşvik edildiğini belirtti. 
     Türkiye'de reform süreci kapsamında 2007 yılına kadar her yıl yüzde 7'lik büyüme hızı beklendiğini bildiren Alman hükümet çevreleri, bu sürecin kesintiye uğramaması durumunda Türkiye'nin ekonomisi hakkında ''şikayet edilecek fazla bir şey kalmayacağını'' kaydetti. 
     Almanya Başbakanı Gerhard Schröder, Türkiye ziyareti sırasında İstanbul'da düzenlenecek bir ekonomik forumda konuşacak ve Başbakan Erdoğan ile birlikte İskenderun'da Alman STEAG şirketiyle RWE şirketi tarafından kurulan enerji santralinin açılışını yapacak. 
     Yılda 3 milyon 300 bin ton taş kömürü kullanılacak santral, yaklaşık 1 buçuk milyar euro'ya mal oldu. Santral, Türkiye'nin elektrik ihtiyacının yüzde 8'ini karşılayacak. 
     STEAG'ın kurduğu en büyük santral, yaklaşık 39 ayda tamamlandı. 
     
</TEXT>
</DOC>
