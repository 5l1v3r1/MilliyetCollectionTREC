<DOC>
<DOCNO> 239401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy31.html </URL>
<DATE> 2004/05/12/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Başbakan Erdoğan, Hariri onuruna akşam yemaği verdi 
</HEADLINE>
<TEXT>

     Başbakan Recep Tayyip Erdoğan, Lübnan Başbakanı Refik Hariri onuruna akşam yemeği verdi. 
     Erdoğan, Başbakanlık Resmi Konutu'ndaki yemek öncesi yaptığı konuşmada, Türkiye ve Lübnan arasındaki ortak tarihi ve kültürel değerlere dayalı köklü geçmişe değinerek, Hariri'nin ziyaretinin ikili ilişkileri daha da ileri götürülmesine katkı sağlayacağına olan inancını dile getirdi. 
     İki ülke arasında her alanda, özellikle ekonomi ve ticaret konularında geniş işbirliği olanakları bulunduğunu kaydeden Erdoğan, bu olanaklardan en geniş şekilde yararlanılması gerektiğini belirtti. 
     Ortadoğu'daki gelişmelerin Türkiye'yi derinden etkilediğini söyleyen Erdoğan, bölge coğrafyasının yıllardır süregelen sorunlar ve çatışmalar nedeniyle, özlenen barış, istikrar ve refaha kavuşamadığını ifade etti. 
     Ortadoğu uluslarının esenlik ve refah içinde yaşamaya en az diğer uluslar kadar layık olduğunu kaydeden Erdoğan, ''Bölgemizin bir an önce barış ve istikrara kavuşması, eldeki imkanların tüm bölge uluslarının refahının artırılması ve çağdaşlaşma amaçlarıyla kullanılması, bölge ülkeleri arasında yapıcı bir işbirliğinin ve anlayış ortamının sağlanmasıyla mümkündür. Bu amaç doğrultusunda Türkiye ve Lübnan'ın ortaya koyacağı çabalar önem taşımaktadır'' diye konuştu. 
     Erdoğan, İsrail-Filistin ihtilafında son dönemde yaşanan terör ve şiddet eylemlerinin kaygıyla izlendiğini belirterek, ''Kardeş Filistin ulusunun haklarının korunması ve Filistin'in uluslararası toplum içinde hak ettiği onurlu yerini alması, Türkiye'nin dış politika gündeminin ön sıralarında bulunmaktadır. Gerek şiddetle kınadığımız terörle, gerek aşırı güç kullanımıyla barışçı bir çözüme varılamayacağı açıktır'' dedi. 
     İhtilafın çözümü için ortaya konan Yol Haritası'nın taraflarca kabul edilmesinin memnuniyetle karşılandığını hatırlatan Erdoğan, ancak gerekli adımların daha fazla gecikmeksizin atılmaya başlanmasının da en az Yol Haritası'nın benimsenmesi kadar önem taşıdığını kaydetti. 
     Erdoğan, ''Bölgede barışın ve istikrarın ancak kapsamlı olduğu takdirde kalıcı olduğu düşüncesinden hareketle, Suriye ve Lübnan kanallarının da canlandırılması gerektiği inancındayız'' dedi. Irak'taki durum ve bu ülkenin geleceğinin bölgeyi yakından ilgilendirdiğini, Irak'ın toprak bütünlüğünün ve ulusal birliğinin korunmasının önemli olduğunu belirten Erdoğan, ''Irak'ın kendisiyle ve komşularıyla barışık hür ve egemen bir devlet olarak uluslararası toplum içindeki yerini en kısa sürede alması ortak amacımızdır'' diye konuştu. 
     
</TEXT>
</DOC>
