<DOC>
<DOCNO> 223785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy10.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP "Anketler abartılı" 
</HEADLINE>
<TEXT>

     CHP Genel Başkan Yardımcısı Onur Öymen, üç büyük kentte yapılan anketin sonuçlarının ''abartılı'' olduğunu ifade ederek, ''İktidar partisi bu ankete bakarak hesap yapıyorsa seçim akşamı üzülebilirler'' dedi. 
     Öymen, Parlamento'da düzenlediği basın toplantısında, gazetecilerin bir araştırma şirketinin yaptığı seçim anketinin sonuçlarına ilişkin sorularını yanıtladı. Anket sonuçlarını ''İktidar yanlılarının bile abartılı'' bulduğunu bildiren Öymen, ''Anadolu'da gözümüzle gördüğümüzle televizyonda gördüğümüz taban tabanı zıttır'' dedi. Bu anketi yapan şirketin genel seçimlerden önce yaptığı anketlerin sonuçlarında birkaç hafta arayla çok büyük değişiklikler yaşandığını gördüklerine dikkati çeken Öymen, ''Sonuç öngördükleri gibi çıkmazsa O, zaten 6 Mart'ı yansıtıyordu diyecekler'' diye konuştu. 
     ''Her şeyin parlak, mükemmel'' olduğu yorumlarına karşın hayatın gerçeğinin çok farklı olduğunu bildiren Öymen, Türkiye'de açlık yaşandığını, Giresun'un bir ilçesinde CHP'li Belediye Başkanı'nın ''Halk utanmasın'' diye gece yarısından sonra 2 bin 800 ekmek dağıttığına tanık olduklarını anlattı. Öymen, anketin ''Vatandaşın sevincinden ne yapacağını bilemediği, zil takıp oynadığı'' gibi bir tablo çizdiğini, ancak vatandaşların büyük sıkıntılar içinde yaşadığını söyledi. 
     
     ''KAMUOYUNU YÖNLENDİRECEK ANKETLER YAPILIYOR'' 
     Anketlerin ülkenin gerçeğini yansıtmadığını savunan Öymen, şunları söyledi 
     ''Türkiye üç kent mi Diğer kentler Türkiye değil mi, orada yaşayanlar insan değil mi Onların niçin eğilimleri dikkate alınmaz Niçin kamuoyunu belli bir şekilde yönlendirecek anketler yapılıyor Bunlar bizi çok üzüyor. Halk, en azından bizim gördüğümüz yerlerde, iktidara tepki duyuyor ve bunu da ortaya koyuyor. Bunlara karşın anketin ortaya koyduğu tablo beni şaşırttı. 
     Benim izlenimim anketten çok farklı. Şayet iktidar partisi o ankete dayanarak hesap yapıyorsa seçim akşamı üzülebilirler. En azından abartılı olduğunu söyleyebilirim.'' 
     
</TEXT>
</DOC>
