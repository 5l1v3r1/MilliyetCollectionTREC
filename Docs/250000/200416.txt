<DOC>
<DOCNO> 200416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur01.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hac hediyeleri Türkiye'den... 
</HEADLINE>
<TEXT>

     Hac ziyaretinden dönenlerin getirdiği renkli yüzük, bilezik, tespihler ve zemzem suyu sanılanın aksine Arap ülkelerinden değil, ziyarete çıkmadan önce Türkiye'de gidilen hac malzemeleri alışveriş merkezlerinden alınıyor. 
     Konya'daki Merve Hac Malzemeleri Alışveriş Merkezi Yetkilisi Ahmet Kaya, hacı adaylarının alışverişlerini yolculuğa çıkmadan 2 ay kadar önce hac malzemeleri satan merkezlerden yaptıklarını söyledi. 
     80 milyon liradan 500 milyon liraya kadar çıkabilen alışverişlerin maliyetinin hacı adayının bütçesine göre değiştiğini dile getiren Kaya, bir hacı adayının alışveriş listesinde özellikle, ihram, para kesesi, terlik, hasır seccade, termos, çanta, valiz, bavul, çarşaf ve pikenin olması gerektiğini belirtti. 
     Hac malzemelerinin Arap ülkelerinde imalatının olmadığını ifade eden Kaya, alışverişini daha ucuza getirmek isteyenlerin Türkiye'den alışveriş yapması gerektiğini bildirdi. 
     
     HAC HEDİYELERİ TÜRKİYE'DEN 
     Kaya, son yıllarda hacıların gelenek olduğu üzere kendisini ziyarete gelen yakınlarına ve dostlarına verdiği hediyeleri de artık kutsal topraklar yerine Türkiye'den almayı tercih ettiğini ifade etti. 
     Hacdan getirilecek eşyaların 1 kilosunun nakliye ücretinin 1-2 milyon lira arasında değiştiğini belirten Kaya, ''Artık tüm hacılar ihtiyaç malzemelerinin ardından hediyelik eşyalarını da gitmeden önce buradan alıp evine bırakıyor. İbadetini yerine getiren hacı, dönüşte Türkiye'den aldığı yüzük, tespih, seccade ve zemzem takımını yakınlarına armağan ediyor'' dedi. 
     
     ZEMZEM SUYU DA SATILIYOR 
     Artık zemzem suyunun dahi hacdan getirilmediğini, 20 litre zemzem suyunu 12 milyon liraya hacı adaylarına verdiklerini dile getiren Kaya, ''Zemzem suyunu o bölgelere tur düzenleyen firmalar aracılığı ile getiriyoruz. Zemzem suyunu para kazanmak için değil, müşterilerimizi büyük bir yükten kurtarmak için satışa sunduk'' diye konuştu. 
     Kaya, hac alışveriş merkezlerinin hacı adaylarının her türlü ihtiyaçlarını karşılayabilecek şekilde düzenlendiğini ifade ederek şunları kaydetti 
     ''Hacı adaylarına seccade, tespih, gümüş hacı yüzüğü, inci akik kolye, küpe, çocuk oyuncakları, zemzem takımları, bilezik, ezan okuyan saat, kol saatleri, pusula, sürme, hacı gül yağı ve esansları, hurma, namaz örtüsü gibi ürünler sunuyoruz. Ayrıca içinde haccın farzlarının, sünnetlerinin, vaciplerinin anlatıldığı, çeşitli duaların yer aldığı, sık kullanılan Arapça kelimeler ve Türkçe karşılıklarının bulunduğu bir kitapçık veriyoruz. Böylece, müşterilerimiz orada haccın gereklerini yerine getirirken zorluk çekmiyorlar.'' 
     
</TEXT>
</DOC>
