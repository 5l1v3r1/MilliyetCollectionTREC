<DOC>
<DOCNO> 243372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur20.html </URL>
<DATE> 2004/05/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şahitler "Sigara içti" deyince sigara talihlisi ödülü kazanamadı 
</HEADLINE>
<TEXT>

     Sağlık Bakanlığı'nca düzenlenen ''Bırak Kazan 2004'' adlı 5 milyar lira ödüllü sigarayı bırakma kampanyasının talihlisi Balıkesir'den Serap Balkan, sigara içtiği gerekçesiyle 5 milyar lirayı alamadı. 
     Sağlık Bakanlığı, kampanyaya Kayseri'den katılan ve çekilişte 1. yedek olarak belirlenen emekli Selami Ercan'a test yapacak. 
     Sağlık Bakanlığı'nca iki yılda bir Dünya Sağlık Örgütü ile ortaklaşa düzenlenen sigarayı bırakma kampanyası çekilişinde belirlenen Serap Balkan'ın, sigarayı bırakma gününün başladığı 2 Mayıs'tan bir hafta sonra sigara içtiği şahitlerce tespit edildi. Serap Balkan'ın sigara içtiğini kabul ettiği ve test yaptırmak için Ankara'ya gelmeyi istemediği bildirildi. 
     Sağlık Bakanlığı yetkilileri, bunun üzerine, 1. yedek talihli olarak belirlenen Selami Ercan ile temasa geçti. Ercan'ın kampanya süresince 2-29 Mayıs tarihleri arasında sigara içmediğini söylediği ve yarın testleri yaptırmak üzere Ankara'ya geleceği öğrenildi. 
     Çekilişte ismi çıkan talihlinin, 5 milyar liralık ödülü alabilmesi için, sigara içip içmediğini şahitlerle kanıtlaması ve bunun kimyasal analizlerle teyit edilmesi gerekiyor. 
     Selami Ercan'ın sigara içmediğine ilişkin testler olumlu çıkarsa, Ercan, 31 Mayıs Pazartesi günü ödülünü alacak. 
     
</TEXT>
</DOC>
