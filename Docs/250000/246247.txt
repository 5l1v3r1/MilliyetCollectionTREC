<DOC>
<DOCNO> 246247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy10.html </URL>
<DATE> 2004/06/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Vali Şarman'ın hapis cezası onandı .. 
</HEADLINE>
<TEXT>

     Yargıtay Ceza Genel Kurulu, Batman'da otopark ihalesi karşılığında bir işadamından rüşvet olarak Mercedes marka otomobil aldığı gerekçesiyle eski Batman Valisi Salih Şarman hakkında verilen 6 yıl 3 ay ağır hapis ve ömür boyu memuriyetten men cezasını onadı. 
     AA muhabirinin aldığı bilgiye göre, halen merkez valisi olarak görev yapan Şarman'ın, Yargıtay 5. Ceza Dairesi'nce verilen karara ilişkin temyiz istemi sonuçlandı. 
     Yargıtay Ceza Genel Kurulu, 5. Ceza Dairesi'nin kararını usul ve yasaya uygun bularak, Şarman'ın temyiz istemlerini reddetti. Genel Kurul, kararı oybirliğiyle onadı. 
     Şarman'ın ''karar düzeltme'' isteminde bulunma hakkı var. Ancak, Yargıtay 5. Ceza Dairesi'ndeki yargılamada iddia makamında bulunan ve verilen karar doğrultusunda istemde bulunan Yargıtay Cumhuriyet Başsavcılığı'nın, karar düzeltme istemini yerinde bulması gerekiyor. Yargıtay Cumhuriyet Başsavcılığı'nın istemi yerinde bulmaması durumunda, karar infaz edilecek. Şarman, verilen hapis cezasını çekmenin yanında memuriyet hakkını da kaybedecek. 
     Yargıtay 5. Ceza Dairesi, Erin Yapı İnşaat, İhracat ve İthalat Şirketi'nin sahibi Hamit İnal'a bir otomobil karşılığında Batman Çok Katlı Otopark ihalesini vermeyi vaat ettiği gerekçesiyle yapılan yargılama sonucunda, Şarman'ı, TCK'nın ''rüşvet alma'' suçunu düzenleyen 213. maddesi 2. fıkrası uyarınca, 6 yıl 3 ay ağır hapis ve söz konusu otomobilin o dönemki değeri olan 40 milyar 762 milyon lira para cezasına mahkum etmişti. Daire, ayrıca Şarman'ın ömür boyu memuriyetten men edilmesine karar vermişti. 
     
</TEXT>
</DOC>
