<DOC>
<DOCNO> 213204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/spor/spo01.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den uyarılar 
</HEADLINE>
<TEXT>

      
   Tempoyu artırdı 
   BEŞİKTAŞ, Ankaragücü ile deplasmanda oynayacağı maçın hazırlıklarını dün yaptığı idmanla sürdürdü. Teknik Direktör Lucescu yönetiminde yapılan çalışmada taktiksel hazırlıklara ağırlık verildi. Rumen hoca, defans ve orta saha oyuncularını uyararak, yapılan hataları tek tek anlattı. Lucescu, "Kritik bir deplasman olacak. Çok dikkatli olmanızı istiyorum" diye konuştu. 
   
   İlie'ye izin yok 
   ROMANYA Milli Takım Teknik Direktörü İordanescu tarafından kampa çağırılan İlie'ye izin çıkmadı. Lucescu'nun, meslekdaşıyla yaptığı telefon görüşmesinde, "Daha hazır değil. Bizimle birlikte kalması onun için yararlı olur. Bu kampa katılmasın" dediği öğrenildi. Bu arada Pancu Milli Takım kampı için 10 - 20 Şubat tarihleri arasında Romanya'ya gidecek. 
   
   Takasa yalanlama    Güreli açıkladı 
   BEŞİKTAŞ İkinci Başkanı Hüsnü Güreli, Ahmet Dursun ile Galatasaraylı Ümit Karan'ın takasının söz konusu olmadığını açıkladı. Hüsnü Güreli, "Ümit Karan, sezon sonuna kadar mukavelesi olan bir futbolcu. Eğer bu oyuncu gündemimizde olursa, kulübüyle masaya oturmamız gerekir. Böyle bir girişim yok. Kendisi de Galatasaray'da devam etmek istediğini açıkladı" dedi. 
   
   Antep'ten teklif    Sinan'ı istediler 
   SİYAH- Beyazlı kulübün, Gaziantepspor'un golcüsü Hasan Özer için yaptığı girişimler yeni bir boyut kazandı. Beşiktaşlı yönetici Muzaffer Nasıroğlu, Gaziantep'in Hasan'a karşılık Sinan'ı istediğini açıkladı. Nasıroğlu, "Bu konuda teknik heyetle görüşeceğiz. Onay çıkarsa böyle bir değişim gündeme gelir. Celal Doğan ile temaslarımız sürüyor" diye konuştu. 
   
   Kulüpte buluşma    BEŞİKTAŞ'TA geleneksel bayramlaşma töreni dün kulüp binasında yapıldı. Başkan Serdar Bilgili'nin yer almadığı törene İkinci Başkan Hüsnü Güreli, İsmail Ünal, Hüseyin Mican ve Birol Güven katıldı. Divan Kurulu Başkanı Şeref Nasır, yaptığı konuşmada, "Güç birliği ve dayanışma içinde hep birlikte ileriye gideceğiz" dedi. 
   
   Beşiktaş günlüğü    Cordoba'ya parti 
   BAYRAM KAYGUSUZ 

   SİYAH-Beyazlı takımın tecrübeli kalecisi Oscar Cordoba, 34. yaşına İstanbul'un gözde mekanlarından Reina'da girdi. Doğumgünü partisine Tatiana, Vanessa ve Monic'den oluşan ailesinin yanı sıra Galatasaraylı Mondragon, Adriano Zamarano ve Konsolos Martin Jurgen katıldı. 
   
   Asabi Kartal 
   BEŞİKTAŞ, bu sezon gördüğü sarı ve kırmızı kartlarla son dönemdeki en hırçın sezonunu yaşıyor. 2001-02 sezonun ilk 19 haftasında 38 sarı, 2 de kırmızı kart gören Siyah-Beyazlılar, geçen sezon bu sayıyı 45 sarı, 2 kırmızı karta, bu sezon da adeta patlama yaparak 48 sarı, 7 de kırmızı karta çıkardı. 
   
   Yolculuk bugün 
   ANKARAGÜCÜ ile deplasmanda karşılaşacak olan Beşiktaş kritik maç için bugün Başkent'e uçacak. Olaylı Samsun maçında kırmızı kart gören oyunculardan 2'şer maç ceza alan Pancu ve İbrahim'in cezaları Bursa'da biterken, her iki oyuncu da teknik heyetin görev vermesi durumunda Ankara'da forma giyebilecek. 
   
   Ahmed dönüyor 
   MISIR Milli Takımı'nın Afrika Kupası'ndan elenmesinin ardından Ahmed Hassan, tatil yapamadan İstanbul'un yolunu tutacak. Tecrübeli futbolcunun bugün Türkiye dönmesi bekleniyor. Lucescu'nun Giunti'nin yokluğu nedeniyle Mısırlı oyuncuyu Ankara kafilesine alması da gündemde. 
   
   Kara haber 
   ADALESİNDE yırtık meydana gelen Giunti'nin Valencia, Ankaragücü, Denizli, Malatya, İstanbul ve Trabzon maçlarında forma giyemeyecek olması planları alt üste etti. Luce'nin, açığı kapatmak için ya Pancu'yu ön liberoya çekeceği, ya da orta alanda Ahmed Hassan, Ümit veya Yasin'e şans vereceği belirtildi. 
   
   
</TEXT>
</DOC>
