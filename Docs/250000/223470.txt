<DOC>
<DOCNO> 223470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko41.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Kıbrıs yorumu Herkes sorumluluktan hissesini alacak 
</HEADLINE>
<TEXT>

     Türk Sanayicileri ve İşadamları Derneği TÜSİAD , Kıbrıs müzakerelerinde gelinen aşamayla ilgili olarak, ''Süreç, siyasal-toplumsal uzlaşma ile başlatıldığı için ortada kolektif bir sorumluluk bulunmaktadır. Bu nedenle, tarih önünde sürece olumlu-olumsuz katkısı olan herkes sorumluluktan hissesini alacaktır'' dedi. 
     TÜSİAD'dan yapılan yazılı açıklamada, 13 Şubat 2004'de New York'ta taraflar arasında varılan mutabakat sonucunda Kıbrıs'ta Annan Planı temelinde müzakerelerin başlaması kararı alınmasının, Türk tarafının hiçbir unsuru dışarıda bırakmayan, kapsamlı bir siyasal-toplumsal uzlaşması sonucu ortaya konan inisiyatif sayesinde mümkün olduğu belirtildi. 
     Açıklamada, bu kararın, müzakerelerin Birleşmiş Kıbrıs'ın AB'ye girme tarihi olan 1 Mayıs'tan önce başarıya ulaşması, Kıbrıs Türk halkına egemenlik, refah ve mutluluk yolunu açması ve Türkiye'nin AB üyeliği pozisyonunu güçlendirmesi açısından tarihi bir fırsat sunduğu kaydedildi. 
     
     SORUMLULUK UYARISI 

     Türkiye ile KKTC'nin New York öncesinde belirlenen tutumunda, görüşmelerde meydana gelebilecek tıkanıkların öngörüldüğü ve buna uygun bir yol haritası üzerine mutabakata varıldığı belirtilen açıklamada, şu görüşlere yer verildi 
     ''Bugün gelinen noktada, bu yol haritası geçerliliğini korumaktadır. Müzakerelerin kesintiye uğramadan sürdürülmesi ilkesi, KKTC halkının egemenlik, refah ve mutluluğu, Türkiye'nin AB perspektifi, bu yol haritasının belirleyici unsurlarıdır. Bu belirleyici unsurlar ile Annan Planı temelinde gerçekleşecek çözüm arasındaki bağlantı göz ardı edilmemeli ve KKTC Hükümeti, AB ile üyelik müzakereleri sürecine destek olmalıdır. 
     Süreç, siyasal-toplumsal uzlaşma ile başlatıldığı için, ortada kolektif bir sorumluluk bulunmaktadır. Bu nedenle, tarih önünde, sürece olumlu-olumsuz katkısı olan herkes sorumluluktan hissesini alacaktır.'' 
     
</TEXT>
</DOC>
