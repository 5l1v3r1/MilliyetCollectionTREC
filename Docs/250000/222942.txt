<DOC>
<DOCNO> 222942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/ekonomi/eko05.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Suda KDV indirimi TBMM'de 
</HEADLINE>
<TEXT>

   ANKARA Milliyet 
   
   DYP Iğdır Milletvekili Dursun Akdemir, önceki gün Tüketici Dernekleri Federasyonu'nun Cumhurbaşkanı Ahmet Necdet Sezer'e ilettiği suya yüzde 18 oranında KDV uygulanması konusunu, soru önergesi ile TBMM gündemine getirdi. 
   Akdemir, Başbakan Recep Tayyip Erdoğan'ın yanıtlaması istemiyle TBMM Başkanlığı'na sunduğu soru önergesinde, sudan yüksek KDV alınmasının sosyal devlet anlayışıyla bağdaşmadığını belirtti. Akdemir, Erdoğan'dan, bu oranın yüzde 1'e çekilmesi düşüncesi olup olmadığının açıklamasını istedi. 
   Tüketici Dernekleri Federasyonu'nun konuyla ilgili olarak Cumhurbaşkanı Sezer'e sunduğu raporda en temel gereksinimlerden elektrik, telefon ve doğalgaz gibi kamusal hizmetlerden alınan KDV'nin düşürülmesi gerektiği belirtildi. Raporda, suyun en önemli gıda maddesi olması nedeniyle sudan alınan KDV'nin kaldırılması gerektiği ifade edildi. 
   
   
</TEXT>
</DOC>
