<DOC>
<DOCNO> 228618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun43.html </URL>
<DATE> 2004/04/05/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Powell'a cevap Türkiye demokratik ve laik bir cumhuriyettir 
</HEADLINE>
<TEXT>

     Türkiye'nin Washington Büyükelçisi Faruk Loğoğlu, ABD Dışişleri Bakanı Colin Powell'ın Türkiye'yi ''İslam Cumhuriyeti'' olarak niteleyen sözlerine tepki göstererek, Türkiye'nin ''laik ve demokratik'' bir cumhuriyet olduğunu vurguladı. 
     Türk-Amerikan Konseyi'nin, Devlet Bakanı Kürşad Tüzmen ile Milli Savunma Bakanı Vecdi Gönül'ün de katıldı Washington'daki 23. konferansının açılışında konuşan Loğoğlu, ''Türkiye ve ABD, iki iyi dost ve bu dostluk uzun zamandır sürüyor. Ancak bazen uzun dönemli dostlar, ilişkilerinin belli açılarını keşfetmelidir. Türkiye Cumhuriyeti, demokratik ve laik bir cumhuriyettir'' ifadesini kullandı. 
     Loğoğlu, ''Türkiye'de din ve devlet tamamen ayrıdır. Anayasasında dinle ilgili tek referans, herkesin din özgürlüğünün koruma altına alındığını anlatan ifadedir. Din, kişisel bir meseledir'' diye konuştu. Loğoğlu, Türkiye'nin 70 milyon nüfusunun yüzde 90'ının Müslüman olduğunu, ancak herkesin cami, kilise ve sinagoglarda ibadetini yapma özgürlüğünün bulunduğunu kaydetti. 
     Büyükelçi Loğoğlu'nun sözleri, salonda alkışlarla karşılandı. Loğoğlu, Türk ekonomisindeki iyileşmeye dikkati çekti ve ABD'den daha fazla yatırım, ticaret ve turist gelmesinin önemine işaret etti. 
     Açılış töreninde, ABD'nin Ankara Büyükelçisi Eric Edelman da, video konferansla katılarak, Türk-Amerikan Konseyi toplantılarına başarı diledi. Edelman, Irak Savaşı sırasındaki sıkıntıların ardından, Türk-Amerikan ilişkilerinin bir yılda inanılmaz ilerleme kaydettiğini vurguladı. 
     Türk-Amerikan Konseyi Başkanı, Emekli General Brent Scowcroft da konuşmasında, ''Irak'ta başarısızlığın, Türkiye için bir bedeli olacağını'' savundu. ''Irak'ta Türk askeri olsaydı çok iyi olacaktı'' diyen Scowcroft, Türk askerinin tecrübesinden faydalanılacağını kaydetti. 
     Türkiye'yi, Avrupa Birliği içinde görmeye yönelik arzuya işaret eden Scowcroft, Kıbrıs'ta Türk tarafının attığı önemli adımlara dikkati çekti ve bu çabaların Aralık ayında AB'nin Türkiye için karar vereceği zamanda yardımcı olmasını umduğunu kaydetti. Scowcroft, ortak çıkarlar çerçevesinde Türk-Amerikan ilişkilerinin, daha önce olmadığı kadar, birbirine yakından bağlı olduğunu söyledi. 
     Konferans, çarşamba gününe kadar, Türk-Amerikan ilişkilerinin çeşitli yönlerini işleyen panellerle devam edecek. 
     Konferansın açılış konuşmalarının ardından, Türk-Amerikan Konseyi tarafından, Washington'a gelemeyen Türkiye Odalar ve Borsalar Birliği Başkanı Rifat Hisarcıklıoğlu'na, gıyabında ''seçkin lider'' ödülü verildi. 
     
</TEXT>
</DOC>
