<DOC>
<DOCNO> 223439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko10.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyimcilerin ihracat karnesi pekiyi... 
</HEADLINE>
<TEXT>

     Türkiye Giyim Sanayicileri Derneği TGSD Genel Sekreteri Esin Benöz, sektöre iki yıldır karne hazırladıklarını ve üyelerinin iki yıllık karnelerini, yaptıkları ihracatla ''pekiyi'' olarak değerlendirdiklerini söyledi. 
     Benöz, AA muhabirine yaptığı açıklamada, Türkiye'nin istihdamının beşte birini, üretiminin dörtte birini ve ihracatının üçte birini tekstil ve hazır giyim sektörlerinin sağladığını belirtti. 
     Benöz, 2002 yılında 9.2 milyar dolar olan hazır giyim ihracatının geçen yıl yüzde 26'lık artışla 11.5 milyar dolar olduğunu, bu yılın ilk 2 ayında ise yaklaşık 2 milyar dolarlık ihracat gerçekleştirdiklerini ifade etti. 
     İhracattaki hedeflerinin her zaman için bir önceki yıldan daha fazlasını gerçekleştirmek olduğunu anlatan Benöz, ''Sektöre 2 yıldır karne hazırlıyoruz. 2003 yılı karnemiz pekiyi. Karnemizde geçen yılki ihracatımızı yüzde 25'ler civarında artırmayı hedefliyorduk ve bunu da gerçekleştirdik. Bu yıl da ihracatı artırmayı hedefliyoruz'' dedi. 
     
     UFUK 2010 PROJESİ 
     TGSD olarak hazırladıkları ''Ufuk 2010 Projesi'' kapsamında hazır giyim ihracatını 2010 yılında 34.8 milyar dolara çıkarmayı kendilerine hedef olarak belirlediklerini anlatan Benöz, ''Hedefi belirlediğimiz 2002 yılı sonunda Türkiye'nin toplam ihracatı 36 milyar dolardı. Biz Türkiye'nin o dönemdeki toplam ihracatı kadar 2010 yılında hazır giyim ihracatı yapabileceğimizi söylüyoruz'' diye konuştu. 
     Benöz, TGSD olarak 1996 yılından bu yana Türkiye'nin ''olmazsa olmazı'' olarak gördükleri ve çıkması için büyük çaba harcadıkları 5084 sayılı Anadolu'da Yatırımı ve İstihdamı Teşvik Yasası'nın istedikleri gibi olmasa da geçen ay 36 ili kapsayacak şekilde çıkarak yürürlüğe girmesinden dolayı mutlu olduklarını ifade etti. 
     Yasanın çıkmasıyla önemli bir aşamayı geçtiklerini anlatan Benöz, ''Yasa istediğimiz gibi olmasa da ölü doğmadı. Yasayı yeni yatırım ve istihdam için ve kalkınma hamlesini başlatmaya yetecek bir adım olarak değerlendiriyoruz. Yasayla girdi maliyetlerinde 5 yıllık muafiyetin yanı sıra enerjide ve arsa tahsisinde indirimler de var'' dedi. 
     
     SEKTÖRDE ÖNE ÇIKACAK İLLER 
     Benöz, kendi sektörleri açısından yatırım kriterlerini değerlendirdiklerini ve hazır giyim konusunda nerelere yatırım yapabileceklerini araştırdıklarını ifade ederek, ''Sektörümüzde öne çıkacak bölgelerin Diyarbakır, Adana, Şanlıurfa, Adıyaman ve Malatya gibi yöreler olacağını sanıyoruz'' diye konuştu Sektörde girdi maliyetlerinin yüksek olmasının yanında asgari ücretle İstanbul'da birini çalıştırmanın çok zor olduğunu belirten Benöz, şunları söyledi 
     ''Bu yaşam koşullarında asgari ücretli bir kişi İstanbul'da geçinemez. Ancak, Şanlıurfa ve Adıyaman'da asgari ücretle çok rahat geçinilebilir. Bu yörelerde yatırım yapacak olanlara muafiyet sağlanması, işverenler açısından da çok cazip.'' 
     
</TEXT>
</DOC>
