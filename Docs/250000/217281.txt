<DOC>
<DOCNO> 217281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/dunya/dun03.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya ordusu kışlada mescit açtı 
</HEADLINE>
<TEXT>

   General Semlitsch, "Müslüman askerlerimizin dini vecibelerini yerine getirebilmeleri için inşa ettiğimiz bu mescidin, dinler arası diyaloğun bir sembolü olmasını diliyorum" dedi 
      
   Avusturya'nın başkenti Viyana'daki bir kışlada, Müslüman askerler için bir mescit açıldı. Avusturya - Macaristan İmparatorluğu'nun son imparatoriçesi Maria Theresia'nın adını taşıyan tarihi kışlada inşa edilen mescidin açılış töreninde konuşan General Karl Semlitsch, İslamın ülkesinde 1912 yılında resmen tanındığını anımsattı. Semlitsch, "90 yıl sonra ilk kez kışlamızda bir imamı misafir ediyoruz. Müslüman inancına sahip askerlerimizin dini vecibelerini yerine getirebilmeleri için inşa ettiğimiz bu mescidin, dinler arası diyaloğun bir sembolü olmasını diliyorum" dedi. 
   Eyalet hükümeti yetkilisi Reneta Brauner de, Viyana'nın barışcı ve güvenli bir dünya kenti olduğunu belirtti. Brauner, mescidi "entegrasyon ve barış içinde birlikte yaşamanın sembolü" olarak niteledi. 
   
   Türkiye'den seccade 
   Türkiye'nin Viyana Büyükelçiliği Din İşleri Müşaviri Harun Özdemirci de mescide el dokuması halı seccade hediye etti. Mescitlerin "K be'nin birer şubesi ve Allah'ın evi" olduğunu belirten Özdemirci, "Mescitler, sınıfsız dünyaların oluştuğu, sevginin, barışın, kardeşliğin gönüllere yerleştiği ulvi mek nlardır" diye konuştu. 
   Mescidin açılışından önce, 2 aylık temel eğitimlerini tamamlayan, aralarında 80 Türk kökenlinin de bulunduğu 800 askerin yemin töreni yapıldı. İki askeri papaz İncil'den dualar okurken, Müslüman askerler için ilk kez bir imam Kuran okudu. 
   
   
   
</TEXT>
</DOC>
