<DOC>
<DOCNO> 211197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun03.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Türkiye, Annan çerçevesi dışına çıkarsa kabul etmeyiz 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türkiye'nin, Kıbrıs konusunda BM Genel Sekreteri Kofi Annan'ın sunduğu planın çerçevesi dışında herhangi bir öneri getirmesi durumunda bunu kabul etmeyeceklerini'' söyledi. 
     Papandreu, yaptığı açıklamada, Türkiye'nin, Kıbrıs konusundaki tutumunun Ada'da 1 Mayıs'a kadar bir çözüme varılmasını zorlaştırdığını savundu. 
     Kıbrıs'ta, çözüme varılması için zamanın çok dar olduğunu belirten Papandreu, ''Bu konu, 1 Mayıs'a kadar çok zor çözüme ulaşır. Bu konuda karşılaşılan zorluklar Türkiye'nin tutumundan ve KKTC Cumhurbaşkanı Rauf Denktaş'ın tavrından kaynaklanmaktadır. Ayrıca, Türkiye'nin Milli Güvenlik Kurulu da, Annan planının çerçevesi dışında kalan bir yaklaşım göstermektedir'' dedi. 
     Kıbrıs konusunda, AB Dış ilişkiler ve Savunma Yüksek Temsilcisi Javier Solana ile bir telefon görüşmesi yaptığını da bildiren Papandreu, şunları kaydetti 
     ''Yarın gerçekleştirilecek AB Genel İşler Konseyi toplantısı gündeminde Kıbrıs konusu yer almıyor. Ancak, bu konu yemek sırasında gündeme gelebilir. Türkler bu konuyu gündeme getirmeye çalışıyorlar gibi görünüyor. Yunan tarafının bu konuda çekinceleri vardır. Yunanistan, Türk hükümetinin Kıbrıs konusunda olumlu değişikler yapma niyeti gösterdiğini kabul etmektedir. Ancak, bunların uygulandığını görmeyi bekliyoruz.'' 
     
</TEXT>
</DOC>
