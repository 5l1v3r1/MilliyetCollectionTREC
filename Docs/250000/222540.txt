<DOC>
<DOCNO> 222540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo23.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tümer Fenerbahçe maçına kadar kayıpsız gelmemiz lazım... 
</HEADLINE>
<TEXT>

     A Milli Futbol Takımı Menajeri Can Çobanoğlu, Beşiktaşlı Tümer Metin, Galatasaraylı Ergün Pembe ve İstanbulsporlu Saffet Akbaş, Kadir Has Üniversitesi'nde öğrencilerle sohbet etti. 
     Tıcketturk ile Kadir Has Üniversitesi'nin işbirliğiyle üniversitenin Cibali Yerleşkesi'nde gerçekleştirilen toplantıya öğrenciler büyük ilgi gösterdi. 
     Sohbet sırasında özellikle Fenerbahçe formalı öğrenciler, Beşiktaşlı Tümer'e sorular sorarken, zaman zaman futbolcuyla öğrenciler arasında karşılıklı konuşmalar yaşandı. 
     Tümer, Elazığspor maçında taraftarların stadı doldurmalarının kendilerini sevindirdiğini kaydederek, ''Özellikle 2-0'dan sonra bize inanmaları ve verdikleri destekle maç sonunda onları mutlu ettik. Ligin ilk yarısında geçen sezondan daha iyi oynuyorduk. Ama ikinci yarıda futbol şansı pek bizimle olmadı. Elazığspor maçıyla çıkışa geçtik. Fenerbahçe maçına kadar kayıpsız gelmemiz lazım. Oraya geldik mi İnönü'de bu iş biter'' diye konuştu. 
     İlhan'ın gitmesiyle ilgili bir soru üzerine Tümer, oynadığı dönemde bu futbolcunun çok eleştirildiğini dile getirerek, şöyle devam etti 
     ''Keşke hiç oynamasa ama hep orada dursa. Oyun anlayışımıza uyuyor, baskı yapıp, rakibi çıkartmıyordu. Kendi adıma İlhan'ın kalmasını isterdim, şampiyonluğumuza çok katkı yapardı. Ama futbolda çark bu şekilde işliyor. Birileri gidiyor, birileri geliyor. İki tarafın da menfaatleri doğrultusunda bu transfer oldu.'' 
     
     ''ZAGO SIKINTILI OLABİLİR'' 
     Tümer, medyanın Zago'nun üstüne çok gittiğini ve hakemlerin de bu oyuncu konusunda eleştirilerden etkilenmiş olabileceğini söyledi. 
     Zago'nun yapısında sertlik olduğunu anlatan Tümer, ''Zago'nun mukavelesi bitiyor. Belki bunun sıkıntısı olabilir. Ama çok tecrübeli bir futbolcu, bunu sorun haline getireceğini sanmıyorum'' dedi. 
     Fenerbahçeli bir öğrencinin ''Beşiktaş 100. yılında şampiyon yapıldı'' demesi üzerine Tümer, ''3 sene sonra Fenerbahçe'nin 100. yılı. Fenerbahçe o zaman şampiyon olursa 3 sene sonra burada ben de sana böyle bir şey söylesem kendini nasıl hissedersin'' diye konuştu. 
     Bir öğrencinin ''Büyük takımlar korunuyor mu '' şeklindeki sorusu üzerine de Tümer, ''Madem korunuyoruz, Samsunspor maçında niye 5 oyuncumuz atıldı. Espri bir yana haklı olduğunuz yanlar var. Çark bu şekilde devam ediyor. Anadolu takımında oynadığım zaman bize haksızlık yapıldığını düşünürdük. Şimdi büyük takım oyuncusu olarak rakip futbolcu arkadaşlarıma bunları yansıtmamaya çalışıyorum'' diye cevap verdi. 
     Fenerbahçeli bir öğrencinin sorusu üzerine Tümer, ''Evet ailemde herkes Fenerbahçeli. Hatta senden daha fanatikler. Ama bu benim Beşiktaşlı olmamı etkilemiyor'' dedi. 
     Lucescu'nun Galatasaray'a gideceği şeklinde basında haberler çıktığını belirten Tümer, bu yönde bir gelişme olacağına inanmadığını ifade etti. Bir öğrencinin Daum ve Lucescu'yu kıyaslamasını istemesi üzerine Tümer, ''İkisi de iyi hoca. Her hocanın kendine göre artıları ve eksileri var'' dedi. 
     Tümer, maçlarda o anki atmosferle hakem kararlarına itiraz ettiklerini, bunları düzeltmeleri gerektiğini söyledi. 
     
     ÇOBANOĞLU ''2006'YA MUTLAKA KATILMAMIZ LAZIM'' 
     A Milli Takım Menajeri Can Çobanoğlu, 2006 Dünya Kupası'na mutlaka katılmaları gerektiğini söyledi. 
     Çobanoğlu, bir öğrencinin ''Şenol Güneş'in sözleşmesi bitiyor. Yabancı teknik adam mı gelecek '' şeklinde sorusunu şöyle yanıtladı 
     ''Şenol hocanın sözleşmesi Haziran'da bitiyor. Futbol Federasyonu Başkanı ve yönetim kurulunun bu konuyla ilgili önemli düşünceleri var. Konuyla ilgili mutlaka çalışmalar yapılıyor. Bana sorarlarsa fikrimi söylerim. 2006'ya götürecek kimse milli takım onunla çalışsın. Artık biz başarılı olmaya mecburuz. Türkiye için ne yapılacaksa yapılacak. Kimsenin şüphesi olmasın.'' Can Çobanoğlu, Türkiye'de artık komplo teorilerinin bir kenara bırakılıp, sahada sadece futbolun oynanması gerektiğini kaydetti. 
     
     ERGÜN ''100. YILDA ŞAMPİYONLUK İSTİYORUZ'' 
     Galatasaraylı Ergün Pembe ise 100. yıllarında şampiyon olmayı hedeflediklerini söyledi. 
     Fatih Terim'in ayrılmasıyla ilgili sorular üzerine Ergün, ''100. yılda Galatasaray'da oynamış, teknik direktör olarak büyük başarılar kazanmış Fatih Terim ile devam etmek isterdik. Ama artık hocaya bundan sonraki hedefleri için başarılar dilemekten başka yapacak bir şey yok'' dedi. 
     Ergün, Galatasaray'da 10 sezon forma giydiğini ifade ederek, ''Çok güzel günler geçirdim. İyi ki buraya gelmişim diyorum. Dünyada birçok takımın başına bizim şu anda yaşadığımız olaylar geliyor. Bunlar geçer'' diye konuştu. 
     Fenerbahçeli bir öğrencinin ''Ezeli rakibimiz olarak lige geri dönün. Her maçta sizi yeniyoruz'' demesi üzerine Ergün, ''Sizin geçen sezon yaşadığınız sıkıntıları şimdi biz yaşıyoruz. Futbolda yenmek de var yenilmek de. Size yenildiğimiz zamanlarda da biz şampiyon olmuştuk'' diye cevap verdi. 
     Ergün, Anadolu takımlarında oynarken büyük takımların korunduğunu düşündüğünü belirterek, ''Ama şimdi böyle düşünmüyorum. Bu sezon oynadığımız maçlarda sadece 1 kez bize penaltı verildi'' dedi. 
     Maçlarda hakemlere hiçbir şeyin değişmediğini bildiği için itiraz etmediğini kaydeden Ergün, ''Tribünleri de kışkırtmak istemem. Ona sarfedeceğim enerjiyi maça sarfediyorum'' diye konuştu. 
     İstanbulsporlu Saffet de kulüp olarak hala kötü durumda olduklarını anlatarak, ''Devlet ve federasyon yardım etmeye biz de futbol oynamaya çalışıyoruz. Küme düşeriz veya düşmeyiz. Ligi tamamlamayı düşünüyoruz'' dedi. 
     Toplantıda iki öğrenci futbolcular adına Saffet'e çiçek verdi. Sohbet sonrasında öğrenciler futbolculardan imza alıp, birlikte fotoğraf çektirdi. 
     
     FENERBAHÇE'DEN ÜMİT ÖZAT'A İZİN YOK 
     Sohbet toplantısına katılacağı duyurulan Fenerbahçe'nin kaptanı Ümit Özat'a kulübün izin vermediği bildirildi. 
     Üniversitenin mütevelli heyeti üyesi Levent Bıçakcı, Ümit için kulüp başkanı Aziz Yıldırım'dan ricada bulunduğunu ifade ederek, ''Başkan bana Hem futbolculara hem yönetime 4 hafta yasak getirdik dedi. Futbolcuların bu sürede hiçbir yere gitmeyeceğini söyledi. Beşiktaş kaptanı Tayfur'un yerine de Tümer geldi'' diye konuştu. 
     
</TEXT>
</DOC>
