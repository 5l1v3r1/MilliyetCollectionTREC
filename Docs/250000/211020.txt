<DOC>
<DOCNO> 211020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun11.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair hala ısrarlı Irak'ta kimyasal silah var... 
</HEADLINE>
<TEXT>

     İngiltere Başbakanı Tony Blair, üst üste gelen uzman açıklamalarına rağmen, Irak'ın kitle imha silahlarına sahip olduğu yolundaki istihbaratın doğru olduğu konusundaki ısrarını sürdürdü. 
     İngiltere'de yayımlanan The Observer adlı pazar gazetesine konuşan Blair, gelecek günlerde açıklanacak Hutton raporu ve parlamentoda üniversite harçlarıyla ilgili yapılacak kritik oylama yüzünden, başbakanlığının tehlikede olduğunu kabul etti. 
     Observer muhabirinin ısrarlı soruları karşısında, Irak'ta bugüne kadar varlığı konusunda en küçük bir delil bulunamamış olmasına rağmen, kitle imha silahlarının her an bulunabileceğini belirten Blair, yargıç Lord Hutton tarafından Savunma Bakanlığı bilim adamlarından David Kelly'nin ölümüyle ilgili olarak açıklanacak raporun, kendisinin dürüstlüğü konusundaki en büyük test olacağını bildirdi. 
     Başbakanlığın her anının büyük risk taşıdığını, hiçbir başbakanın görevinin hiçbir anında bu riskten uzak kalamayacağını da söyleyen Blair, ''her şeye rağmen gelecek hafta bu zamanlarda başbakan kalabilmek için büyük çaba harcayacağını'' ifade etti. 
     Zor seçeneklerin her zaman zor kararları da beraberinde getirdiğini ve halkı ikna etmenin kolay olmadığını da belirten Blair, ''Burada geçerli olan tek ilke, doğru olduğuna inandığınız şeyi yapmanızdır. Zor kararların kısa vadeli güçlükleri olabilir, ama sonunda halk size hak ettiğiniz krediyi verir'' dedi. 
     Savunma Bakanlığı bilim adamlarından David Kelly'nin adının açıklanması konusunda izlenen stratejiyi de üstü kapalı biçimde savunan Blair, ''Önemli olan Irak'ın kitle imha silahları konusundaki istihbaratın doğru ve güvenilir yerlerden gelip gelmediğidir ve biz inanıyoruz ki bu böyle olmuştur'' diye konuştu. 
     
     COOK'TAN SERT ELEŞTİRİLER 
     Bu arada eski Dışişleri Bakanı ve Parlamento Başkanı Robin Cook, Blair'i sert dille eleştirmeyi sürdürdü. Cook, Blair'in savaş kararı konusundaki hatasını kabul etmesi çağrısında bulundu. Blair'in bu savaşa sırf ABD Başkanı George Bush'a kendisinin iyi bir müttefik olduğunu kanıtlamak için ülkesini sürüklediğini savunan Cook, ''Başbakan'ın savaşa bir misyoner coşkusuyla koşmuş olmasını'' da alaycı bir dille eleştirdi. 
     Cook, ''Irak'tan gelen tehdit yoksa, bizim gerekçesi olmayan bir savaşa girme hakkımız yoktu'' dedi. 
     Observer gazetesi, Blair ile ilgili haberinin son bölümünde de ITV tarafından yapılmış bir anketin sonuçlarına dikkat çekti. 
     Anket sonuçlarına göre, halkın yüzde 60'ı, Blair'in Hutton raporu tarafından kusurlu bulunması halinde istifa etmesi gerektiğini düşünüyor. Halkın üçte biri de Blair'e Hutton soruşturması başladığından bu yana daha az güvendiğini bildirdi. 
     
</TEXT>
</DOC>
