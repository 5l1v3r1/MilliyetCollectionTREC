<DOC>
<DOCNO> 224714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/tamer.html </URL>
<DATE> 2004/03/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Koç'ta kıdem nasıl 50 kırpılır 
</HEADLINE>
<TEXT>

   Can Kıraç, son kitabı 'Anılar, Olaylar'da en sıkıntılı olayları bile muzip ve mizahi bir üslupla anlatırken, kendisiyle de dalga geçiyor 
      
   Genelde geçmiş üzerine pek kafa yormam. "Nerede o eski günler" dediğim pek enderdir. İşte o istisnalardan birini, Can Kıraç'ın son kitabı Anılar, Olaylar'ın sayfaları arasında dolaşırken yaşadım. 
   Vehbi Koç, Nejat Eczacıbaşı, Ali Koçman, Ayhan Şahenk, Fahir İlkel, Sevgi - Erdoğan Gönül ve aramızdan ayrılan daha niceleriyle Suna Kıraç, İnan Kıraç, Nejat Basmacı, Sakıp Sabancı ve İbrahim Bodur gibi giderek daha seyrek rastladıklarım, film şeridi gibi geçti gözümün önünden. Zaman tünelinde Ekonomide Kulis köşesinde haber atlatmak için koşuşturduğum günlere doğru yol aldım. 
   Yukarıda adını andıklarımın tümü yok aslında kitapta, ama Kıraç'ın anılarıyla benimkiler birbirine karıştı. Atlatma haberlerle onları zaman zaman nasıl zor durumda bıraktığımı hatırlayıp tuhaf bir mahcubiyet duygusuna kapıldım. Özellikle de Kıraç'ın kitaba yazdığı "Her birinizi sevgiyle anıyorum" başlıklı önsözde teşekkür edilenler arasında kendi adımı görünce "Meral Tamer, yıllar boyu kendi köşesinde beni izledi ve görüşlerime yer vererek unutulmamı geciktirdi" 
   
   Mizahtan öte hiciv 
   Aydın Doğan'a ve Doğan Heper'e kolajları ve Çin Anıları Milliyet'te yayınlandığı için, Mete Akyol'a Bütün Dünya dergisinin yazı ailesine kendisini de kattığı için teşekkür eden Kıraç, acaba bana farklı bir gönderme mi yapıyor diye düşündüm bir an. Zira kendisi mizahtan da öte üstün bir hiciv yeteneğine sahiptir. Bunu farketmek için onu yakından tanımak da gerekmez. Nitekim Can Bey'le hiç tanışmamış olan kızım Doğa, akşam evde kitaba göz atarken, "Ne kadar sıcak bir üslup, okuyanın yüzünden gülümseme eksik olmaz" deyiverdi -ki kendisine kolay kolay kitap ya da yazılı metin beğendiremezsiniz. 
   
   Kendisiyle dalga geçer 
   Gerçekten de Can Bey'in kendisiyle sürekli dalga geçen sevimli muzipliği, kitaba ayrı bir lezzet katıyor. Özellikle de patronu Vehbi Koç ve Koç ailesinin diğer bireyleriyle ilgili anıları. Kardeşi İnan Kıraç'ın ameliyatıyla ilgili bölümü... 
   Diğer bazı meslektaşlarımın aksine ben, eski yazılarımdan alıntı yapmamaya titizlikle özen gösteririm. Ancak Kıraç'ın kitapta benim yazılarımdan yaptığı alıntılardan birini buraya aktarmadan edemeyeceğim. Böylelikle genelde bu tür yazılarda yaptığım gibi hem kitaptan alıntı yapmış, hem de kendi ilkemden sapmamış olacağım Bu işin şakası. Aslında Kıraç'ın, emekliye ayrılmasından 7 - 8 ay sonraya denk gelen, Koç Topluluğu'nun geleneksel yıllık üst düzey yönetici toplantısında yaptığı konuşmayı o tarihte de çok beğenmiştim, h l da çok çarpıcı bulurum. Zaten bu nedenle 6 - 7 Kasım 1992'de köşemi 2 gün peşpeşe bu konuşmaya ayırmıştım. Kitabın 107 - 108. sayfalarından aktarıyorum 
   
   41 yıl yerine 20 yıl 
   "Koç'tan emekli olarak ayrılmak ve gerçekten emekli olmak, insana tecrübe kazandırıyor. Gerçi Koç Topluluğu'nda Vehbi Bey gibi eski emekliler var ama, onlar h l işlerinin başındalar Benim şimdi anlatacaklarım ise baştan sona yenidir Emekliliğe hazırlanırken ilk sorun kıdemin belirlenmesinde çıktı. İlgili arkadaşlar çok uğraştılar ama ben 41 yıl çalıştığım halde çıkan hesap 20 küsur yılda kaldı Hesap ne çıktıysa onu gönderin, sonra hakkımızı ararız dedim. Sonra hesabın niye böyle çıktığını düşünmeye başladım. Sonuçta bütün günahı Bay İsak'a yükledim. O her zaman küçük tasarruflara önem vermiştir. Anladım ki, İzmir'den İstanbul'a geldikten sonra bana bir 'koordinatörlük' ünvanı taktılar. Bay İsak, 'Koordinatörler maaş bordrosunda bulunmaz Can'a başka bir yerden para vermek lazım' diye düşünmüş olmalı ki, benim SSK primlerim tasarruf edilmiş oldu... Kıssadan hisseye gelince Emekli olacaklar şimdiden kıdemlerini belirleme çalışmalarına başlamalıdırlar. Bu işler Koç'ta çok zaman alıyor " 
   
      
   
</TEXT>
</DOC>
