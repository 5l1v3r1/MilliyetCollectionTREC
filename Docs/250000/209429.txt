<DOC>
<DOCNO> 209429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun07.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly'ye ağır suçlama Yalanlarının ortaya çıkacağından korktu 
</HEADLINE>
<TEXT>

     İngiltere Savunma Bakanı Geoff Hoon, intihar eden bilim adamı Dr. David Kelly'nin ''bir şehit olmadığını, yalanlarının ortaya çıkacağından korktuğu için intihar ettiğini'' söyledi. 
     Hoon, Bakanlığına bağlı olarak çalışan bilim adamı Kelly ile ilgili soruşturma raporunun yayınlanmasından önce yaptığı açıklamada, Kelly'nin gazetecilerle ''izinsiz'' temas kurduğu için büyük baskı altında kaldığını, temaslarını ayrıntılarıyla açıklamakta zorlandığını yakınlarına ifade ettiğini belirtti. 
     The Sunday Times gazetesi, Hoon'un bu ifadelerinin, bilim adamının ailesiyle hükümet arasındaki ilişkileri daha da gerginleştireceği yorumunda bulunda. 
     Gazetenin haberinde, önümüzdeki hafta Yargıç Lord Hutton'ın soruşturma raporunun açıklanacağı ve tartışmaların alevleneceği belirtildi. 
     Haberde, Savunma Bakanı Hoon'un yakın çevresine, soruşturma raporunda suçlanması halinde istifa etmeye hazır olduğunu söylediği ifade edildi. 
     Haberde, Hutton raporunun sonucunun açıklanmasıyla kabinenin vereceği ilk kaybın Savunma Bakanı Hoon olacağı yorumunda bulunuldu. 
     Irak'taki İngiliz askerlerinin gerekli ekipmana sahip olmadığı gerekçesiyle eleştirilen Hoon'un, siyasette ayakta kalmasının son derece güç olduğu savunuldu. 
     Kelly'nin cesedi, 18 Temmuz 2003'de Oxfordshire'daki evinin yakınında ormanda, bileği kesilmiş durumda bulunmuştu. 
     
</TEXT>
</DOC>
