<DOC>
<DOCNO> 204459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/ekonomi/eko03.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet Motorlu Taşıtlar Vergisi'nde geri adım attı 
</HEADLINE>
<TEXT>

   Orta yaşlı ve silindir hacmi yüksek taşıtlardan alınması öngörülen vergi Genel Kurul'da indirildi. Taşıt vergisi tavanı 9 milyar liraya düşürüldü 
   ANKARA Milliyet 
   
   Hükümet, iptal edilen "ek motorlu taşıt vergisi"nin MTV telafisi niteliğindeki yüksek taşıt vergisinde geri adım attı. Çok yaşlı taşıtlardan alınacak MTV Plan Bütçe Komisyonu'nda, silindir hacmi yüksek orta yaşlı taşıtların vergisi de Genel Kurul'da indirildi. Kasko değerinin yüzde 6'sını aşan verginin düşük orandan uygulanmasına olanak sağlandı. Emektar Volkswagen'in vergisi 100 milyondan 50 milyona inerken, Harley Davidson gibi lüks motosikletlerin vergisi yükseltildi. Kablo TV ve Digitürk abonelerinden ise aylık yüzde 15 Özel İşlem Vergisi alınacak. 
   Bazı Vergi Kanunlarında Değişiklik Yapılmasına Dair Yasa Tasarısında lüks araçlardaki 9 milyar 500 milyon liralık vergi üst sınırı 9 milyar liraya indirildi. Yaşı 16 ve üstünde olan taşıtlarda 2004 yılı için öngörülen vergi miktarları yüzde 50 ile 70 arasında düşürüldü. 
   Kasko değerine göre vergisi yüksek kalacak araçlarda vergi oranını düşürme konusunda Bakanlar Kurulu'na yetki verildi. Belirlenen vergi tutarlarının her yıl ocakta ilan edilecek kasko sigortası değerinin yüzde 6'sını aşması halinde, aynı yaş grubundaki taşıtlara ait vergi tutarları, bir alt kademedeki taşıtlara isabet eden vergi tutarı olarak belirlenebilecek. 
   
      
   
   
   
</TEXT>
</DOC>
