<DOC>
<DOCNO> 212599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur10.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kart için başvurunca otomobili olduğunu öğrendi 
</HEADLINE>
<TEXT>

     Iğdır'da yeşil kart alabilmek için başvuruda bulunan bir kişi, İstanbul'da kendi adına kayıtlı otomobil olduğunu öğrendi. 
     AA muhabirinin aldığı bilgiye göre, merkeze bağlı Hoşhaber Köyü'nde, Kemal Çelik, maddi durumu iyi olmadığı gerekçesiyle yeşil kart almak için başvuruda bulundu. 
     Kartı alabilmek için üzerine kayıtlı malvarlığı olmadığına dair resmi kurumlardan belge alması gereken Çelik, Iğdır Emniyet Müdürlüğü Trafik Tescil Denetleme Şube Müdürlüğü'nde adına kayıtlı, İstanbul'da bir otomobili olduğunu öğrendi. 
     Hayatında hiç otomobil sahibi olmadığını, yıllardır geçim sıkıntısı çektiğini ifade eden Çelik, ''Eğer üzerime kayıtlı bir otomobil varsa, devlet onu alsın ve herhangi bir hayır kurumuna bağışlasın'' dedi. 
     Üzerine kayıtlı otomobil göründüğü için yeşil kart alamayan Çelik, sorunun, nüfus kayıtlarındaki isim karışıklığından kaynaklandığını düşündüğünü, yeşil karta ihtiyacı olduğu için durumun bir an önce açıklığa kavuşturulmasını beklediğini söyledi. 
     

     
</TEXT>
</DOC>
