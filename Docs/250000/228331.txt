<DOC>
<DOCNO> 228331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/guncel/gun03.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk Çakalı' Karataş Hollanda sınırında 
</HEADLINE>
<TEXT>

   Emniyet'in uluslararası operasyonla kıskaca alınan DHKP-C ile ilgili raporunda, örgütün Brüksel'den yönetildiği kaydedildi 
      TOLGA ŞARDAN Ankara 
   
   Emniyet Genel Müdürlüğü'nün hazırladığı DHKP-C'nin Avrupa ülkelerindeki faaliyetlerine ilişkin raporda, örgüt lideri Dursun Karataş'ın Belçika - Hollanda sınırındaki bölgede yaşadığı belirtildi. 
   Türkiye'nin dört Avrupa devletiyle ortak gerçekleştirdiği 1 Nisan operasyonunun altyapısını oluşturan raporda, örgütün Avrupa'daki legal ve illegal faaliyetleri anlatıldı. Raporda özetle şu bilgilere yer verildi 
   Halen örgütün Brüksel'den yönetildiği değerlendirilmektedir. 
   Fehriye Erdal'ın 1999'da Belçika'da yakalanması, örgüt adına yapılan basın açıklamalarının Brüksel'den gönderilmesi, örgütün burada büyük bir enformasyon bürosunun bulunması bunun göstergesidir. 
   Fransa, yasadışı insan kaçakçılığı nedeniyle örgütün etkin olduğu ülkedir. 
   Örgüt İngiltere'de Türk esnaf ve işçilerden zorla para toplamaktadır. . 
   Son iki yıldır Avusturya faaliyetlerinde yoğunluk göze çarpıyor. 
   Avusturya orjinli sosyalist örgütlenmelerle işbirliği yapılmakta, Türk dış ticareti ve turizminin baltalanması için işadamları ve turistlere bildiriler dağıtılmaktadır. 
   Viyana'da örgütün enformasyon bürosu mevcuttur. 
   
   
   
   
</TEXT>
</DOC>
