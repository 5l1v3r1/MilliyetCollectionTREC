<DOC>
<DOCNO> 224680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/spor/spo04.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'dan Cim - Bom'a ret 
</HEADLINE>
<TEXT>

      
   Gürsoy'dan teklif 
   BORDO - Mavili kulüpte sözleşmeleri gelecek yıl sona eren Gökdeniz ve Fatih'in transferi konusunda Galatasaray'a olumsuz yanıt verildi. Özhan Canaydın'ın yeni yönetiminde görev alan ve Trabzonlu olan Ergun Gürsoy'un, birlikte yedikleri yemekte Başkan Atay Aktuğ'a iki yıldızın satılması konusunda düşüncesini sorduğu, ancak olumsuz yanıt aldığı ortaya çıktı. 
   
   Aktuğ izin vermedi 
   TRABZONSPOR Başkanı Atay Aktuğ, "Ergun Gürsoy benim arkadaşım. Bana bu konudaki fikrimi sordu. Biz de ona kendilerini bırakma niyetinde olmadığımızı söyledik ve başlamadan bu konu kapandı" dedi. İki tecrübeli oyuncuyu bırakma niyetlerinde olmadıklarını vurgulayan Aktuğ, "Bu konuda artık bir daha konuşmak istemiyoruz. Bizimle birlikte devam edecekler" diye konuştu. 
   
   Gökdeniz'e çağrı    TRANSFERİN gözde ismi Gökdeniz ile Trabzonspor yönetimi bugün masaya oturmaya hazırlanıyor. Asbaşkan Nevzat Şakar ile Futbol Şubesi Sorumlusu Süleyman Atal'ın öncelikli olarak bu oyuncuya imza attırmaya çalışacağı, daha sonra da Fatih ile bir araya geleceği bildirildi. Tarafların bugünkü görüşmede sözleşmeye son şeklini vereceği öğrenildi. 
   
   Prim sevinci    MALATYASPOR maçı için bugün işbaşı yapacak olan Trabzonspor'da, Beşiktaş galibiyetinin toplam 300 milyar liralık primleri oyunculara dağıtıldı. Genel Sekreter Yüksel Şimşek, "Futbolculara yarın bugün için çek verdik" dedi. Öte yandan futbolcu ve teknik heyetinin isteği üzerine Denizli maçının 2.5'ar milyar olan primlerinin de 5 milyar liraya yükseltildiği bildirildi. 
   
   
</TEXT>
</DOC>
