<DOC>
<DOCNO> 240272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko15.html </URL>
<DATE> 2004/05/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
TÜGİAD'da Murat Saraylı başkanlığında yönetim kurulu üyeleri belirlendi 
</HEADLINE>
<TEXT>

     Türkiye Genç İşadamları Derneği TÜGİAD 10. Olağan Genel Kurulu'nda yapılan seçimlerde, Murat Saraylı başkanlığında yeni yönetim kurulu üyeleri belirlendi. 
     Genel Kurul'da tek listeyle gidilen seçimlerde diğer yönetim kurulu üyeleri ise H. Merih Alanyalı, Lütfi Aygüler, Devrim Erol, Dr. İlhami Fındıkçı, Selim Gençler, A. Erim Hısım, Hakan Karamahmutoğlu, Ferda Kertmelioğlu, Dr. Berra Kılıç, Lütfü Küçük, Coşkun Pazar, Ali Türkün, Fatih Üçkuzular ve Cengizhan Yücel'den oluştu. 
     Genel Kurul'da bir konuşma yapan Murat Saraylı, verginin tabana yayılmasının öncelik verecekleri konular arasında yer alacağını söyledi. 
     Önümüzdeki dönemde TÜGİAD'ın da, Türkiye'nin de öncelikli gündem maddesinin başında Avrupa Birliği'nin geldiğini söyleyen Saraylı, ''Son iki dönemdeki hükümetlerin bu konudaki iradesini net görüyoruz. Devrim niteliğinde yasaların çıktığını görüyoruz. Türkiye Cumhuriyeti kurumları samimiyet sınavından geçmiştir, şu an sıra AB kurumlarının sınavındadır'' dedi. 
     Bölgede ve Türkiye'nin önünde büyük fırsatlar bulunduğunu belirten Saraylı, dünyada kalkan her uçağın içinde günün teknolojisi ile donatılmış bir Türk genci olması ve onun da TÜGİAD'ın üyesi olmasının çok uzak olmadığını kaydetti. 
     1967 yılında Ankara'da doğan ve turizm, inşaat ve sağlık konularında faaliyet gösteren Saraylı Şirketler Grubu'nda Yönetim Kurulu Üyesi olarak görev yapan Saraylı, 1997 yılında TÜGİAD'a üye oldu. 
     Saraylı, 2000-2002 faaliyet döneminde Yönetim Kurulu Üyesi, 2002-2004 faaliyet döneminde ise Ankara Şubesi Yönetim Kurulu Başkanı olarak görev yaptı. 
     
</TEXT>
</DOC>
