<DOC>
<DOCNO> 210901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur10.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ 'İstanbul'un tümüne gün ortasında su verebileceğiz' 
</HEADLINE>
<TEXT>

     İstanbul Su ve Kanalizasyon İdaresi İSKİ , ''kentin tüm bölgelerinde vatandaşların bugün suya kavuşacaklarını'' bildirdi. 
     İSKİ Basın Müdürlüğü'nden yapılan yazılı açıklamada, ''dün saat 07.30'dan itibaren 'Darlık Sistemi' dışında tüm İstanbul'a su verilmeye başlandığı'' belirtilerek, şöyle denildi 
     ''Ancak 22 Ocak 2004 tarihinde başlayan enerji kesintisi nedeniyle İstanbul'un çeşitli yerlerinde bulunan depoların, kente suyu sağlayan isale hatlarının ve içmesuyu şebekesinin boşalmasından ötürü, yüksek bölgelerdeki yerleşim yerlerine henüz su ulaşmamıştır. Bugün, gün ortasında İstanbul'un bütün bölgelerinde vatandaşlarımız, suya kavuşacaklar. 
     Ayrıca, şebeke ile konutlar arasında bulunan şube yolu bağlantılarıyla su sayaçları açık yerde bulunan vatandaşlarımız, şebekede su olduğu halde donma nedeniyle su alamamaktadır. İstanbullular'ın, açıkta bulunan şube yolu bağlantıları ile soğuk havanın etkisinde kalan sayaçlarını koruma altına almaları gerekmektedir.'' 
     
</TEXT>
</DOC>
