<DOC>
<DOCNO> 203349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yasam/yas04.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gümüş'ten şaşmayın 
</HEADLINE>
<TEXT>

   Bilim adamları, gümüş rengi otomobil kullananların daha az kaza yaptığını ortaya çıkardı. Kaza riski en yüksek renkler ise kahverengi, siyah ve yeşil... 
      DIŞ HABERLER SERVİSİ 
   
   Yeni Zelandalı bilim adamları, istatistiki verilere dayanarak yaptıkları araştırmada, gümüş rengi otomobillerle ciddi yaralanmalara yol açan kaza yapma oranının, beyaz otomobillere göre yüzde 50 daha az olduğunu saptadı. 
   Auckland Üniversitesi bilim adamlarının 1998 - 1999 arasında binden fazla araç ve sürücü üzerinde yaptıkları araştırmanın sonuçları, British Medical Journal tıp dergisinde yayımlandı. Ölüm veya ciddi yaralanmalarla sonuçlanan kazalara en az karışan otomobillerin, gümüş renginde olduğunun belirlendiği araştırmaya göre, yaş, cinsiyet, emniyet kemeri takma, arabanın yaşı ve yol durumu gibi faktörler göz önünde bulundurulsa dahi, otomobil rengiyle kaza yapma riski arasında bağlantı bulunuyor. Bu nedenle en güvenli otomobil rengini gümüş olarak belirleyen araştırmada, diğer renklere oranla kaza riski daha yüksek olan renkler kahverengi, yeşil ve siyah olarak sıralanıyor. 
   
   Sebebi bilinmiyor 
   Otomobil rengi ile kaza yapma riski arasındaki bağlantıyı henüz çözemeyen araştırmacılar, daha önceki bir araştırmada açık renkli otomobillerle kaza yapma riskinin az olduğunun bulunduğunu kaydetmekle yetindiler. Araştırmacılar son olarak, gümüş rengi otomobillerin oranının artırılmasının, trafik kazalarının sebep olduğu yaralanmaları azaltabileceğini iddia ettiler. 
   
   
</TEXT>
</DOC>
