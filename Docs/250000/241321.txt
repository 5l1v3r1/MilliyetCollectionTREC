<DOC>
<DOCNO> 241321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun02.html </URL>
<DATE> 2004/05/20/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Irak Ulusal Konseyi Başkanı, ABD operasyonlarını İran'a mı bildiriyordu 
</HEADLINE>
<TEXT>

     Bülent Keneş bildiriyor 

Newsweek dergisi, ABD'nin Irak Ulusal Konseyi INC Başkanı Ahmet Çelebi'ye yaptığı yardımın, Çelebi ve bazı yardımcılarının Irak'taki Amerikan güçlerinin operasyonlarıyla ilgili bazı hassas bilgileri İran'a verdiği için kesildiğini öne sürdü. 
     Derginin internet sitesindeki haberde, her ne kadar ABD Savunma Bakan Yardımcısı Paul Wolfowitz, egemenlik devrinin yapılacağı 30 Haziran gününün yaklaştığı bir ortamda sadece bir partiye destek vermenin ''uygunsuz'' olacağı gerekçesiyle yardımın kesildiğini açıklasa da, istihbarat kaynaklarına göre asıl sebebin, İran'a bilgi sızdırmak ve Çelebi'nin verilen yardımlarda yolsuzluk yapması olduğu kaydedildi. 
     INC sözcüsü yolsuzluk iddialarını reddederek, İran'a bilgi vermelerinin de sözkonusu olmadığını söyledi. 
     Çelebi'nin İran ile olan ilişkilerini hiçbir zaman saklama gereği duymadığı belirtilirken, yardımcılarından biri, Çelebi'nin son altı ay içinde İran'ın en üst düzey yetkilileriyle görüşmeler yaptığını ifade etti. 
     Irak savaşından sonra Saddam Hüseyin rejiminin üst düzey üyelerinin yakalanması konusunda değerli bilgiler sağladığı belirtilen INC'nin Washington'daki destekçileri, INC'nin sağladığı bilgiler sayesinde pek çok Amerikalının hayatının kurtarıldığını ifade ediyorlar. 
     Savunma kaynakları da INC'nin, Savunma İstihbarat Ajansı ile INC'nin istihbarat toplama faaliyetlerinin sıkı kontrol altında bulundurulmasına dair bir anlaşma imzaladığını belirtiyor. 
     Wolfowitz, Salı günü Sanato Dışilişkiler Komitesi'ne yaptığı açıklamada, INC'nin kendilerine çok değerli istihbaratlar sağlamasına rağmen, artık bu istihbaratları gelecekte normal kanallardan elde etmenin yollarını arayacaklarını kaydetmişti. 
     Amerikan yönetimi yetkilileri, ABD'nin Irak'taki askeri operasyonlarına dair bazı hassas bilgilerin Çelebi tarafından İran'a verilmiş olabileceğini kaydediyorlar. 
     Pentagon dışındaki istihbarat yetkililerinin de INC tarafından ABD'ye sağlanan istihbaratın değeri konusunda şüphe duyduğu belirtiliyor. 
     Amerikan istihbarat kaynakları, aylık 340 bin dolarlık ödeneğin devam etmesini sağlamak için INC'nin elindeki bilgileri Pentagon'a kısım kısım verdiği suçlamasında da bulunuyorlar. 
     
</TEXT>
</DOC>
