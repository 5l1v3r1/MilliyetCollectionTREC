<DOC>
<DOCNO> 217085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/yguven.html </URL>
<DATE> 2004/02/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Fenerbahçe prim yaptı 
</HEADLINE>
<TEXT>

   
   Fenerbahçe hisseleri Borsa'da, futbolu ise Antep'te halka arz edildi bu hafta. Hisseleri alanlar k rda, Fenerbahçe'nin futbolu ardından koşanlar ise eski zararlarını telafi ettiler ve k ra geçmek üzereler. Artık hem keyif veriyor hem de prim yapıyor Fenerbahçe'nin oyunu. Liderliğe üç puan kala Fenerbahçe'nin artık karakteri haline gelen tempo, ne stres tanıdı, ne de soğuk. 
   Az buz iş değildi zehir gibi havada Antep aysberginden üç parça koparmak. 
   İlk yarıda inanılmaz bir Ümit Özat vardı. Kendini Daum'a harcatmayan kaptan, yer ve zaman ayırt etmeden oynadığı futbolunu Gaziantep'e de taşıdı ve ilk yarıda rakip kaleye çektiği dört şutun ikisi gol oldu, biri direkten döndü, biri de kaleci Ömer'de kaldı. Sadece bu kadar mı İkinci yarıda da muhteşem bir gol attı ve Gaziantep savunmasındaki her boşluğa adeta bir sıvı gibi sızdı. Fenerbahçe kalesinde bir tehlike varsa yine Ümit başroldeydi. Sanki maçı kişisel bir mesele yapmıştı. 
   Maçın ilk dakikalarından itibaren gol atacakmış gibi yapan Gaziantep, atan Fenerbahçe ise, bunun sebebini biraz da Nurullah Sağlam'da aramak lazım. Antep'in hocası, Yusuf'un Fenerbahçe defansına yapışmasına engel olamayınca, bu usta oyuncu, her topta sıkıştığı gibi, Bülent Bölükbaşı'nın hücumlarına bile engel oldu bilinçsizce. Antep, eski Antep değildi. Belki aklı Roma'daydı. 
   Bu arada tribünden penaltı gibi gözüken Luciano'nun el hareketi, Ali Aydın'la bu sezon üçüncü deplasmanını kazanan Fenerbahçe adına şanstı. 
   Ümit Özat'ın şahsında bir de gizli santrfora kavuşan Fenerbahçe'de görünmeyen kahramanlar da vardı. Mesela iki golün asist sahibi Hooijdonk ve sahada her yere basan Aurelio. İkinci devre Nobre'nin golüyle açılırken, Gaziantep Teknik Direktörü, Bouazizi ve Erdal'ı sahaya sürerek, son kartını oynadı. Bunun anlamı henüz Fenerbahçe şovuna katılmamış olan Tuncay'a şans tanımaktı. Tuncay bu fırsatı geri tepmedi ve açılan yollardan Antep kalesine inmeye başladı. 
   İşte tam da bu sırada Gaziantep seyircisi Başkan Celal Doğan'ı takımı satmakla suçluyor, istifaya davet ediyordu. Oysa Gaziantep'i çaresiz bırakanlar sahadaydı ve söz konusu "satma" eyleminin tam aksine Fenerbahçe'den satın alınmışlardı Celal Doğan tarafından. Ve tabi olayda, Fenerbahçe'nin yükselen değeri de rol oynamaktaydı. 
   Bu işler böyle... Futbol borsası kritik bu günlerde. 
   
   
</TEXT>
</DOC>
