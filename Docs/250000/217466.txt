<DOC>
<DOCNO> 217466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo01.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
GS'de alarm Hakan'ın, Villarreal maçında oynaması şüpheli 
</HEADLINE>
<TEXT>

     Galatasaray'ın Konyaspor ile oynadığı lig maçında belinden sakatlanan Hakan Şükür'ün, UEFA Kupası 3. tur maçında Villarreal karşısında oynamasının şüpheli olduğu öğrenildi. 
     Golcü futbolcu için Galatasaray Sağlık Kurulu adeta alarma geçerken, Hakan'ın akşam çekilen MR'ı sonucunda, bel kaslarında ciddi bir spazm oluştuğu belirlendi. 
     Hakan Şükür'ün bel fıtığı olmaması kulüp doktorlarını ve teknik heyeti sevindirirken, futbolcuyu konunun uzmanı Prof. Dr. Azmi Hamzaoğlu da muayene etti. 
     Hakan'ın bel bölgesine lokal enjeksiyon uygulaması yapılacağı, ayrıca 48 saat yoğun tedavi ve takip sonrasında maçtan bir gün önce yapılacak değerlendirme sonucunda durumu için karar verileceği bildirildi. 
     Kulüp doktorları, Hakan Şükür'ün perşembe günü yapılacak Villarreal maçında oynamasının zor olduğunu, ancak oyuncuya uygulanacak tedavinin sonucuna bağlı olarak kesin kararın verileceğini ifade etti. 
     
</TEXT>
</DOC>
