<DOC>
<DOCNO> 231491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/ekonomi/eko05.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telekom'da süreç ön görüşmeyle başlayacak' 
</HEADLINE>
<TEXT>

   Piyasa analizinden sonra özelleştirme ihalesine çıkılacak Türk Telekom için ön görüşmeler yapılacak 
      EKONOMİ SERVİSİ 
   
   Özelleştirme İdaresi Başkanı Metin Kilci, özelleştirme programının büyük kalemlerinden Türk Telekom'da piyasa analizi yaptıktan sonra ihaleye çıkılacağını ve ilana çıkış tarihinin de bundan sonra belirleneceğini söyledi. Kilci 31 Mayıs'a kadar başlatılacak olan özelleştirme sürecini ise T. Telekom'la ilgilenen şirketlerle ön görüşme yapılması olarak tanımladı. 
   Danışmanlık ihalesinin iptal edildiğini anımsatan Kilci, yeni danışmanlık ihalesinin yasa değişikliği gerçekleştirildikten hemen sonra yapılacağını söyledi. Meclis'te soruları yanıtlayan Maliye Bakanı Kemal Unakıtan ise Telekom ihalesinde gecikme olmayacağını belirtti. Unakıtan teklifler düşük bulunduğu için ihalesi iptal edilen Tekel ile ilgili soru üzerine, satış stratejisi çalışmasının bitmediğini kaydetti. Her firmanın farklı istekleri olduğunu, örneğin Philip Morris'in Tekel'in dağıtılarak marka satışı yapılmasını istediğini belirten Unakıtan, firmaların Tekel'in alacak ve borçlarını da görmek istediğini ifade etti. 
   
   Milli Piyango mayısta 
   Unakıtan, özelleştirme programında yılın son çeyreğinde satılacağı belirtilen Milli Piyango'nun özelleştirilmesine ilişkin ihale sürecinin de mayıs ayı içinde başlayacağını söyledi. Milli Piyango'nun mevcut cirosunun 700 - 800 milyon dolar olduğunu belirten Unakıtan, özelleştirmeyle birlikte cironun 1.5 - 2 milyar dolara çıkmasını beklediklerini söyledi. 
   Bu arada TBMM Plan ve Bütçe Komisyonunda, özelleştirmelerde engel olarak gösterilen, "danışmanlık hizmetlerine ilişkin ihalelerin Kamu İhale Yasası kapsamı dışına çıkarılmasına" ilişkin yasa teklifi kabul edildi. 
   
   
</TEXT>
</DOC>
