<DOC>
<DOCNO> 220823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur34.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun ardından Çemil Çiçek şu açıklamayı yaptı 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Yunanistan'da seçimi kazanan Yeni Demokrasi Partisi ve iktidarının, Kıbrıs sorununun çözümüne iyi niyetle yaklaşması, yapıcı bir yaklaşım sergilemesi ve pozitif katkıda bulunmasını beklediklerini söyledi. 
     Cemil Çiçek, Bakanlar Kurulu toplantısının sona ermesinin ardından, toplantının gündemine ilişkin açıklamalarda bulundu. 
     Çiçek, toplantıda ilk olarak, geçen hafta içerisinde özellikle 6 Mart'ta karların ani erimesiyle başta Mersin, Kars, Muş, Erzurum, Ağrı, Ardahan, Bitlis, Siirt, Batman ve Karaman illeri olmak üzere, ilçe ve köylerinde bir afet yaşandığını anımsattı. 
     Şu anda hem İçişleri Bakanı Abdülkadir Aksu, hem de Tarım ve Köyişleri Bakanı Sami Güçlü'nün afet bölgesinde bulunduklarını ifade eden Çiçek, bu illerde pek çok maddi hasar meydana geldiğini, 3 vatandaşın kaybolduğunu, 13 vatandaşın hayatını kaybettiğini, 9 vatandaşın da yaralandığını söyledi. 
     Su baskınları sonucu 6 bin 451 ailenin de açıkta kaldığını dile getiren Çiçek, şu anda bu illerde hasar tespit çalışmaların devam ettiğini, bu çalışmalara ilişkin bilgiler geldikten sonra kesin değerlendirmenin yapılacağını kaydetti. 
     Çiçek, Devlet Bakanı ve Başbakan Yardımcısı Mehmet Ali Şahin'in başkanlığında, İçişleri, Maliye, Bayındırlık ve İskan, Tarım ve Köyişleri Bakanı'ndan oluşan bir heyetin, ilgili kuruluşlarla, bu illerde meydana gelen zararların karşılanabilmesi için neler yapılacağı ile ilgili bugün bir değerlendirme toplantısı yapacağını kaydetti. Antalya'nın da bu gruba dahil olduğunu belirten Çiçek, Antalya'nın geçtiğimiz günlerde sel felaketi yaşadığını anımsattı. 
     Başlangıçta, 2 trilyon 600 milyar liralık bir ödeneğin bu illere gönderildiğini ancak bu miktarın yetmediğini vurgulayan Çiçek, bugün yapılacak değerlendirme toplantısında, başta konut olmak üzere nelerin yapılabileceğine karar verileceğini kaydetti. 
     Çiçek, bu bölgelerde, SSK'lı vatandaşların 1 yıl, Bağ-Kur'lu vatandaşların ise 6 ay süreyle prim borçlarının ertelendiğini, ilgililerin müracaatta bulunması halinde bu kolaylığın sağlanacağını bildirdi. 
     
     SOSYAL GÜVENLİK AÇIKLARI 

     Bakanlar Kurulu'nda ikinci olarak, Çalışma ve Sosyal Güvenlik Bakanı Murat Başesgioğlu'nun, sosyal güvenlik harcamalarıyla ilgili özet bilgi sunduğunu anlatan Çiçek, sosyal güvenlik açıklarının, halen Türkiye'de ekonominin en önemli kara deliği olma özelliğini koruduğunu söyledi. 
     Çiçek, bu konuda yapısal bir değişikliğe ihtiyacın her geçen gün arttığını dile getirerek, şu anda gerek Bağ-Kur, gerek SSK'ya bütçeden aktarılan payın, 2004 yılı bütçesinin yatırım harcamalarının çok üzerinde olduğunu kaydetti. Çiçek, köklü bir değişiklik yapılmadığı takdirde bu sistemde, açıkların bir süre sonra bütçeyi tümüyle ipotek altına alacak bir boyuta ulaşacağını belirtti. 
     Bu konuda Çalışma ve Sosyal Güvenlik Bakanlığı'nda çalışmaların sürdürüldüğünü, bunun bir an önce sonuçlanması konusunda mutabakata varıldığını ifade eden Çiçek, ''Ümit ediyorum ki mahalli idareler seçimini takiben parlamento yeniden çalışmaya başladığında bu konunun Meclis'in gündemine gelmesi gerekmektedir'' dedi. 
     AB'ye Uyum Yasaları'nın rutin olarak bu hafta da Bakanlar Kurulu'nda ele alındığını ifade eden Çiçek, geçen hafta TBMM tatile girmeden Telif Hakları ile ilgili yasa ve Memnu Hakların İadesi ile ilgili yasanın çıktığını anımsattı. 
     
     YUNANİSTAN'DAKİ SEÇİMLER 

     Çiçek, dış politikada önemli gelişmelerin devam ettiğini bunların başında Yunanistan'da yapılan seçimlerin geldiğini ifade etti. 
     Bakanlar Kurulu'nda Yunanistan'da yapılan seçimler üzerinde de durduklarını ifade eden Çiçek, uzun bir aradan sonra, muhalefetteki Yeni Demokrasi Partisi'nin seçimleri kazandığını hatırlattı. Çiçek, şöyle konuştu 
     ''Şüphesiz bu gelişmenin, şu anda müzakere süreci devam eden Kıbrıs sorunuyla ilgili doğrudan bağlantısı vardır. Çünkü Kıbrıs'taki müzakere metoduna göre, belli bir süre içerisinde taraflar anlaşamadığı takdirde garantör iki devlet Türkiye ve Yunanistan sürece dahil olacak. Müzakereler dörtlü sürdürülecektir. 
     Seçimler dün yapıldığına göre, Yunanistan'da parlamentonun teşkili, hükümetin kurulması, güvenoyu alması belli bir zaman alacaktır. Seçimi kazanan Yeni Demokrasi Partisi ve onun iktidarının, Kıbrıs sorununun çözümüne iyi niyetle yaklaşması, yapıcı bir yaklaşım sergilemesi, pozitif katkıda bulunmasını bekliyoruz. Ümit ediyoruz ki, bu süreç iki tarafın da menfaatine, kalıcı bir barışın teminine yardımcı olur.'' 
     
     GENÇLERBİRLİĞİ'NE TEŞVİK 

     Çiçek, geçen hafta 4 Türk futbol takımının, Avrupa kupalarında Türkiye'yi temsil ettiğini, bunlardan sadece Gençlerbirliği'nin tur atladığını anımsatarak, Bakanlar Kurulu'nun, Gençlerbirliği'nin, İspanya'nın Valencia takımını dördüncü turda elemesi durumunda bir teşvik primi verilmesini kararlaştırdığını bildirdi. 
     Primin miktarının, Gençlerbirliği yöneticileriyle yapılacak görüşmenin ardından belirleneceğini ifade eden Çiçek, Valencia karşılaşmasından sonra bu primin ödeneceğini kaydetti. 
     Adalet Bakanı ve Hükümet Sözcüsü Cemil Çiçek, sosyal güvenlik sisteminde mutlaka bir reforma gidilmesi gerektiğinin çok açık ve aşikar olduğunu söyledi. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     Çiçek, Gençlerbirliği Spor Kulubü'ne verilecek primin ne kadar olacağının sorulması üzerine, bunu, Gençlerbirliği takımı yöneticileriyle oturup konuşacaklarını belirterek, ''Bizim temennimiz önce turu atlasınlar, ondan sonra konuşuruz'' dedi. 
     Başbakan Recep Tayyip Erdoğan'ın, Yunanistan'da seçimleri kazanan Yeni Demokrasi Partisi'nin Genel Başkanı Kostas Karamanlis'i telefonla arayıp aramadığının sorulması üzerine Çiçek, ''Hayır. Daha evvel bir görüşmesi olmuştu. Bugünkü değerlendirmemiz özellikle Kıbrıs bağlamında, çünkü süreç işliyor, zaman kısalıyor, pozitif katkılarını beklediğimiz yönündedir'' diye konuştu. 
     Sosyal güvenlik açıklarının ne kadar olduğunun sorulması üzerine Çiçek, şunları kaydetti 
     ''Bunun bir belirlenen miktarı var, bir de emeklilere yaptığımız belli bir zam var. Ayrıca 36 ilde yatırımları teşvik edebilmek açısından getirdiğimiz birtakım yükler var. Onların henüz bugün rakamlandırılması mümkün değil. Çünkü bu 36 ile yatırım yapanlarla ilgili olarak hem arsa konusunda hem enerji hem de sosyal güvenlik işçi primleri açısından devletin üstlenebileceği birtakım taahhütler var. Onların boyutunu şu an kestirmek mümkün olmadığı için o rakamı vermek mümkün değil. Ancak diğer kalemler açısından belli bir rakamı vermiştir. Onları hesaba kattığımızda Türkiye'nin yatırım bütçesini aşan bir kaynağın Hazine'den sosyal güvenlik kuruluşuna aktarıldığıdır. Miktarı hangi rakam olarak alırsanız alın sosyal güvenlik sisteminde mutlaka bir reforma gidilmesi gerektiği çok açıktır, aşikardır. Zaten eskiden beri bu konu bütün partilerin gündeminde ama bu adımlar atılamadı. 
     Türkiye'nin 5 temel reformu mutlak yapması gerekiyor. Bunlardan biri kamu yönetimi reformudur. Onun merkezi idare ile ilgili bölümü belli bir noktaya kadar gelmiştir. Yerel yönetimler ile ilgili yasa tasarısı Meclis'e gönderilmiştir. Bunun üçüncü ayağı personel reformu. Diğer bir önemli reform yasası sosyal güvenlik reformu, eğitim, sağlık ve yargı reformudur. Zaten bunların bir kısmı ile ilgili yasa tasarıları Meclis'tedir. Bir kısmı bakanlıklarda çalışma halinde, bir kısmı da Meclis genel kurulundadır.'' Çiçek, bir soru üzerine Cumhurbaşkanı Ahmet Necdet Sezer'in türban ile ilgili açıklamalarının Bakanlar Kurulu gündemine gelmediğini belirtti. 
     
     IRAK'TAKİ GELİŞMELER 

     Çiçek, ''Türkiye, Irak geçici anayasası ile ilgili olarak Şii'ler ile birlikte hareket edeceğini söylemişti. Ancak Şii'ler bugün geçici anayasayı imzaladılar. Bu konudaki düşünceniz nedir '' sorusu üzerine, şunları kaydetti 
     ''Bu konu ile ilgili olarak 5 Mart günü Dışişleri Bakanlığımız zaten Irak'taki gelişmeler, Irak Geçici İdari Yasası diye bilinen ve bugün imzalandığı ifade edilen yasayla ilgili açıklamasını yapmış ve burada Türkiye'nin kaygılarını dile getirmiştir. Bunu sadece açıklamakla kalmamış, Dışişleri Bakanı Abdullah Gül ABD Dışişleri Bakanı'na bu konu ile ilgili Türkiye'nin eskiden beri ileri sürdüğü hususları, endişeleri, kaygıları bir mektupla dile getirmiştir. 
     Dolayısıyla bu mektup muhatabına ulaşmış ve akabinde de bugün kendisi ABD Dışişleri Bakanı tarafından aranmıştır. Ayrıca Dışişleri Bakanlığı bu konuyu çok yönlü olarak değerlendirmektedir. Türkiye, yine Dışişleri bakanlığı yoluyla konunun tarafı olan ülkelerle temaslarını sürdürmektedir. Bu konu bütün yönleriyle değerlendirdikten sonra icap ederse olağanüstü bir Bakanlar Kurulu gündemine gelebilecektir. Türkiye olarak konunun üzerinde hassasiyetle duruyoruz. Geçici yasanın bizi tatmin etmediğini, endişelerimizi, kaygılarımızı artırdığını, Irak'ta kalıcı bir barışın tesisine imkan vermeyeceğini daha uzun süre de orada huzursuzluğun ve istikrarsızlığın devamına imkan verecek bir düzenleme olarak biz bunu görüyoruz. Bunu da ilgili devletlere yazıyla ya da başka yollarla anlatmaya çalıştık. Değerlendirmemiz devam ediyor.'' 
     
</TEXT>
</DOC>
