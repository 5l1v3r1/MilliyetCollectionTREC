<DOC>
<DOCNO> 208502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yasam/yas01.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
62 trilyonluk radarın önünde karaya oturdu 
</HEADLINE>
<TEXT>

   Boğazlar'dan güvenli geçiş için 45 milyon dolara kurulan 'ultra modern radarların' burnunun dibinde, bir gemi kaza yaptı 
      Aslı Öktener 
   
   Türk Boğazları'ndan güvenli gemi geçişini sağlamak amacıyla hazırlanan ve bir süredir deneme aşamasında olan Gemi Trafik Hizmetleri VTS sistemi, 1 Ocak 2004'te devreye girdi. Ancak sistemin devreye girişinin 9. gününde Liberya bandıralı kuru yük gemisinin Ahırkapı'da, hem de radar kulesinin önünde karaya oturması, akıllara sistemin güvenilirliği konusunda soru işaretleri getirdi. 
   Maliyeti 45 milyon doları yaklaşık 62 trilyon lira bulan ve üç aşamalı olarak devreye sokulacağı açıklanan sistemin, kontrolün VTS'te olduğu ikinci aşamasına da yeni yılla birlikte geçildi. 
   
   'Biz uyardık ama...' 
   Trafik kontrol istasyonlarının pasif hale alındığı bu aşamanın 9. gününün akşamı, Liberya bandıralı gemi Ahırkapı açıklarında karaya oturdu. 
   Marilia adlı geminin, güvenli geçişi sağlayacak, kaptanlara doğru bilgiyi en kısa sürede aktaracak, yanlış rotaya girmeleri halinde uyaracak sistemin ayağı radar kulelerinden birinin hemen açığında kara oturması, kafaları karıştırdı. 
   Kıyı Emniyeti ve Gemi Kurtarma İşletmeleri KEGKİ Genel Müdür Yardımcısı Salih Orakcı, sistemin üç dakika içinde geminin rotadan saptığı uyarısını yaptığını, ancak, kıyıya yakın olduğu için kaptanın uyarıyı alıp müdahale şansının kalmadığını söyledi. Orakcı, şöyle dedi 
   "Kaza saat 18.35'te meydana geldi. Ses kayıtları, uyarılarımız var. Kaptan rotadan 10 derece sapınca akıntıya kapılmış. Radar uyarıyı 18.32'de yapmış. Ama kaptanın düzeltme şansı kalmamış. Kazaları önlemenin en önemli yolu kılavuz kaptan ve eskort römorkör kullanmasıdır. VTS, gemi kaptanına ihtiyaç duyduğu bilgiyi zamanında ve doğru olarak verir, ancak kaptan karar vermekte özgürdür ve tüm sorumluluğu kendisine aittir." 
   
   Boğaz'ı en çok Türkler kirletti    İstanbul Büyükşehir Belediyesi, geçen yıl Boğaz'ı kirlettiği belirlenen 41 gemiye 3 trilyon 647 milyar lira para cezası kesti. Denizi kirletenler arasında 17 gemi ile Türkiye bandıralılar ilk sırayı alırken, bunu 4 gemi ile Malta, üçer gemiyle Panama ve Bahama, ikişer gemi ile St. Vincent ve Rus bandıralılar izledi. Liberya, Mısır, Comuros, Cezayir, Hollanda, Bulgaristan, Norveç, Gürcistan, İsviçre ve Antigua bandıralı gemilere de para cezaları uygulandı. Yılda yaklaşık 50 bin geminin geçtiği Boğaz'da, kirletici gemiler en fazla yağ ve petrol akıtmak, fueloil dökmek, sintine boşaltmak, yakıt taşırmak, katı atık dökmek, kirli su basmak gibi çevre suçları işliyor. 
   
   
</TEXT>
</DOC>
