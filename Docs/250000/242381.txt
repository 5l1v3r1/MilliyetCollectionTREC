<DOC>
<DOCNO> 242381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy02.html </URL>
<DATE> 2004/05/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Emekli maaşlarının eksik ödendiği iddiaları Meclis gündeminde... 
</HEADLINE>
<TEXT>

     TBMM Başkanlık Divanı Üyesi CHP Çanakkale milletvekili Ahmet Küçük, emekli maaşlarıyla ilgili Başbakan Recep Tayyip Erdoğan'ın yanıtlaması istemiyle, soru önergesi verdi. DYP Iğdır Milletvekili Dursun Akdemir de maaşların eksik ödendiği ile ilgili iddiaları, Maliye Bakanı Unakıtan'ın yanıtlaması istemiyle Meclis Başkanlığı'na bir önerge sundu. 
     CHP Çanakkale milletvekili Ahmet Küçük yazılı açıklamasında, ülkedeki milyonlarca emeklinin açlık sınırının altında yaşam mücadelesi verdiğini kaydederek, ''İşçi emeklilerimiz ortalama 385 milyon, Bağ-Kur emeklimiz ayda ortalama 300 milyon lira ile hayatlarını en rahat yaşayacakları dönemde, ciddi ekonomik sıkıntılarla baş başa bırakılmıştır. Hükümetin iş başına geldiği yaklaşık 2 yıldan bu yana emeklilerin özlük haklarında reel iyileştirme sağlanamamış olması, milyonlarca emeklimizi düş kırıklığına uğratmıştır'' dedi. 
     Küçük, Başbakan Recep Tayyip Erdoğan tarafından yazılı olarak cevaplandırılması istemiyle verdiği önergesinde, şunları kaydetti 
     1-Ocak 2000 ve Haziran 2002 arasındaki dönemde, işçi emeklilerine yapılan zamların yılbaşından geçerli olması 1 Ocak gerektiği halde, emeklilerin ödeme günlerine 18-22 Ocak tarihleri dikkate alınarak yapılmasından dolayı, emeklilerimiz hak kaybına uğramıştır. Mahkemelerde hakkını aramak durumunda bırakılan emeklilerimiz ancak, mahkeme kararıyla haklarını alabilmiştir. Aynı hakka sahip ve haklarını alamamış 4 milyona yakın işçi emeklimizin mahkeme kararıyla da kesinleşmiş olan yasal alacaklarını ne zaman ödemeyi düşünüyorsunuz Bu güne kadar ödenmemesinin sorumluları kimlerdir, bunlar hakkında ne yapmayı düşünüyorsunuz 
     2-Ocak 2000 tarihinden itibaren memur emeklilerine tüfe yüzde 2 refah payı uygulanırken, işçi ve Bağ-Kur emeklilerine yüzde 2'lik bu refah payları neden yansıtılmamıştır Bunu telafi edecek bir çalışmanız var mıdır 
     3-Başbakanlık Yüksek Denetleme Kurulu raporunda da açıkça ifade edildiği üzere, yaklaşık 4 yıldır Emekli Sandığı emeklilerimiz ile SSK ve Bağ-Kur emeklilerimize yapılan zamlar arasındaki farkın giderilmesi ve tüm emeklilerimize aynı oranda bir maaş artışı yapılması konusunda çalışmanız var mıdır, varsa bu konuda neler yapıyorsunuz, yaklaşık 4 yıldır işçi ve Bağ-Kur emeklimizin aleyhine oluşan farkın giderilmesi için neler yapacaksınız 
     
     BİR ÖNERGE DE DYP'DEN 

     Bağ-Kur ve SSK emekli maaşlarının eksik ödendiği iddialarını Meclis gündemine taşıyan bir başka isim ise DYP Iğdır Milletvekili Dursun Akdemir oldu. 
     Akdemir, Maliye Bakanı Unakıtan'ın yanıtlaması istemiyle TBMM Başkanlığı'na sunduğu önergesinde, maaşların eksik ödendiği iddialarına ve yapılan yanlışlığın giderilmesi için alınan tedbirlerin neler olduğu yönündeki sorusuna yer verdi. 
     Dursun Akdemir, yapılan eksik ödeme tutarının da açıklanmasını istedi. 

     
</TEXT>
</DOC>
