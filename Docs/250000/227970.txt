<DOC>
<DOCNO> 227970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy14.html </URL>
<DATE> 2004/04/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Mazbatayı aldığı gibi, eski başkanın düğün salonunu mühürletti .. 
</HEADLINE>
<TEXT>

     CHP'den Edirne Belediye Başkanlığı'nı kazanan Hamdi Sedefçi, mazbataya aldığı ilk gün, eski Edirne Belediye Başkanı Cengiz Varnatopu'na ait Konak Düğün Salonu'nu ''kaçak'' olduğu gerekçesiyle mühürletti. 
     Sedefçi, AA muhabirine yaptığı açıklamada, göreve gelir gelmez kaçak inşaatlarla mücadele çalışması başlattıklarını ifade ederek, Cengiz Varnatopu'na ait Konak Düğün Salonu'nun mühürletildiğini belirtti. İlgili belediye ekiplerinin saptamaları doğrultusunda hareket ettiklerine işaret eden Sedefçi, şöyle devam etti 
     ''Kaçak inşaata karşıyız. Konak Düğün Salonu'yla ilgili yasal prosedür neyse yapılacaktır. Önümüzdeki günlerde 643. Kırkpınar Ağası Mustafa Altunhan'ın inşaatını yıkacağız. Daha sonraki icraatımız 9 Nisan 2004'de Edirne Belediye Meclisi'ni toplayarak, seçim öncesi söz verdiğimiz gibi su ve ulaşım ücretlerinde indirime gidilmesi yönünde kararlar alacağız.'' 
     
     ''ANLAM VEREMEDİM'' 

     Eski Edirne Belediye Başkanı Cengiz Varnatopu da, başkan Sedefçi'nin henüz devir teslim töreni bile olmadan böyle bir harekette bulunmasına anlam veremediğini söyledi. 
     Karaağaç Yolu üzerinde yer alan Konak Düğün Salonu'nun projesinde kesinlikle bir sorun olmadığını ifade eden Varnatopu, şunları kaydetti 
     ''Ben görevdeyken Düğün Salonu'nun duvarları çürüdüğü ve yıprandığı için tadilat yoluna gittik. Bunun için İmar İşleri Müdürü'nü çağırdım. Yasalara uygun yapmak istediğimi belirttim. Duvarları tuğla yaparak yükselterek, 4,5 metreden 6 metreye çıkardık. 40 milyar lira harcadık. Tüm yapılanlar, projesi çizilmiş kanuna uygundur. Projeyi çizen de Hamdi Sedefçi'nin kontenjan Meclis üyesi Mehmet Muranlı'dır.'' Düğün Salonu'nun mühürlenmesi olayının kendisini üzdüğünü bildiren Varnatopu, ''Sedefçi bana gelerek, durumu anlatabilir ve birlikte hareket edebilirdik'' dedi. 
     Varnatopu ayrıca, belediyeyi önümüzdeki günlerde yapılacak devir teslim töreniyle teslim edeceğini söyledi. 
     Bu arada Hamdi Sedefçi Edirne'de, CHP'den 1989'dan 1999'a kadar iki dönem belediye başkanlığı yapmış, daha sonra ANAP'tan Cengiz Varnatopu başkanlığı kazanmıştı. 
     28 Mart yerel seçimlerinde Hamdi Sedefçi, CHP'den yeniden başkanlığa seçildi. 
     
</TEXT>
</DOC>
