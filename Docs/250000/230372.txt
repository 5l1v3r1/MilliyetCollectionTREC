<DOC>
<DOCNO> 230372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun08.html </URL>
<DATE> 2004/04/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Denktaş İnşallah başımıza korktuğumuz gelmez... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda kararı referandumda halkın vereceğini belirterek, ''Oylar atıldıktan sonra kimse kimseyi suçlamaya başlamasın, kararı kendileri vermiş olacaklardır. Başımıza gelen de çekilecektir. İnşallah başımıza korktuğumuz gelmez'' dedi. 
     Cumhurbaşkanı Denktaş, Rumların, aldıklarının üstünde daha da almak için girişim yaptığını söyledi. 
     Denktaş, İstanbul'dan dönüşünde Geçitkale Havaalanı'nda, gazetecilerin, Rum komunist AKEL partisinin, ''referandumun birkaç ay ertelenmesi, aksi halde referandumda olumsuz oy kullanacağı'' kararını anımsatarak görüşlerini sorması üzerine, AKEL'in kararının ''üzerinde durulması gerektiğini'' ifade ederek şunları söyledi 
     ''İngilizler Rumlara, '12 neden var, bu planı kabul etmeniz için' diye büyük bir propaganda faaliyeti başlatmışlardır. Kendi gazetelerinde 'istediğimiz her şeyi aldık' diye beyanatlar gırla gitmektedir. Demek ki AKEL daha doymamıştır, dahasını da istemektedir ki, birden uzatma istiyor, daha da alsın diye. Görelim bakalım netice ne olacaktır. Kendi bilecekleri iştir. 
     Aldıklarının üstünde daha da istedikleri için, daha da almak için girişim yapmış oluyorlar, değerlendirilmesi gerekir.'' 
     
     SABANCI'NIN ÖLÜMÜ 
     Cumhurbaşkanı Denktaş, işadamı Sakıp Sabancı'nın ölümünden duyduğuğu üzüntüyü de dile getirerek, Sabancı'nın Doğu Akdeniz Ünüversitesi'ne de bir öğrenci yurdu yaptırdığını belirtti. Denktaş, ''Allah rahmet eylesin. Ailesine tekrar halkımız adına başşağlığı diliyorum'' dedi. 
     İstanbul temaslarının yararlı geçtiğini anlatan Denktaş, temaslarında esas olarak Annan planı üzerinde durduğunu kaydetti. 
     ''Türkiye'de, 'Kıbrıs elden gitmesin, Kıbrıs tehlikeli bir duruma getirilmiştir, Annan planı kabul edilemez' yönünde büyük bir hareket ve heyecan olduğunu'' dile getiren Denktaş, ''Her kademede kişi ile temas ettik, her kademede bu görüş hakimdir'' ifadesini kullandı. 
     Denktaş, ''Artık zannedersem burada faaliyete geçmemiz lazım'' diyerek, şöyle devam etti 
     ''Halkımıza bu Annan planının neden kabul edilemez olduğunu anlatmamız gerekir. İrade onlarındır. Oy onlarındır. Daima söylüyorum, oylar atıldıktan sonra kimse kimseyi suçlamaya başlamasın, kararı kendiler vermiş olacaklardır. Başımıza gelen de çekilecektir. İnşallah başımıza korktuğumuz gelmez.'' 
     
</TEXT>
</DOC>
