<DOC>
<DOCNO> 228416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko01.html </URL>
<DATE> 2004/04/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'de her 3 eğitimli gençten 1'i işsiz... 
</HEADLINE>
<TEXT>

     Türkiye'de her 3 eğitimli gençten birinin işsiz olduğu bildirildi. 
     Ekonomik ve Sosyal Konsey'e bağlı İstihdam ve Çalışma Hayatı Kurulu tarafından hazırlanan ''İstihdam Artışını Engelleyen Faktörler ve Çözüm Önerileri'' başlıklı raporda, Türkiye'de istihdam artışının nüfus artışına yetişemediği belirtilerek, ekonomik büyümeye karşın işsizlikte artış olduğu kaydedildi. 
     Raporda, 2002 yılında işsizlik oranının OECD'de ortalama yüzde 8.9 Avrupa Birliği'nde yüzde 7.8, ABD'de yüzde 5.9 iken Türkiye'de yüzde 10.8 olarak ölçüldüğü vurgulanarak, Türkiye'nin işsizlikte Ekonomik İşbirliği ve Kalkınma Örgütü OECD üyesi ülkeleri içinde Polonya, Slovakya, İspanya'nın ardından dördüncü sırada bulunduğu belirtildi. 
     Avrupa Birliği ülkelerinde toplam istihdamın yüzde 3.1'i tarım sektöründe iken, Türkiye'de bu oranının yüzde 41.4 olduğu vurgulanan raporda, Türkiye'nin ekonomik kalkınmada kadın işgücü potansiyelini yeteri kadar kullanamadığı ve her 3 kadından 2'sinin işgücü dışında kaldığı bildirildi. 
     Raporda, Türkiye'de 25-54 yaş grubundaki kadınların yüzde 67'sinin işgücüne dahil olmadığı ifade edilerek, işgücüne dahil olmayan kadınların oranının İspanya'da yüzde 40, Portekiz'de yüzde 24 ve ABD'de ise yüzde 23 düzeyinde bulunduğu kaydedildi. 
     
     3 EĞİTİMLİ GENÇTEN 1'İ İŞSİZ 
     Kurul tarafından hazırlanan raporda, Türkiye'de lise ve üniversite mezunu gençlerin işsizlik oranının her geçen arttığına dikkat çekilerek, ülkede her 3 eğitimli gençten birinin işsiz olduğu belirtildi. 
     Son yıllarda deneyimli ve nitelikli beyaz yakalı kesimde de işsizliğin arttığı vurgulanan raporda, genelde işsizlerin büyük bölümünün eğitimsiz kişilerden oluştuğu ifade edildi. Genel işsizlerin yüzde 49'unu ilkokul ve altında eğitim gören kişilerin oluşturduğuna işaret edilen raporda, kadın işsizlik oranının erkek işsizlik oranından 1.5 kat fazla olduğu da bildirildi. 
     
     10 İŞÇİDEN 4'Ü KAYITDIŞI İSTİHDAM EDİLİYOR 
     ESK'ya bağlı İstihdam ve Çalışma Hayatı Kurulu tarafından hazırlanan raporda, Türkiye'de her 10 işçiden 4'ünün kayıtdışı istihdam edildiği vurgulanarak, şu görüşlere yer verildi 
     ''Ülkemizde SSK'ya kayıtlı işçi sayısı 5 milyon 300 bin iken, 3 milyon 400 bin dolayında kayıtdışı işçi bulunduğu hesaplanmaktadır. Bunun yanı sıra önemli sayıda yabancı kaçak işçi faaliyet göstermektedir. Kayıtdışı ekonomiyi ve kayıtdışı istihdamı bu ölçülere getiren önemli bir neden, vergi ve SSK prim tabanının çok dar olması ve bu kesime getirilen yükümlülüklerde aşırı artışlar gerçekleştikçe tabanın daha da daralması olmuştur. İşletmelere yönelik aşırı vergi ve prim yükü kısır döngüye yol açmıştır.'' 
     
</TEXT>
</DOC>
