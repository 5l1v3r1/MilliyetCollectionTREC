<DOC>
<DOCNO> 205081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun13.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Federasyon istiyoruz" 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani, iktidarın Iraklılara devrine ilişkin 15 Kasım'da imzalanan anlaşmanın gözden geçirilmesini istedi. 
     IKDP'nin yayın organı Etteahi gazetesinin haberine göre Barzani, anlaşmanın, ''Iraklı Kürtlerin haklarının da yer alacak şekilde'' gözden geçirilmesini istiyor. 
     ''15 Kasım'daki anlaşmanın gözden geçirilmesi lazım ve bir Irak federasyonu bünyesinde 'Kürtlerin hakları' bu anlaşmada yer almalıdır'' diyen Barzani, ''Bugün Kürtler güçlü konumdalar, ancak birliklerini korumak için mücadelelerini sürdürmelidirler. Bizler bir federasyon istiyoruz ve bu halkımızın temel isteklerinden biridir. Silahlı mücadele devri kapanmış, sandık mücadelesi başlamıştır'' ifadelerini kullandı. 
     Aynı gazete, Pazar günü Arap Birliği heyetini kabul eden Barzani'nin, Araplardan, ''Kürt halkının haklarına karşı çıkmamalarını talep ettiğini'' yazmıştı. 
     Irak geçici hükümet konseyi ile Amerikan-İngiliz koalisyonu tarafından 15 Kasım'da imzalanan anlaşma, 31 Mayıs 2004'e kadar geçici bir ulusal meclis kurulmasını öngörüyor. 
     
</TEXT>
</DOC>
