<DOC>
<DOCNO> 204035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/dunya/dun01.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Anlaşma yok 
</HEADLINE>
<TEXT>

   ANKARA Milliyet 

   
   Dışişleri Bakanlığı kaynakları, Türkiye ile Yunanistan arasında Ege sorunlarının çözümü konusunda iddia edildiği gibi herhangi bir anlaşmanın sağlanmadığını söyledi. 
   Kaynaklar, Yunan Elefterotipia gazetesinde çıkan ve iki ülkenin Ege'de anlaşmazlıkları giderdiği yönündeki haber üzerine, böyle bir anlaşmanın olmadığı ifadesini kullanarak, "Eğer anlaşma sağlanmış olsaydı, görüşmeler devam etmezdi" dedi. Görüşmelerin gidişatıyla ilgili bir takvimin bulunmadığını belirten kaynaklar, ayrıca iki tarafın bu aşamada herhangi bir tahkimname hazırlamadığını söyledi. Kaynaklar, temasların bir sonraki turunun ay sonunda Ankara'da yapılacağını da bildirdi. Haberde, Türkiye'nin Kuzey Ege'de, Yunanistan'ın da Güney Ege'de karasularını genişletme konusunda anlaştığı öne sürülmüştü. Haberde, iki ülkenin Ege kıta sahanlığı sınırlarının belirlenmesi amacıyla Lahey Adalet Divanı'na gidilmesi için Ocak 2004 sonuna kadar bir tahkimname hazırlayacağı iddia edilmişti. 
   
   
   
</TEXT>
</DOC>
