<DOC>
<DOCNO> 231784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur22.html </URL>
<DATE> 2004/04/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Polis akademisine öğrenci alınacak... İşte başvuru koşulları... 
</HEADLINE>
<TEXT>

     Polis Akademisi Güvenlik Bilimleri Fakültesi'nde öğrenim görmek isteyen adayların başvuruları, 26 Temmuz-6 Ağustos 2004 tarihleri arasında kabul edilecek. 
     Fakülteye, gelecek eğitim-öğretim yılı için 6 bin 350 öğrenci alınacak. 
     Ankara Emniyet Müdürlüğü Basın Merkezi'nden yapılan açıklamada, başvurularla ilgili bilgilere yer verildi. 
     Açıklamada, fakültede, emniyet teşkilatına polis memuru yetiştirmek üzere, 2 yıllık önlisans düzeyinde, parasız yatılı ve üniformalı eğitim verildiği ifade edildi. 
     Yüksekokullar için başvuruların, 26 Temmuz-6 Ağustos 2004 tarihleri arasında kabul edileceği belirtilerek, 350'si bayan 6 bin 350 öğrenci alınacağı kaydedildi. 
     
     BAŞVURU KOŞULLARI 
     Açıklamaya göre, adayların başvuru yapabilmek için 2004 ÖSS'de herhangi bir puan türünde en az 190 ham puan almış olması gerekiyor. Ancak emniyet teşkilatı şehit ve görev malullerinin eşleri veya çocuklarının 160 puan almış olması yeterli sayılacak. 
     Bayan adaylar 1.65 santim, erkek adaylar 1.67'den kısa boylu olmayacak. Boy ölçüsünün de santimetre olarak son iki rakamı ile kilosu arasında 15 kilogram eksik veya fazla fark bulunmayacak. 
     Adayın müracaat tarihinde herhangi bir siyasi partiye veya parti kollarına üye olmaması alkol, uyuşturucu ve psikotrop maddeler ile kumar alışkanlığı bulunmaması gerekiyor. 
     Adayların çeşitli suçlardan hüküm giymemiş olması isteniyor. Ayrıca, ''Turistik işletme belgesi olan yerler hariç, genelev, birleşme yeri, randevu evi, tek başına fuhuş yapılan mesken ve sair yerlerde aracılık, bekleyicilik ve benzeri sıfatlarla herhangi bir iştigali olmaması'' koşulu aranıyor. Adayın ''genel ahlaka ve güvenliğe zararı dokunacak oyun, temsil, film, video bant, teyp kaseti, şarkı sözü ve muzır neşriyata giren ve teknolojinin gelişimiyle doğru orantılı benzeri işler üzerinde çalışmamış olması'' da gerekiyor. 
     Başvuru sürecinin ardından yazılı sınav, 22 Ağustos 2004 tarihinde yapılacak. Adaylar, başvuru koşullarına ilişkin ayrıntılı bilgiye www.egm.gov.tr ve www.pa.edu.tr internet adreslerinden ulaşabilecek. 
     
</TEXT>
</DOC>
