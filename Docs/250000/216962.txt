<DOC>
<DOCNO> 216962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo07.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gözler Valencia maçına çevrildi... 
</HEADLINE>
<TEXT>

     Birinci Süper Futbol Ligi'nde Malatyaspor ile deplasmanda golsüz berabere kalan Beşiktaş'ta gözler İspanya'nın Valencia takımıyla 26 Şubat Perşembe günü yapılacak UEFA Kupası 3. tur ilk maçına çevrildi. 
     Siyah-beyazlılar, Valencia maçı hazırlıklarına izin yapmadan bugün başladı. Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda, Malatyaspor maçında 90 dakika forma giyen oyuncular koşu yapmakla yetinirken, diğerleri ise çift kale maç oynadı. 
     
     SERGEN VE RONALDO'NUN MR'LARI ÇEKİLECEK 
     Antrenmana Malatyaspor maçında sakatlanan Sergen, Ronaldo ve Emre çıkmadı. 
     Kulüp doktoru Ayhan Optur, sol ayak tarak kemiğine darbe alan Sergen ile arka adalesinde çekme olan Ronaldo'nun bugün MR'larının çekileceğini ve durumlarının netlik kazanacağını söyledi. 
     Optur, Emre'nin ise Valencia maçında oynamamasını gerektirecek önemli bir sakatlığının bulunmadığını söyledi. 
     
     ZAGO VE PANCU İDMANDA 
     Ankaragücü maçında sakatlanan ve takımdan ayrı idman yapan Zago, bugün ilk kez takımla birlikte çalışırken, Romanya-Gürcistan maçında sakatlanan Pancu ise sadece kondisyon idmanına katıldı. 
     Ayhan Optur, Zago'nun belindeki ağrılarının henüz geçmediğini, ancak Valencia maçına yetiştirmek için yavaş yavaş takımla birlikte idmanlara verdiklerini söyledi. Optur, Pancu'nun da büyük bir olasılıkla Valencia karşısında forma giyeceğini kaydetti. 
     Bu arada uzun süredir sakat olan ve İtalya'da bulunan Federico Giunti'nin, yarın İstanbul'a geleceği bildirildi. 
     Siyah-beyazlılar yarın yapacakları idmanla Valencia maçı hazırlıklarını sürdürecek. 
     
     İSPANYA YOLCULUĞU SALI GÜNÜ 
     Beşiktaş, Valencia maçı için 24 Şubat Salı günü İspanya'ya gidecek. 
     Salı günü İstanbul'da çalıştıktan sonra Valencia'ya geçecek olan siyah-beyazlılar, 25 Şubat Çarşamba akşamı Mestalla Stadı'nda yapacakları antrenmanla Valencia maçı hazırlıklarını tamamlayacak. 
     
</TEXT>
</DOC>
