<DOC>
<DOCNO> 220698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun27.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban gitti, ama Afgan kadınları kurtulamadı 
</HEADLINE>
<TEXT>

     Afganistan Devlet Başkanı Hamid Karzai, 8 Mart Dünya Kadınlar Günü'nde, kadınların toplumsal baskıdan kurtulmaları için din adamlarından daha fazla çaba göstermelerini istedi. 
     Karzai, Kabil Politeknik'te yaptığı konuşmada, kadınların anlaşmazlıklarda kan parası olarak verildiklerini, kişisel anlaşmazlıklarda fidye için kullanıldıklarını ve evlenmeye zorlandıklarını hatırlatarak, ''Bundan daha kötü bir baskı olamaz'' dedi. 
     Kadınlara karşı bu tutumun İslam'a aykırı olduğunu hatırlatan Karzai, ''Ülkemizdeki ulemanın, camilerdeki vaazlarında bu durumun haksız olduğunu, eziyet olduğunu ve İslam'a aykırı olduğunu insanlara anlatmasını umuyoruz'' diye konuştu. 
     Hamid Karzai, kadınlara Afganistan'da Haziran'da yapılacak ilk serbest seçimlerde oy kullanmak için kayıt yapmaları çağrısında da bulundu. 
     Afganistan'daki 10,5 milyon seçmenin kayıtlı olan 1,3 milyonunun yalnızca dörtte birini kadınlar oluşturuyor. 
     Afganistan'ı 1996-2001 arasında, sıkı şeriat yasalarıyla yöneten Taliban döneminde kadınların çalışması ve okula gitmesi yasaktı. 
     Taliban'ın devrilmesinden sonra kadınlar polis gücünde eğitim görmeye başladılar, kız çocukları okula gidiyorlar, kadın atletler stadyumda yarışabiliyorlar, ancak yine de kadınlar üzerindeki toplumsal baskı ve aile baskısı büyük ölçüde sürüyor. 
     Aileler hala kızlarının okula gitmesine sıcak bakmıyor, kadınlar hala kendilerini burka giymek zorunda hissediyorlar. Batıdaki Herat kentinde geçen sene onlarca kadın, kocalarının ya da ailerinin kötü davranışları yüzünden veya zorla evlendirildikleri için kendilerini ateşe vererek intihar ettiler. 
     
</TEXT>
</DOC>
