<DOC>
<DOCNO> 203494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/yazar/sazak.html </URL>
<DATE> 2003/12/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Medyada İstanbul zirvesi 
</HEADLINE>
<TEXT>

   
   Küresel medyanın 'İstanbul buluşması' 2004'te 30 Mayıs - 2 Haziran tarihlerinde gerçekleşecek. 
   Dünya Yayımcılar Birliği WAN her yıl bine yakın gazeteciyle farklı bir ülkede toplanarak 'medyanın geleceğini' tartışıyor. WAN'ın 57'nci geleneksel zirvesine Türkiye'nin ev sahipliği yapması Doğan Medya Grubu Başkanı Aydın Doğan'ın girişimleriyle karara bağlanmıştı. 
   2004 zirvesi, AB müzakere takvimiyle ilgili gelişmelerin hız kazanacağı yıla rastlaması nedeniyle Türkiye'nin tanıtımı açısından da önemli bir fırsat oluşturacak. 
   WAN toplantıları, medya sektöründeki gelişmelerin yanı sıra asıl, 21 yüzyılda gazeteciliğin düşünsel açılımları ve özgürlüklerin tartışıldığı 'Editörler Forumu' nedeniyle de ilgi uyandırıyor. 
   New York, Amsterdam ve Rio'da 2000'leri karşılarken katıldığımız toplantılarda gazeteleri zorlayan rakipler sıralamasında, televizyon ve kablolu yayınların geriye düştüğünü gözlemlemiştik. Yeni tehdidin adı 'digital teknoloji'ydi. Bireyin bilgi ağı genişledikçe, haber dünyanın her yanından zahmetsizce akıyordu. İnternetle bilginin sonsuzluğuna ufuk açıldı. Gizlilik, sansür ve desenformasyon duvarları yıkıldı. 
   Yazılı basının elektronik medya karşısında geleceği 2004 İstanbul zirvesinde de temel gündem maddesi. Bilgiyi anında cep telefonlarına, taşınabilir bilgisayarlara, kablolu televizyonlara aktaran 'on line' rakipler karşısında gazete haberciliğini bekleyen fırsatlar ve riskler konuşulacak. 
   Televizyonlarla rekabet sonrası gazeteler nasıl gücünü koruyabildiyse, internet çağında da yazılı basın okurla iletişimini güçlendirip ayakta kalmanın yolunu bulacak. Gazete okuma alışkanlığının 21'inci yüzyıl boyunca da terk edilmeyeceği inancı sürüyor. 
   2010'lu yıllarda Batı'da 'tabloid' gazete trendinin yükselişinden söz ediliyor. Yorumun gücü ise gazeteyi görsel rakiplerinden üstün kılan en önemli silah. Yazılı basının elektronik medya ile 'interaktif' ilişkiye geçerek satışlarını artırması da denenmekte olan yollardan birisi. 
   WAN'ın İstanbul buluşmasında medyadaki yenilikler ve yapısal değişiklikler ele alınacak. 
   2004'teki toplantıda Irak Savaşı, Arap dünyası ve 'İslamcı medya' da özel oturumlarda tartışılacak. 
   Davetiye broşürüne Ayasofya'dan çekilen İstanbul panoraması konulmuş. Kızkulesi, Boğaz'da yalıların önünde lüfer teknesi, Kapalıçarşı'dan baharat çeşitleri. Tek kadın fotoğrafı, çarşaflı Arap turiste ait. Böylece 'Medeniyetler Kavşağı'ndaki Türkiye'den 'oryantalist' motifler sunuluyor. 
   İstanbul Habitat zirvesinden sonra dünya kamuoyunu oluşturan medya aktörlerine ev sahipliği yapacak. 
   11 Eylül sonrası New York'a alınan Davos toplantıları gibi WAN zirvesi için 'terör' bahanesiyle Türkiye'den vazgeçilmemiş olması önemli. 
   
      
   
   
</TEXT>
</DOC>
