<DOC>
<DOCNO> 219538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo20.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsim kokain olayına karışmıştı Adanaspor'da "Umut" sıkıntısı... 
</HEADLINE>
<TEXT>

     Adanasporlu yöneticiler, İstanbul'da narkotik polisin düzenlediği operasyonlarda gözaltına alınan ve sorgulandıktan sonra tutuksuz yargılanmak üzere serbest bırakılan lisanslı futbolcuları Umut Korkut'a tepki gösterdiler. 
     Genel menajer Şahabettin Yavuzer, defalarca uyardıklarını belirterek, ''Özel yaşamına dikkat etmeyen Umut, hem kendini hem de kulübümüzü sıkıntıya soktu'' dedi. 
     Bir ay kadar önce Umut'u süresiz kadro dışı bıraktıklarını da hatırlatan Yavuzer, bundan tüm sporcuların dersler çıkarması gerektiğini belirterek, şunları söyledi 
     ''İstanbul'daki kokain olayına kulübümüz sporcularından Umut'un adının karışmasına çok üzüldük. Daha önceleri de Umut'u gezdiği kimselere, gece yaşamına dikkat etmesi ve profesyonel futbolcu olduğunu unutmaması konusunda defalarca uyarmıştık. Hatta Adana'yı da terk etmesini söylemiştik. Bu gerekçelerle de bir ay kadar önce kadro dışı bırakmıştık. 
     Genç oyuncular, geleceği göremiyorlar. Umut, bu davranışlarıyla hem futbol yaşamını, hem de geleceğini tehlikeye attı. Üst yönetimle görüşerek, kulüp olarak da gerekli cezanın verilmesini sağlayacağız.'' 
     
</TEXT>
</DOC>
