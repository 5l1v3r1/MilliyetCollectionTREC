<DOC>
<DOCNO> 208221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/guncel/gun02.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus gübreleri denetlenmeli 
</HEADLINE>
<TEXT>

   Patlayıcı olarak da kullanılan amonyum nitratlı gübrelerin üretildiği TÜGSAŞ uzmanları, Rusya'dan ithal edilen gübrelerin tehlikesine dikkat çekti 
      Önay Yılmaz 
   
   Türkiye'de tarım dışında patlayıcı olarak da kullanılan amonyum nitratlı AN gübrelerin üretildiği üç tesisten biri olan TÜGSAŞ'ın Türkiye Gübre Sanayi A.Ş. Gemlik'teki üretim tesislerini gezdik. Son günlerde terör olaylarında patlayıcı olarak kullanılmasıyla gündeme gelen AN gübrelerinin üretilişini, nerede depolandığını ve sevkıyatının nasıl yapıldığını yerinde gözlemledik. 
   
   MKE için de üretiliyor 
   Rusya'dan ithal edilen yüksek azotlu gübrelerin, Türkiye'de üretilenlerden daha tehlikeli olduğunu söyleyen Teknik Müdür Hakkı Bahar, "Gübre alım satımının mutlaka denetim altına alınması gerekir. Bu gübreler, kötü maksatlı kişilere rahatlıkla satılabilir. TÜGSAŞ olarak tarımsal amaç dışında, patlayıcı olarak kullanılmak üzere de gübre üretiyoruz. Özellikle Kütahya tesislerinde ürettiğimiz patlayıcı gübreleri Makine Kimya Endüstrisi'ne gönderiyoruz" dedi. 
   Bahar, yüzde 26'lık gübre ürettiklerini, ancak Rusya'dan ithal edilen gübrelerin yüzde 33'lük gübre olduğunu belirterek, şöyle konuştu 
   
   Ocaklar kullanıyor 
   "Yüzde 26'lık gübre, katkılı gübre anlamına geliyor. Yani amonyum nitrata kireçtaşı tozu katıyoruz. Amonyum nitratın içindeki azot miktarını düşürüyoruz. Dolayısıyla patlayıcı özelliğini azaltmış oluyoruz. Tabii bu gübrenin kalitesini düşürüyor. Amonyum nitrat dediğimiz madde doğalgazdan üretiliyor. Doğalgaz açısından yani hammadde açısından zengin olan Rusya, dış pazara yüksek azot ihtiva eden gübreler ihraç ediyor. Saf AN, yüzde 35 azot içermektedir." 
   Orica Nitro adlı firmanın Pazarlama Müdürü Müfit Erdil de herhangi bir kişinin istediği bayiden yüksek azot içeren amonyum nitratlı tonlarca gübre alabileceğini belirterek, "Bu gübrelerden patlayıcı yapmak çok kolaydır. Taşocaklarının hemen hepsi patlayıcı olarak gübre bomba kullanmaktadır" diye konuştu. 
   
   Ürkütücü rapor    Gübre Üreticileri Derneği üyesi ve Toros Gübre Kimya A.Ş. yöneticisi Yavuz Kuran'ın, İçişleri Bakanlığı ve Emniyet'e verdiği AN ile ilgili rapordan bazı satırbaşları şöyle Rusya menşeili AN'ların ülkemize girişinden bu yana TügsaŞ'ın satışlarının 75 bin tondan 25 bin tona düşmesi, bu gübrelerin patlayıcı amaçlı kullanımının ne derece yaygın olduğunun bir göstergesidir. AN gübrelerinin İrlanda, Çin, Filipinler ve Kolombiya'da olduğu gibi doğrudan satışı yasaklanabilir Almanya, Avusturya, Finlandiya, Hollanda, Belçika, Danimarka, İtalya'da olduğu gibi depolanmasına kısıtlamalar getirilebilir. 
   
   
</TEXT>
</DOC>
