<DOC>
<DOCNO> 211888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun11.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvet vererek Devlet Başkanı hakkında tutuklama emri çıkardı 
</HEADLINE>
<TEXT>

     Hindistan'da yargıda yolsuzluğu ortaya çıkarmak isteyen bir gazeteci, rüşvet vererek, aralarında Devlet Başkanı A. P. J. Abdülkelam'ın da bulunduğu bazı kişiler hakkında tutuklama kararı çıkarttırdı. 
     Asian Age gazetesinin haberine göre, Vijay Şehar adlı gazeteci, iki avukat tutarak, bazı kişiler hakkında tutuklama kararı çıkarttırmak için yargıca rüşvet verdirdi. Şehar, rüşvet anını da görüntüledi. 
     Şehar, yargıcın, rüşveti aldıktan sonra 15 Ocak'ta, kimin hakkında olduğuna bile bakmadan, Devlet Başkanı A. P. J. Abdülkelam, Adalet Bakanı V. N. Hare, Yüksek Mahkeme Yargıcı B. P. Singh ve Yüksek Mahkeme Barolar Birliği Başkanı R. K. Jain hakkında dolandırıcılık suçundan tutuklama kararını çıkardığını söyledi. Ancak kararda bu kişilerin unvanlarının yazmadığı belirtildi. 
     Yüksek Mahkeme, Merkezi Soruşturma Bürosu'ndan olayı araştırması ve olayla ilgili rapor sunmasını istedi. 
     
</TEXT>
</DOC>
