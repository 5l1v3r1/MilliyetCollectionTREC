<DOC>
<DOCNO> 247046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/spo04.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da mutlu son 
</HEADLINE>
<TEXT>


Bordo-Mavili takımda Fatih Tekke ile Gökdeniz'in sözleşmeleri uzatıldı. Başkan Atay Aktuğ "Bu iki imza tüm konuşulanların yalan olduğunu göstermiştir" dedi 


Boş mukaveleye imza 
TRABZONSPOR'DA Kaptan Fatih Tekke üç, Gökdeniz ise beş yıllık sözleşme yeniledi. Başkan Atay Aktuğ, iki oyuncunun da fedak rlık yaparak boş mukaveleye imza attıklarını söyledi. Aktuğ, "Basının yazdığı gibi şu kadar paralar, bu kadar dolarlar söz konusu değil. Çünkü bizim o kadar verecek paramız yok. Trabzonspor'un,Türkiye'de diğer kulüpler kadar güçlü olduğu, atılan iki imza ile bir kez daha ortaya konmuştur. Sağolsun iki çocuğumuz tüm konuşulanların boş ve yalan olduğunu gösterdiler" dedi. 

'Çok mutluyuz' 
KAPTAN Fatih Tekke, "Trabzon- spor'dan ayrılmayacağımı, takımda oynamaktan gurur ve onur duyduğumu söylüyordum. Toprağımda ve yuvamda kaldığım için mutluyum" diye konuştu. Gökdeniz ise "Hem benim, hem kaptanımızın attığı imzalar herkesin düşüncelerine, yazılanlara aykırı oldu. Biz bunu ne zamandan beri söylüyoruz. Ama kimse ciddiye almadı. Biz Trabzonlu ve Trabzonsporluyuz. Bunu herkes böyle bilsin. Basında çıkan fiyat haberleri çok abartılıydı. Eğer problem olsa, 1 yıllık imza atardım" ifadelerini kullandı. 

Pfaff'tan ziyaret 
Mehmet Ali Yılmaz Tesisleri'ne gelerek dün sözleşme yenileyen Fatih Tekke ile Gökdeniz, Trabzonspor camiasının rahat bir nefes almasını sağladı. İmza töreninde Fatih Tekke'nin çocuğunun rahatsızlığı nedeniyle bir hayli durgun olduğu gözlendi. Bu arada 1988 - 89 yıllarında Trabzonspor formasını giyen kaleci Jean Maria Pfaff, bir organizasyon çerçevesinde geldiği Trabzon'da tesisleri de ziyaret etti. Pfaff'a, Gökdeniz'in forması hediye edildi. 

Sedat'a döndüler 
BORDO-Mavililer, Belçikalı Thijs'den vazgeçerken, Konya- spor'un başarılı orta saha oyuncusu Sedat Yeşilkaya'yı yeniden gündemine aldı. Yöneticiler daha önce Beşiktaş Başkan adayı Fikret Orman ile anlaştığı için vazgeçtikleri bu futbolcunun transferi konusunda Konyaspor'un kapısını yeniden çalmaya karar verdiler. Bu arada transferde adı geçen Tayfun Korkut ile Beşiktaşlı Serdar Topraktepe de askıya alındı. 
TEKNİK Direktör Ziya Doğan tarafından görevlendirilen Lemi Çelik ise Legia Varşova - Lodz maçını izledi. Çelik'in özellikle Legia Varşova'da forma giyen orta saha oyuncusu Lukas Surma ile sağ kanatta görev yapan Thomasz Sagolovski ve forvette yer alan bu oyuncunun ikiz kardeşi Marek Sogolovski'ye hayran kaldığı öğrenildi. Yönetim ayrıca İstanbulsporlu Musa'nın transferi için de büyük yol aldı. 



</TEXT>
</DOC>
