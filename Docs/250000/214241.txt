<DOC>
<DOCNO> 214241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun18.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da okuldan atılan türbanlı Türk kızı "bandana" takacak 
</HEADLINE>
<TEXT>

     Fransa'nın doğusundaki Alsace bölgesinde, türban taktığı için okuldan atılan 11 yaşındaki Türk kızının bandana takarak başka bir okulda tekrar derslere girmesine izin verildiği bildirildi. 
     İsminin Hilal olduğu belirtilen Türk kızı, Thann kasabasında eğitim gördüğü ''Charles-Walch'' ortaokulundan, türban taktığı gerekçesiyle kasım ayında atılmıştı. 
     Bölge eğitim müfettişliğinden alınan bilgiye göre, yine aynı kasabada bulunan ''Remy-Saesch'' ortaokulu, Türk kızının bandana takması koşuluyla derslere girmesine izin verdi. 
     Müfettiş Philippe Hemez'in, son haftalarda, Hilal'in tekrar okula dönebilmesi için kızın ailesi ve avukatıyla peş peşe görüşmeler yaptığı ve görüşmeler sonunda türban yerine bandana ile derslere girmesi konusunda aileyi ikna ettiği bildirildi. 
     Yeni ortaokulun, Hilal'in türban yerine bandana takmasını kabul etmesi üzerine, Türk kızının tekrar derslere girmesine olanak sağlandı. 
     
     MECLİS TASARIYI BUGÜN OYLUYOR 
     Fransa meclisi, ''devlet okullarında açık dini simge ve giysilerin yasaklanmasını'' öngören yasa tasarısını öğleden sonra yapılacak genel kurul oturumunda oylayacak. 
     Meclis genel kurulu, kamuoyunda geniş yankı uyandıran tasarıyı geçen hafta 3 gün süreyle tartışmıştı. Meclisten sonra, 3-4 Mart'ta senatoda tartışılarak oylanacak tasarı, yasallaşması halinde gelecek öğrenim yılında yürürlüğe girecek. 
     Siyasi gözlemciler, iktidar ve anamuhalefet partisinin destek verdiği tasarının, büyük oyçoğunluğuyla geçmesine mutlak gözüyle bakıyorlar. 
     
</TEXT>
</DOC>
