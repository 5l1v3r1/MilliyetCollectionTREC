<DOC>
<DOCNO> 228217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun35.html </URL>
<DATE> 2004/04/03/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
BDH Genel Başkanı Akıncı "Denktaş akıntıya kürek çekiyor" 
</HEADLINE>
<TEXT>

     Barış ve Demokrasi Hareketi BDH Genel Başkanı Mustafa Akıncı, Cumhurbaşkanı Rauf Denktaş'ın, Annan planına ''hayır'' diyeceğini açıklamasını eleştirerek, ''Akıntıya karşı kürek çekiyor'' dedi. 
     Akıncı, yaptığı yazılı açıklamada, ''Cumhurbaşkanı Denktaş'ın İsviçre'den dönen görüşmeci heyetle yaptığı toplantının ardından, ART aracılığıyla tüm dünyaya 'çözüme hayır kampanyasını sürdüreceğini' ilan etmesinin, tutum değiştireceğini umanları bir kez daha yanılttığını'' kaydetti. 
     ''Sayın Denktaş, hiçbir değişiklikten etkilenmeye açık olmayan bir statüko yanlısı olduğunu bir kez daha kanıtlamıştır'' diyen Akıncı, açıklamasında şu görüşlere yer verdi 
     ''Sayın Denktaş bu tavrına paralel olarak referandum yasasını imzalamayarak sürecin resmen başlamasını da engellemiştir. Şu anda meclisten geçen yasa yürürlüğe girmiş değildir ve Cumhurbaşkanı kendi çağdışı felsefesi uyarınca mahkemeleri de buna alet etmeye çalışmaktadır. New York'ta, referandum dahil İsviçre'deki sürecin yaşanmasına onay veren, İsviçre'de de gerek KKTC ve gerek TC heyetlerinin taahhüt ettiği, dahası KKTC Meclisi'nin onayladığı referandumun önüne geçmeye çalışmaktadır. Referandum gününe tam 3 hafta kaldığı halde Denktaş her türlü oyalama taktiğini yapmakta, hükümet de sessiz kalmaktadır.'' 
     
</TEXT>
</DOC>
