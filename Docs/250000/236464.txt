<DOC>
<DOCNO> 236464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko12.html </URL>
<DATE> 2004/05/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Doğu Anadolu'ya da kalkınma programı... 
</HEADLINE>
<TEXT>

     Güneydoğu'dan sonra Doğu Anadolu için de kalkınma programı uygulamaya konuluyor. 
     Devlet Planlama Teşkilatı'dan DPT yapılan açıklamaya göre, Türkiye ile Avrupa Birliği arasındaki katılım öncesi mali işbirliğinin en önemli alanlarından olan bölgesel kalkınma programları uygulamasına, Doğu Anadolu Kalkınma Programı DAKP ile başlanıyor. 
     Katılım öncesi mali işbirliğinin ilk bölgesel nitelikli uygulama programı olan Doğu Anadolu Kalkınma Programı, Bitlis, Hakkari, Muş ve Van illerini kapsayacak. 
     Açıklamaya göre DAKP, bölgeler arası gelişmişlik farklılıklarını azaltmak, sürdürülebilir ekonomik ve sosyal kalkınmayı sağlamak amacıyla AB katılım öncesi mali yardımı ile desteklenen ilk bölgesel nitelikli uygulama programı olma özelliği taşıyor. 
     AB'nin 45 milyon Euro katkı sağlayacağı program, DPT koordinatörlüğünde yürütülecek. 
     Programın yerel düzeyde uygulanması, izlenmesi ve denetlenmesi için de bölgedeki valiliklerce oluşturulan Program Koordinasyon Merkezleri kuruldu. 
     
     NELER YAPILACAK 
     Bugün Van'da tanıtımı yapılacak olan Doğu Anadolu Kalkınma Programı, kamu, sivil toplum kuruluşları ve özel sektör tarafından uygulanacak çeşitli projelerden oluşuyor. 
     Program ile merkezi ve yerel ölçekte entegre bölgesel gelişme programlarının hazırlanması, uygulamaya yönelik kapasite oluşturulması, bölgede ekonomik ve sosyal gelişmeye katkıda bulunacak öncelikli faaliyetlerin desteklenmesi, istihdam ve gelir artırıcı faaliyet ve projeler yoluyla bölgenin kalkınmasına katkıda bulunulması amaçlanıyor. 
     2004-2006 yıllıranı kapsayan Program ile tarım ve hayvancılık, turizm, çevre ve sosyal gelişme alanlarında ve KOBİ'lere yönelik çeşitli faaliyetler gerçekleştirilecek. 
     Tarım ve hayvancılık alanında tarımsal üretimin artırılması ve tarımsal faaliyetlerin çeşitlendirilmesi için çiftçilere ve ilgili kamu görevlilerine eğitim verilecek. Eğitim alan çiftçi ve tarım birliklerine, pilot projeler ile üretim kalitesi ve verimliliği artırmak için tohum, fidan, canlı hayvan, yem ve basit alet dağıtımı gibi ayni yardımlar yapılacak. 
     Küçük ve orta ölçekli işletmeler alanında da çalışanlar ile kamu görevlilerine eğitim verilecek. Gezici Danışma Birimleri ile işletmelere danışmanlık hizmeti sunulacak. Belirlenecek sanayi sitelerinin rehabilitasyonu yapılarak, ortak kullanım atölyeleri ile laboratuarlar oluşturulacak. KOBİ yatırım projelerinden uygun bulunanlar da hibe ile desteklenecek. 
     Turizm ve çevre konusunda ise bölgenin turistik değerlerine yönelik tanıtımlar yapılacak. Turizm sektöründe gelir getirici, doğal ve tarihi yerleri korumaya yönelik projelerden uygun bulunanlara hibe desteği sağlanacak. 
     Sosyal gelişme alanında ise gezici ünitelerle özellikle ana-çocuk sağlığı, okuma yazma ve beceri geliştirme konularında hizmet sunulacak. Gelir artırıcı sosyal amaçlı projeler de hibe yoluyla teşvik edilecek. 
     
     10 İL SIRADA 
     DPT açıklamasında, bu yıl içinde Amasya, Çorum, Samsun, Tokat, Kastamonu, Çankırı, Sinop, Bayburt, Erzincan ve Erzurum illerinde de bölgesel kalkınma programlarının uygulamaya konulacağı bildirildi. 
     
</TEXT>
</DOC>
