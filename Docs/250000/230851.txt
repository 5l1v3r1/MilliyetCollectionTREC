<DOC>
<DOCNO> 230851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yazar/sazak.html </URL>
<DATE> 2004/04/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKEL, Kıbrıs, AB 
</HEADLINE>
<TEXT>

   
   Güney Kıbrıs'ın en büyük partisi olan komünist AKEL'in 24 Nisan'daki referandumda Annan planına 'hayır' diyeceğini açıklaması BM'nin hesaplarını altüst etti. Atina'da da AKEL şoku yaşanıyormuş Ege'nin karşı kıyısından yükselen şok dalgası Türkiye'ye de uzandı. 
   İsviçre'deki zirvenin ardından Kıbrıs'ın geleceğine ilişkin anlaşmada AB hukukundan kaynaklanan boşluklar nedeniyle Ankara'da, 'Rumların oyununa mı geliyoruz ' kuşkusu belirmişti. Bu duygunun oluşmasında KKTC Cumhurbaşkanı Denktaş'ın etkisi büyük. Erdoğan - Gül yönetimi ise Denktaş'ın sözlerini referandumda 'evet' oylarını aşağıya çekmeye dönük bir kampanya olarak gördükleri için bu tür çıkışlardan rahatsızlar. 
   Erdoğan bu rahatsızlığını Tokyo'da, 'Denktaş niye Kıbrıs'ta konuşmuyor' diye dışa vurdu. İlginçtir. Başbakan Erdoğan'ın tepkisinin üzerinden 24 saat geçmeden TBMM Başkanı Bülent Arınç tarafından KKTC Cumhurbaşkanı Rauf Denktaş, 15 Nisan'da Meclis'te konuşma yapmaya davet edildi. Sakıp Sabancı'nın cenaze töreni nedeniyle bugüne ertelenen Genelkurmay Başkanı Orgeneral Hilmi Özkök'ün basın toplantısında Silahlı Kuvvetler'in Kıbrıs'la ilgili görüşleri de netleşecek. 
   MGK'nın son toplantısında Kıbrıs'a çözüm konusundaki 'takdir' hükümete bırakılmıştı. Özkök'ün açıklamaları kimi çekinceleri dışa vurabilir. 
   24 Nisan'da 'evet'çi görüşlere yakın duran çevrelerde bile Güney Kıbrıs'a bakarak, Rumların bu anlaşmadan kazançlı çıkacakları görüşü tereddüt yaratıyordu. AKEL'in referandum ertelenmezse 'hayır' diyeceklerini açıklaması üzerine bu kez tartışma Kuzey'e kaydı 'Hani Annan planı Rumların işine geliyordu ' 
   Oysa kesin olan gerçek referandumdan 'hayır' çıksa da Kıbrıs'ın 1 Mayıs'ta tek taraflı olarak AB üyeliğini kazanacağıdır. 
   Güney Kıbrıs bu statüye şimdi Kuzey Kıbrıs'ı 'ortak' etmek istemiyor. Demek ki anlaşma Kıbrıslı Türklerin de çıkarınadır 
   Peki AKEL niye son anda 'hayır' cephesine yelken açtı 
   Kulislerde bu stratejinin ardında Türkiye'nin AB üyeliğini de engellemeye dönük 'Fransız planı'ndan söz ediliyor. AKEL'in de Fransa'dan etkilendiği görüşü yaygın. 
   Deneyimli gazeteci, yazar, BBC eski yöneticisi Andrew Mango, geçen hafta Washington'da yaptığımız söyleşi sırasında Fransa'nın tutumuna ilişkin çarpıcı öngörülerde bulunmuştu 'Avrupa'yı federal bir devlet olarak gören Fransa, Türkiye'nin güç asimile edilebileceğini, massedilebileceğini düşünüyor. Kaldı ki Fransa İngiltere'den sonra Türkiye'nin üyeliğiyle Avrupa içinde ABD'nin ikinci Truva atına izin vermez.' 
   Kıbrıs, AB açısından son bahaneydi. 
   Türkiye, Kıbrıs'ta çözümü zorladıkça AB işi yokuşa sürüyor. 
   2004 sonunda AB takvimi konusunda umarız düş kırıklığı yaşamayız. 
   
      
   
   
</TEXT>
</DOC>
