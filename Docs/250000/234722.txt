<DOC>
<DOCNO> 234722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas13.html </URL>
<DATE> 2004/04/25/ </DATE>
<TIME> 11.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Türkiye'de sigara içme sıklığı... 
</HEADLINE>
<TEXT>

     Türkiye'de yapılan bir araştırmaya göre, bin 128 doktorun yüzde 43.1'i, bin 44 öğretmenin yüzde 48.6'sı, 718 polisin yüzde 64.7'si sigara kullanıyor. 
     Adnan Menderes Üniversitesi Tıp Fakültesi Ana Bilim Dalı Öğretim Üyesi Doç Dr. Mehmet Polatlı, AA muhabirine yaptığı açıklamada, dünyada her 10 erişkinden birinin sigaradan öldüğünü, uzun süre sigara içenlerin beklenenden 20-25 yıl daha az yaşadıklarını belirtti. 
     Sigara içenlerin sağlık harcamalarının daha fazla olduğuna dikkati çeken Polatlı, ''Türkiye'de Yetişkinlerde Sigara İçme Sıklığı'' ile ilgili yaptıkları araştırmanın sigara içme oranının yüksek olduğunu ortaya koyduğunu bildirdi. 
     Polatlı, çeşitli meslek grupları üzerinde yaptıkları araştırma ile ilgili şunları kaydetti 
     ''Yapılan araştırmaya göre, bin 128 doktordan yüzde 43.1'i, bin 44 öğretmenin yüzde 48.6'sı, 109 gazetecinin yüzde 63.9'u, 338 şoförün yüzde 74.3'ü, 718 polisin yüzde 64.7'si, 279 imam-müezzinin yüzde 25.1'i, 130 artistin yüzde 46.2'si, 149 sporcunun yüzde 34.9'u sigara içiyor. 
     Ülkemizde 17 milyon sigara içicisi, her gün sigara şirketlerine günde 17 milyon dolar para ödüyor. 
     Ayrıca Türkiye'de sigaraya bağlı olarak günde 200-250 kişi ölüyor. Bilinçli toplumlarda bile sigara içenlerin önemli bir kısmı, sigaranın sağlığa etkilerini bildiklerini öne sürmelerine rağmen ısrarla sigara içmeye devam ediyor.'' Polatlı, özellikle gençlerin sigaranın sağlığa zararı konusunda bilgisiz olduklarını söyledi. 
     
</TEXT>
</DOC>
