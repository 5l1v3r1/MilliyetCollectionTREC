<DOC>
<DOCNO> 221521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko21.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin IMF'ye üyeliğinin yıldönümü... 
</HEADLINE>
<TEXT>

     Bugün, Türkiye'nin IMF'ye üyeliğinin 57. yıldönümü. 11 Mart 1947 tarihinde IMF'ye üye olan Türkiye, geçen sürede IMF ile 18 stand-by düzenlemesi yaptı. 
     2. Dünya Savaşı ardından, geçici ödemeler dengesi sıkıntıları çeken ülkelerin bu sıkıntılarını çözmek ve dolayısıyla ithalat kısıtlamasını önlemek amacıyla kurulması planlanan IMF ve kardeş kuruluşu Dünya Bankası, ABD'nin New Hampshire eyaletinin Bretton Woods kentinde düzenlenen Birleşmiş Milletler Para ve Finans Konferansı'nda doğdu. 
     IMF, Bretton Woods Konferansı'nda kabul edilen esaslar üzerinde 27 Aralık 1945 tarihinde kuruldu ve 1 Mart 1947 yılında finansal operasyonlarına başladı. 
     Bretton Woods konferansına katılmayan Türkiye, IMF'ye kurucu ülke olarak katılmadı. Ancak Türkiye, IMF'nin finansal operasyonlara başladığı 1 Mart 1947 tarihinden 10 gün sonra Fon'a üye oldu. 
     
     İLK STAND BY, 1 OCAK 1961'DE 
     Türkiye, IMF ile bugüne kadar yaptığı 18 stand-by düzenlemesinin ilkini ise 1 Ocak 1961 tarihinde yaptı. Türkiye, IMF ile 1960 yılı hariç 1960'lı yılların her bir yılında stand-by düzenlemesi yapmak zorunda kaldı. 
     1960'lı yıllarda IMF ile yapılan 9 stand-by düzenlemesinde toplam 235.5 milyon SDR tutarında mali imkan sağlanırken, düzenleme çerçevesinde bu dönemde toplam 174 milyon SDR kullanıldı. 
     Türkiye, IMF ile 1970'li yıllarda yaptığı 3 stand-by düzenlemesi çerçevesinde 640 milyon SDR'lik bir imkan sağlarken bunun 410 milyon SDR'lik kısmını ancak kullanabildi. 
     1960 ve 1970'li yıllarda birer yıllık yapılan stand-by düzenlemelerinin süreleri ile kullanılan para miktarında artış görüldü. 
     Türkiye, IMF ile 1980'li yıllarda yaptığı 3 stand-by düzenlemesi çerçevesinde 1 milyar 700 milyon SDR'lik bir kredi olanağı sağlarken, bunun 1 milyar 471 milyon SDR'lik bölümünü kullanabildi. 
     1990'lı yıllarda, biri 1999 Marmara ve Düzce depremleri nedeniyle IMF tarafından Türkiye sağlanan 361 milyon SDR'lik deprem acil yardım kredisi olmak üzere, 3 milyar 7862.5 milyon SDR'lik kulanım hakkı elde etti. 
     Halen Türkiye, yapısal reform programı çerçevesinde, IMF ile 4 Şubat 2002 tarihinde yürürlüğe giren ve 12.8 milyar SDR tutarındaki 18'inci stand-by düzenlemesini yürütürken, bu program 31 Aralık 2004 tarihinde sona erecek. 
     Bu arada stand-by'ın 7. gözden geçirmesi kapsamında Türkiye Masası Şefi Rıza Moghadam başkanlığındaki IMF heyeti, halen Ankara'da temaslarda bulunuyor. 
     Devlet Bakanı Babacan'ın dünkü açıklamasına göre ise hükümet 2004'ün ortasında, Uluslararası Para Fonu IMF ile ilişkilerin gelecek yıl nasıl devam edeceğini gözden geçirecek. 
     
</TEXT>
</DOC>
