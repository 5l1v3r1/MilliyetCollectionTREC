<DOC>
<DOCNO> 203668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun16.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Annan Planı görüşmeye açık bir plan değildir" 
</HEADLINE>
<TEXT>

     KKTC Cumhurbaşkanı Rauf Denktaş, ''Annan planının müzakere edilecek bir yanı olmadığını'' belirterek, Annan planının, Rumların yasadışı Avrupa Birliği müracaatının yasallaştırılmasına ''evet'' denmesi için hazırlandığını, böyle bir oyuna gelmeyeceklerini söyledi. 
     Denktaş, Cumhuriyet Meclisi Başkanı Vehbi Zeki Serter'i kabulü sırasında, bir gazetecinin, ''Türkiye Annan planı zemininde görüşmelere devam edilmesi yönünde bir karar alırsa siz masaya oturacak mısınız '' sorusu üzerine şunları söyledi 
     ''Annan planı görüşmeye açık bir plan değildir. Görüşülecek bir yanı, yönü yoktur. Annan planını görüşmek için masaya oturmak demek, bu planı bütün çirkinlikleriyle, yanlışlarıyla, Kıbrıs Türklerine yaptığı haksızlıklarla referanduma sunmaktır. Ve halktan 'evet' cevabı beklemek için tertip edilmiş bir belgedir.'' Annan planı referanduma sunulsa yüzde 70 ''hayır'' oyu çıkacağını belirten Denktaş, Annan planını müzakere şanslarının olmadığını kaydetti. Denktaş, ''Çünkü, 'çerçevenin dışına çıkamazsınız, felsefesine dokunamazsının' denmektedir. Rum da felsefesini beğeniyor ve felsefesine dokunmadan 'bazı tadilat isterim' diyor. İstediği tadilat bizim kabul edemeyeceğimiz tadilattır'' dedi. BM Genel Sekreteri'nin, kendilerini planı müzakere için değil, planı referanduma sunmak için davet ettiğine dikkat çekerek, ''Kendi kendimizi aldatmayalım'' diyen Denktaş, şöyle devam etti 
     ''Bu planı referanduma sunmak demek haritasını kabul etmek demektir. Bu kadar göçe boyun eğmek demektir, iki kesimliliğin sulandırılmasını, bu kadar Rumun içimize gelip yerleşmesini ve kısa bir süre içerisinde bunlara seçme seçilme hakkının verilmesini kabul etmek demektir. Türkiye'nin garantisinin sulandırılmasını, adada kalacak olan 6 bin askerin BM'nin kontrolünde eli bağlı askerler olarak kalmasını ve Türkiye AB'ye girdiğinde bunların da adadan çıkmasının öngören bir planı referanduma sunacağız. Halkın 'evet' ya da 'hayır' demesi önemli değil.'' 
     
     ''AHLAKSIZ BASKI'' 
     Denktaş, Rumlar plana ''hayır'' dese de AB'ye gireceğine işaret ederek, Türk tarafının ''evet'' demesinin, Rumların yasadışı müracaatını yasallaştırmak için istendiğini kaydetti. Yasadışı bir olayı yasallaştırmak için bir oyun oynandığını ve kendilerine baskı yapıldığını anlatan Denktaş, plana Türk tarafı ''hayır'' derse ''hem siz, hem Türkiye zararlı çıkar'' diye baskı yapıldığını vurguladı. 
     Denktaş, böyle tek taraflı bir uygulamanın dünyanın hiçbir yerinde görülmeyen ''ahlaksızca bir baskı olduğunu'' dile getirdi. Denktaş, barış ve uzlaşmanın, iki tarafa da dengeli muamele ile mümkün olduğunun altını çizdi. Baskılar karşısında halkı uyardıklarını, düşüncelerini Türk yetkililere de yazılı ve sözlü olarak aktardıklarını ifade eden Denktaş, ''Ümit ederiz ki kale alınır'' dedi. 
     
</TEXT>
</DOC>
