<DOC>
<DOCNO> 240562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur23.html </URL>
<DATE> 2004/05/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hatay... Sele kapılan 2 kişiden birinin cesedi bulundu... 
</HEADLINE>
<TEXT>

     Hatay'da, şiddetli yağışların neden olduğu sel sularına kapılarak hayatını kaybeden 2 kişiden birinin cesedi bulundu. 
     Vali Sarı, yaptığı açıklamada, il genelinde son 2 gündür devam eden aşırı yağışların neden olduğu sel nedeniyle oluşturulan Kriz Masası'nın 24 saat esasına dayalı olarak çalışmalarını sürdürdüğünü belirtti. 
     Harbiye Beldesi'nde sele kapılarak boğulan Ali Akdoğan'ın cesedinin bulunduğunu, Altınözü İlçesi'nde kaybolan Mehmet Ziya Dağlı'nın cesedinin aranmasına devam edildiğini açıklayan Sarı, şöyle konuştu 
     ''Aşırı yağışların Altınözü İlçesi'ndeki olumsuz etkisi sürüyor. Bu ilçemizde sel suları yolların tahrip olmasına neden oldu. Bohşin Köyü'ndeki evlerin ise büyük çoğunluğunun birinci katları sular altında kalmış, iki konut ise yıkılmıştır.'' Vali Sarı, sel sularından dolayı elektrik verilemeyen Yayladağı'ndaki çalışmaların tamamlandığını, Samandağ'da devam ettiğini, Harbiye Beldesi'nin ise bir bölümüne elektrik verilmeye başlandığını ifade etti. 
     Yaraların en kısa sürede sarılması için çaba sarf edeceklerini vurgulayan Sarı, şunları kaydetti 
     ''Oluşturduğumuz kriz masası, kaymakamlıklarımız, belediyeler, sivil savunma ekipleri ve muhtarlarla sürekli irtibat halindedir. Bölgede seferber olmuş durumdayız. Harbiye'den şehir merkezine gelen ana su borusunun patlaması nedeniyle tedbirliyiz. Belediye yetkililerimiz gerekli çalışmaları yaptığı gibi Sağlık Müdürlüğümüz de sulardan numune alarak tahlil ediyor. Buna rağmen vatandaşlarımızın içme suyu kullanırken dikkatli olmalarını öneriyoruz.'' Sarı, bölgede yağışın dindiğini, sel sularının çekilmeye başlandığını, bu sayede detaylı bir hasar belirleme çalışması başlatacaklarını sözlerine ekledi. 
     
</TEXT>
</DOC>
