<DOC>
<DOCNO> 245628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sontur09.html </URL>
<DATE> 2004/06/05/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Konya'da "Kule City"nin adı değiştirildi... 
</HEADLINE>
<TEXT>

     Konya'da, 42 katlı Selçuklu Kulesi ile aynı kompleks içinde yer alan alışveriş merkezine ''Kule City'' adı verilmesine halk tepki gösterdi. ''Kule City'' adı 'Kule Site'' olarak değiştirildi. 
     Kule Site Alışveriş Merkezi'nin bağlı olduğu İttifak Holding'in Basın Müşaviri Abdullah Öksüz, AA muhabirine yaptığı açıklamada, alışveriş merkezine ''kulağa hoş geldiği'' için ''city'' dediklerini söyledi. 
     Bazı sivil toplum kuruluşları ve vatandaşların, söz konusu tesislere Türkçe ''şehir'' sözcüğü yerine İngilizce ''city'' kelimesinin kullanılmasına tepki gösterdiğini kaydetti. 
     Öksüz, tepkiler üzerine İttifak Holding Yönetim Kurulu'nun toplanarak, alışveriş merkezinin ismini ''Kule Site'' olarak değiştirdiğini bildirdi. 
     İsim değişikliğinin kendilerine ek bir maliyet getirmediğini ifade eden Öksüz, şunları kaydetti 
     ''Eski isimle ilgili logo çalışması yapılmıştı. City kelimesini aynı yazı karakterleriyle site olarak değiştirdik. Bu değişiklik de büyük maliyet getirmedi. Ayrıca, Konya'daki sivil toplum örgütleri ve vatandaşlarımızın Türkçe konusunda gösterdiği duyarlılık bizi gerçekten sevindirdi. Bu değişikliği yaparak, zaten iç içe olduğumuz halkımızla daha da yakınlaştığımızı hissediyoruz.'' Öte yandan, bilboardlardaki ''Kule City'' ilanları kaldırılırken, iş merkezi önündeki ''Kule City'' yazılı bayraklar indirildi. 
     
</TEXT>
</DOC>
