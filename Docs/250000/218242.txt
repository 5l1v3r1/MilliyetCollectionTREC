<DOC>
<DOCNO> 218242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun44.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da yabancı gençlere kamu sektöründe iş fırsatı 
</HEADLINE>
<TEXT>

     Almanya'nın Duisburg kenti belediyesi, ''Kamu Hizmetleri İçin Genç Göçmenlerin Eğitim ve Meslek Eğitimi Durumlarının Geliştirilmesi'' VBÖ adlı projesini basına tanıttı. 
     Federal Bilim ve Araştırma Bakanlığı ile AB kurumları tarafından teşvik edilen projeyi üstlenen Duisburg Belediyesi, projeyi, Göçmen Gençlerini Teşvik Örgütü RAA , Duisburg-Essen Üniversitesi Ren-Ruhr Bölgesi Sosyal Araştırmalar ve Siyasi Danışmanlık Enstitüsü RISP ve Çalışma Dairesi ile birlikte yürütüyor. 
     Duisburg Belediyesi Okul, Çevre ve Sağlık Daire Başkanı Peter Greulich, birçok şehirde yabancı çalışanların kamu hizmetinde ortalamanın altında temsil edildiğine dikkati çekerek, Duisburg'ta bu durumun değişeceğini ifade etti. 
     Greulich, Duisburg'da çoğu Türk önemli bir yabancı nüfusun bulunduğunu, kamu hizmetinde yabancı gençlerin görev almalarının projenin önemli hedeflerinden biri olduğunu kaydetti. 
     RAA Başkanı Elisabeth Pater ise gençler arasında yabancı asıllıların oranının daha yüksek olduğuna dikkati çekerek, modern bir şehir idaresi anlayışının, bu yabancıların büyük ölçüde kamu hizmetinde görev almasını gerektirdiğini söyledi. 
     VBÖ projesinin bilim danışmanı Prof. Dr. Manfred Bayer, öğrenci, veli ve öğretmenler arasında yapılacak anketlerle yabancı gençlerin kamu hizmetine ilgisinin neden bu kadar az olduğunun tespit edileceğini, bu araştırma sonuçlarının daha sonra birtakım önlemler için faydalı olacağını kaydetti. 
     Duisburg Belediyesi okul denetimi sorumlusu Wolfgang Weyers de, okulların öğrencilerini meslek eğitimine yönelendirmede zorluklarla karşılaştıklarını belirterek, öğrencileri özellikle kamu hizmetine kazandırmanın güç olduğunu, bu nedenle projenin çok önemli olduğunu ifade etti. 
     VBÖ projesi 2 buçuk yıl sürecek. 
     
</TEXT>
</DOC>
