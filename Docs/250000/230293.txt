<DOC>
<DOCNO> 230293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/ekonomi/eko07.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Krediye kamu bankaları şartı 
</HEADLINE>
<TEXT>

   Devlet Bakanı Ali Babacan, Dünya Bankası'nın Türkiye'ye vereceği uyum kredisini 900 milyon dolardan 1 milyar dolara çıkardığını söyledi 
      ANKARA Milliyet 
   
   Dünya Bankası, Türkiye'ye vereceği 3. Program Amaçlı Mali Sektör ve Kamu Sektörü Uyum Kredisi'nin PFPSAL tutarını 900 milyon dolardan 1 milyar dolara çıkardı. Dilimin ilk şartının kamu bankalarının özelleştirilmesi olduğu belirtildi. Dünya Bankası Türkiye Direktörü Andrew Vorkink ile toplantı düzenleyen Devlet Bakanı Ali Babacan, 1 milyar dolarlık kredinin ilk dilimin yıl ortasında ve ikinci diliminin yıl sonunda çekileceğini söyledi. 
   Kamu bankalarının geleceğe yönelik stratejilerinin oluşturulmasının hedeflendiğini anlatan Babacan, "Kamu bankalarına ilişkin çalışmaların yıl ortalarına doğru tamamlanmasını bekliyoruz" dedi. 
   Babacan'ın kamu bankalarıyla ilgili açıkladığı takvimle, ilk dilimin çekiliş döneminin birbirine uyması, öncelikli şartın kamu bankalarıyla ilgili yol haritası olduğu sonucun ortaya koydu. Vorkink de ilk dilime ilişkin onayın haziranda alınacağını kaydetti. Babacan, Dünya Bankası'nın kullandırdığı Ekonomik Reform Kredisi'nin 375 milyon dolarının bu ay çekileceğini söyledi. Hükümetin yapısal reformlar alanında etkileyici bir performans gösterdiğini söyleyen Vorkink, 1 milyar dolarlık kredinin Dünya Bankası'nın sağladığı en büyük kredilerinden biri olduğunu bildirdi. Kredilerin Türkiye'ye güveni gösterdiğini vurgulayan Vorkink, "Bunlar, Türk hükümetinin reformlar alanındaki etkileyici performansını da gösteriyor. 12 ayda Türkiye'ye desteğimiz 5 kat arttı" dedi. 
   
   'Türkiye'nin iyi niyet elçisi' 
   Öte yandan toplantıda taziyelerini bildiren Babacan, Sabancı'nın hayatını ülkesinin kalkınması ve ilerlemesi için vakfetmiş bir insan olduğunu söyledi. Vorkink de, "Örnek bir insan, örnek bir işadamı ve Türkiye'nin iyi niyet elçisi Sabancı, Türkiye için bir kayıptır" dedi. 
   
   
</TEXT>
</DOC>
