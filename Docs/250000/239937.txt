<DOC>
<DOCNO> 239937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun24.html </URL>
<DATE> 2004/05/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cook, Blair'i bombaladı Hala asker göndermeye çalışıyor 
</HEADLINE>
<TEXT>

     Eski İngiltere Dışişleri Bakanı ve Avam Kamarası Başkanı Robin Cook, Başbakan Tony Blair'i Irak'taki durumun vahametini anlayamamakla suçladı. 
     Cook, bugünlerde Başbakan ile görüşen herkesin Blair'in bu konuya hiçbir şekilde ''hakim olmadığı'' görüşünde birleştiğini belirterek, ''Ülkemiz, her geçen gün Irak'taki bataklığa biraz daha saplanırken, Başbakan bu tehlikeleri görmeyi inatla reddediyor'' dedi. 
     ''Bizim Irak'taki gerçek pozisyonumuzsa dehşet verici'' diyen Cook, Irak'ın pek çok yerinde koalisyon güçlerinin kendilerini yüksek duvarların dikenli tellerin arkasına saklayarak yaşadıklarını, kışlalarından dışarı da ancak konvoylarla çıkabildiklerini kaydetti. 
     Blair'in Irak'taki sorunu ''birkaç bin köktendinci ve teröristin işi'' diye geçiştirmeye çalıştığını da belirten eski Dışişleri Bakanı Cook, oysa Irak'ın her yerinde birbiriyle bağlantılı ve güçlü direnç grupları olduğunu bildirdi. 
     Koalisyonun tek sorununun güvenlik değil, yasallık olduğunu da belirten Robin Cook, ''Bir gücün, bir yeri bağımsızlığına kavuşturduğu için işgalci durumunda olması hali, sadece yerel halk kabul ettiği müddetçe geçerlidir'' dedi. 
     ''Irak halkının çoğunluğunun isteğinin tersine orada kalırsanız, kurtarıcı olmanın ahlaki dayanağını kaybedersiniz'' diyen Cook, buna rağmen orada kalmanın İngiltere ve ABD'yi yeni sömürgeci bir güç haline getireceği uyarısında bulundu. 
     Felluce ve Ebu Garip'te yaşananları da sert şekilde eleştiren Cook, ''hayret verici olan da Başbakan Blair'in bu cehennemden kaçmak için bir yol aramak yerine, hala vites yükseltip işgaldeki payını yükseltmeye çalışmasıdır. Hala yeni asker gönderilmeye çalışılıyor'' dedi. 
     
</TEXT>
</DOC>
