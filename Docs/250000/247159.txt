<DOC>
<DOCNO> 247159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy13.html </URL>
<DATE> 2004/06/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Arınç ''Apo da serbest bırakılacak mı '' sözleri iyi niyetli değil 
</HEADLINE>
<TEXT>

     TBMM Başkanı Bülent Arınç, DEP davasından yargılanan eski milletvekillerinin tahliye edilmesiyle ilgili olarak, ''Bu bir yargı kararıdır. Bunlardan sonra Apo da serbest bırakılacak mı sözleri iyi niyetli değildir. Spekülasyonlara yol açacak hareketlerdir. Türkiye'nin ekmek ve su kadar toplumsal barışa, kucaklaşmaya, yaraları sarmaya ihtiyacı var'' dedi. 
     Arınç, bazı açılışlara katılmak üzere geldiği Konya'da Vali Ahmet Kayhan'ı makamında ziyaret etti. Konya'nın tarih ve kültür hazinesi açısından en zengin iller arasında bulunduğunu ifade eden Arınç, Mevlana şehrinin yılın her döneminde dünyanın dört bir yanından binlerce kişinin akınına uğradığını söyledi. 
     Daha sonra Arınç, basın mensuplarının gündeme ilişkin sorularını yanıtladı. Yazılı basında yer alan şehit yakınlarının ''DEP'lilerden sonra APO da serbest bırakılacak mı '' sözlerinin anımsatılması üzerine Arınç, ülke, vatan, bağımsızlık ve halkın huzuru için hayatını vermiş şehitlere ve mücadele etmiş gazilere sonsuz minnet duyulması gerektiğini kaydetti. 

     
</TEXT>
</DOC>
