<DOC>
<DOCNO> 221744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun29.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Iraklılar'ın aklından çıkmıyor... 
</HEADLINE>
<TEXT>

     Amerikalılar tarafından 13 Aralık'ta yakalanan, hırpani ve ürkek bakışlı görüntüleri bütün dünyada yayınlanan Irak'ın devrik lideri Saddam Hüseyin, yıllarca baskı altında tuttuğu Iraklıların aklından hala çıkmıyor. 
     Saddam Hüseyin, kontrol ettiği basın organlarıyla, fotoğraflarıyla, ülkenin dört bir yanındaki heykelleriyle ve gizli istihbarat servisleriyle 30 yılı aşkın bir süre boyunca Iraklıların hayatının ayrılmaz bir parçası oldu. 
     Irak'ı bir yıl önce işgal eden koalisyon kuvvetleri, ilk iş olarak Baas rejiminin bu sembollerini ortadan kaldırdı. Saddam'ın heykelleri devrildi, resimleri yırtıldı ve Amerikalı sivil yönetici Paul Bremer, gizli servisleri feshetti. 
     AFP'nin haberine göre, taksisini eskiden Bağdat'ı süsleyen, şimdi pehrişan vaziyetteki Saddam'ın dev duvar resimlerinden birinin önüne parkeden 36 yaşındaki Ali Hüseyin, ''Savaş yıllarından, sefalet ve korkudan sonra, işkence görmekten çekinmeden özgürce konuşabilmemize ve Saddam'ın hayatımızdan sonsuza kadar çekip gittiğine inanmakta güçlük çekiyorum'' dedi. 
     Taksinin önünde durduğu resim yırtılmış, liderin yüzü, kurşun deliklerinden tanınmaz hale gelmiş. 
     Ali Hüseyin, ''Nereye gitsek, ne yapsak hep oradaydı. Bir yılda unutmak zor. Görüntüsü zihinlerimize kazınmış. Bu görüntüyü silmek için yıllar gerekecek. Evde bile onu eleştirmekten korkardık. Saddam Hüseyin zamanında yerin kulağı vardı'' şeklinde konuştu. 
     Tarih öğretmenliği yapan 40 yaşındaki Esma Muhammed de Saddam'ın akıllardan çıkmadığını, Iraklıların hayatına, yönetme biçimi ve kişiliğiyle adeta kazınmış olduğunu söyledi. Esma Muhammed, ''Sabah radyoyu açtığımda haberler sadece ondan bahsediyordu, gazeteyi açtığımda sayfalar onunla doluydu, sınıfıma gittiğimde öğrenciler 'Yaşasın Saddam' diye bağırırlardı'' dedi. Muhammed şöyle devam etti 
     Pazarda, fotoğrafı beni takip ederdi, akşam televizyon sadece onu gösterirdi, eşimle tartışmalarımızın konusu bile yalnızca oydu. Bu, günler, yıllar boyu sürdü. Dolayısıyla unutmak zor, hayatımızın bu kara dönemini ne kadar silmek istesek de...'' Medyayı kontrolünde tutan Irak liderinin bütün faaliyetleri televizyonda yayınlanırdı. Bütün gün boyunca Iraklılar onu, kusursuz bıyığı, donuk gülüşü, üst düzey yetkilileri ve komutanlarıyla görür, konuşmalarını dinlerlerdi. 
     Korkmalarına rağmen Iraklılar şöyle acı bir alayı da dile getirirlerdi 
     ''Eğer televizyon gece geç vakit açılırsa, Saddam'ı uyurken de görebilirsiniz.'' Saddam Hüseyin, baskın karakterini, hemen hemen her bakanlığın girişine yaptırdığı heykelleriyle de dayatma yolunu bulmuştu Adalet Bakanlığı'nın önünde avukat elbisesiyle ve bir terazi tutarken, İletişim Bakanlığı'nın önünde telefonla konuşurken, Tarım Bakanlığı'nın önünde bir orak tutarken tasvir edilen heykelleriyle Saddam her yerdeydi. Üstüne üstlük, devrik liderin kişiliği okullarda da çeşitli yollardan dayatılıyordu. 
     Bağdat'ta yaşayan 18 yaşındaki Luay Kerim ise duygularını, ''Rejimin çökmesinin en iyi tarafı, derslerin, Saddam'dan ve Baas Partisi'nden arındırılması oldu. Bu dersler eğitimden çok beyin yıkamaya benziyordu, ama zorunluydu'' şeklinde dile getirdi. Kerim sözlerini, ''Umarım ki yeni seçilecek olan devlet başkanı sadece halka hizmet için seçilmiş bir memur olduğunu anlar'' diye tamamladı. 
     
</TEXT>
</DOC>
