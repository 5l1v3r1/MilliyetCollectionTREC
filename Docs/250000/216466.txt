<DOC>
<DOCNO> 216466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun25.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, meyve-sebzeden çok alkole para harcıyor .. 
</HEADLINE>
<TEXT>

     İngiltere'de toplumun harcama alışkanlıkları üzerinde yapılan bir araştırma, İngilizlerin alkollü içeceklere, taze meyve-sebzeden fazla para harcadıklarını ortaya çıkardı. 
     İngilizlerin şarap, bira ve diğer alkollü içeceklere, kişi başına haftada ortalama 14 milyon TL değerinde harcama yaptıklarına işaret eden araştırma, taze meyve-sebze için kişi başına yapılan haftalık harcamanın ise 13 milyon lira civarında kaldığını gösterdi. 
     İngilizlerin çikolata, tatlı, şekerleme, kek, bisküvi ve kolalı içecekler için haftada 15 milyon lira harcadığına dikkat çeken araştırmacılar, bir İngiliz'in haftalık sigara, puro ve uyuşturucu masrafının ise 13 milyon liranın biraz üstünde olduğunu kaydettiler. 
     İngilizlerin sağlık harcamaları ise haftada 4 milyon lira civarında kalıyor. 
     Ulusal İstatistik Ofisi rakamları baz alınarak yapılan harcama alışkanlıkları araştırmasının, 2002 yılı Nisan ayından, 2003 yılı Mart ayına kadar sürdürüldüğü ve çeşitli gelir gruplarından 7 bin aile arasında yapıldığı belirtildi. 
     
</TEXT>
</DOC>
