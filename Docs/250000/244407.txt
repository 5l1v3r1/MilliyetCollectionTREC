<DOC>
<DOCNO> 244407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun29.html </URL>
<DATE> 2004/06/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Bağdatlılar yeni başkan El Yaver'den ne bekliyor 
</HEADLINE>
<TEXT>

     Gazi Meşal Acil El Yaver'in Irak Devlet Başkanlığına atanmasından sonra konuyla ilgili görüşleri sorulan Bağdatlılar, başkentte şiddetli patlamalar meydana gelirken, yeni iktidardan öncelikle güvenliği sağlamasını istedi. 
     ''En önemlisi, bütün ülkede işsizlik, güvenlik ve elektrik sorunlarını çözmek. Irak için gerçek ve yasal bir devlet başkanına sahip olduğumuz için mutluyum'' diyen 30 yaşındaki seyyar satıcı Riyad Kadim Allavi, artık Saddam rejimini unutabilmeyi umduğunu belirtti. 
     Eczacı Münire Muhammed de, ''Paçacı iyi olurdu, çünkü Iraklılar onu iyi tanıyor. Yaver hakkında, kuzeydeki bir zengin aileden gelmesi dışında bir şey bilmiyorum. Tek umduğum, güvenliği tesis etmesi'' şeklinde konuştu. 
     Polis memuru İmad Azzavi, ''Kimin Irak devlet başkanı seçildiği önemli değil. O kişi Saddam döneminde kaybettiğimiz şeyleri, yani güvenliği, adaleti ve özgürlüğü sağlamak zorunda'' dedi. 
     42 yaşındaki taksi şoförü Mahmud Abdullah ise egemenliğin Iraklılara geçeceği 30 Haziran tarihinden sonra görev yapmak üzere, ABD'nin BM daimi temsilcisi John Negroponte'nin Irak'ın sivil yöneticiliğine atanmasına atıfta bulunarak, ''Irak'ın gelecekteki Amerikalı sivil yöneticisine dikkat etmeliyiz, esas devlet başkanı o olacak'' ifadesini kullandı. 
     Gazi Meşal Acil El Yaver, Adnan Paçacı'nın görevi reddetmesi üzerine, Saddam sonrası dönemin ilk Irak devlet başkanı olarak bugün atanmıştı. 
     
</TEXT>
</DOC>
