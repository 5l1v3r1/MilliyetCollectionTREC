<DOC>
<DOCNO> 210840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun04.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, MGK'nın Kıbrıs kararından memnun... 
</HEADLINE>
<TEXT>

     ABD, Türkiye'nin, BM gözetiminde Kıbrıs müzakerelerinin yeniden başlamasına yönelik desteğinin memnuniyetle karşılandığını bildirerek, Kıbrıs'ta tarafların, Annan planının ''belli bir tarihte'' sonuçlandırılıp referanduma sunulmasına yönelik BM Genel Sekreteri Kofi Annan'ın taleplerini karşılamasını beklediklerini kaydetti. 
     ABD Dışişleri Bakanlığı Sözcüsü Adam Ereli, MGK toplantısının ardından Kıbrıs konusunda alınan kararları değerlendirmesinin istenmesi üzerine, ''ABD, Türkiye'nin, BM gözetiminde görüşmelerin yeniden başlamasına yönelik desteğini memnuniyetle karşılıyor'' dedi. 
     Ereli, ''Biz, bütün tarafların, BM Genel Sekreteri'nin taleplerine mümkün olduğu kadar çabuk uymaları ve Annan planına dayalı müzakereleri, planı sonuçlandırıp, belli bir tarihte referanduma koymayı kabul ederek yeniden başlatmaları gerektiğine inanıyoruz'' diye konuştu. 
     Adam Ereli, ''Bu adımları atmak üzere bütün tarafları cesaretlendiriyoruz. Bu çerçevede ABD Dışişleri Bakanlığı'nın Kıbrıs Özel Temsilcisi Tom Weston, Türk hükümetinin talebi doğrultusunda Ankara'ya gitti ve Kıbrıs'ta çözüme yönelik görüşmelerini sürdürecek'' dedi. 
     Türkiye'den gelen açıklamayı önemli bulup bulmadığı yönündeki bir soru üzerine Ereli, ''Türkiye'den gelen açıklamayı memnuniyetle karşılıyoruz. Bu önemli bir açıklama. Biz, bir an önce Annan planına uyup müzakerelerin başlamasının, bütün tarafların çıkarına olduğuna inanıyoruz'' diye konuştu. 
     Öte yandan, Amerikalı yetkililer, Kıbrıs'ta çözüme yönelik diplomatik çabalarını, sadece Türkiye ve Kuzey Kıbrıs üzerinde yoğunlaştırmadıklarını, Yunanistan ve Kıbrıs Rum Kesimi'nde de, Amerikan büyükelçilikleri aracılığıyla, Annan planının imzalanması, müzakerelerin başlaması ve planın referanduma sunulması için çaba gösterdiklerini belirttiler. 
     
</TEXT>
</DOC>
