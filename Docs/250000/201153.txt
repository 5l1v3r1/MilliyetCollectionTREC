<DOC>
<DOCNO> 201153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko30.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güler Petrol Yasası, Cumhuriyet Tarihi'nin önemli bir yasası 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, geçtiğimiz günlerde çıkan Petrol Piyasası Yasası'nın Cumhuriyet tarihinin önemli bir yasası olduğunu belirterek, ''İyi uygulanırsa, sektörde kaçağı önleyecek ve şeffaflık getirecektir'' dedi. 
     Türk Mühendis ve Mimar Odaları Birliği TMMOB tarafından düzenlenen ''Türkiye 4. Enerji Sempozyumu'', Milli Kütüphane konferans salonunda başladı. 
     Sempozyumun açılışında konuşan Güler, enerjinin bir güç ve zaman işi olduğunu ifade ederek, kendilerinin bu iki unsuru birleştirmeye çalıştıklarını söyledi. 
     İktidara geldiklerinde sektörde pek çok sorunun birikmiş olduğunu anlatan Güler, bu nedenle göreve geldiklerinden beri bu sorunları çözmeye çalıştıklarını kaydetti. 
     Sorunları çözmenin yanı sıra yerli enerji kaynaklarına da yönelmeye çalıştıklarını anlatan Güler, özellikle yenilenebilir enerji kaynakları konusunda önemli çalışmalar başlatıldığını bildirdi. 
     
</TEXT>
</DOC>
