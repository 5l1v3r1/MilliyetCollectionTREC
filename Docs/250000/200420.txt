<DOC>
<DOCNO> 200420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur05.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar... 3 kişiyi rehin alan polis memuru teslim oldu... 
</HEADLINE>
<TEXT>

     Üsküdar'daki bir akaryakıt istasyonunun 3 görevlisini yaklaşık 1 saat 15 dakika rehin tutan polis memuru, teslim oldu. 
     Çengelköy girişindeki Shell İstasyonu'nun büro bölümünde 3 görevliyi rehin tutan Çevik Kuvvet Şube Müdürlüğü'nde görevli polis memuru Bünyamin Demir, olay yerine gelmesini istediği Üsküdar İlçe Emniyet Müdürü Ali Öz ve Üsküdar Cumhuriyet Savcısı ile bir süre uzaktan görüşme yaptı. 
     Demir, bu görüşme sonucu saat 09.15 sıralarında rehineleri serbest bırakarak, silahını meslektaşlarına teslim etti. 
     Büroda bir süre sandalyeye oturtularak bekletilen ve sigara verilerek sakinleştirilen Demir, daha sonra gözaltına alınarak, gözyaşları arasında bindirildiği polis aracıyla Üsküdar İlçe Emniyet Müdürlüğü'ne götürüldü. 
     Demir'in rehin aldığı Mustafa Coşar, Kemalettin Yaprak ve Ayhan Özdemir de, başka bir polis aracıyla ifadelerine başvurulmak üzere aynı yere ulaştırıldı. 
     
     ÖNCE TAKSİCİYİ REHİN ALMIŞ 
     Bu arada, polis memuru Bünyamin Demir'in, akaryakıt istasyonuna gelmeden önce 34 TEA 48 plakalı taksinin şoförünü silah tehdidiyle etkisiz hale getirdiği, yaklaşık 2 saat boyunca çeşitli semtlerde dolaştırdığı öğrenildi. 
     Şoförün ifadesine göre, eylem yapmak için banka gibi bir yer arayan Demir, hafta sonu olması nedeniyle açık banka bulamayınca istasyona geldi ve taksiden inerek akaryakıt istasyonunun görevlilerini rehin aldı. 
     Şokta olduğu görülen taksi şoförü de ifadesine başvurulmak üzere emniyete götürüldü. 
     
     4 AYLIK POLİS MEMURU 
     4 aylık polis olduğu öğrenilen Bünyamin Demir'in eylem sırasında, ''polis teşkilatında çeşitli sıkıntılar yaşandığını'' öne sürerek, bunlardan sıkıldığını söylediği duyuldu. 
     Bu sorunları Çevik Kuvvet Şube Müdürlüğü yetkililerine iletmek istediğini, ancak karşısında muhatap bulamadığını belirten Demir, 9 günlük bayram süresince çalıştığını, ancak kimsenin hakkını korumadığını öne sürdü. 
     Olayın duyulmasından sonra işyerine gelen akaryakıt istasyonunun sahibi Murat Koç, bir taksiyle gelen polis memurunun 3 çalışanı rehin aldığını, ancak olayın kan dökülmeden bu şekilde sonuçlanmasına memnun olduğunu bildirdi. 
     
</TEXT>
</DOC>
