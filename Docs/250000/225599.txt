<DOC>
<DOCNO> 225599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur23.html </URL>
<DATE> 2004/03/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul'daki saldırılar... Suriye'de yakalanan Tuğluoğlu tahliye edildi 
</HEADLINE>
<TEXT>

     İstanbul'da iki sinagoga düzenlenen bombalı saldırıların ardından Suriye'de yakalanarak Türkiye'ye getirilen Hilmi Tuğluoğlu, tahliye edildi. 
     Ankara 1 No'lu DGM'de görülen davaya, tutuklu sanık Tuğluoğlu ile eşi Leyla Tuğluoğlu ve avukatları Ahmet Karamanlı katıldı. 
     Tuğluoğlu çifti, yasadışı örgüte yardım ve yataklık ettiklerine ilişkin suçlamayı kabul etmeyerek, hazırladıkları yazılı savunmaları mahkemeye sundular. Avukat Karamanlı, Hilmi Tuğluoğlu'nun, El Kaide örgütünün Türkiye'deki üst düzey yöneticisi ve bombalı saldırılarda rolü olduğu öne sürülen Azad Ekinci'nin terörist olduğu hakkında bilgisi bulunmadığını ifade ederek, Tuğluoğlu ile Ekinci arasında sadece ticari ilişki olduğunu öne sürdü. 
     Karamanlı, Tuğluoğlu'nun daha fazla mağduriyetine sebep verilmemesi için tahliye edilmesini istedi. 
     Cumhuriyet Savcısı Dilaver Kahveci, İstanbul DGM'de bombalı saldırılarla ilgili açılan davanın iddianamesinin bir örneğinin istenmesine, sorgusunun yapılmış olması, tutuklulukta geçirdiği süre ve delil durumuna göre Tuğluoğlu'nun tahliyesini talep etti. 
     Mahkeme Başkanı Mehmet Orhan Karadeniz'in izinli olması nedeniyle heyete başkanlık eden Süreyya Gönül, savunmasının alınmış olması ve ileride mağduriyetine meydan vermemek için Tuğluoğlu'nun tahliyesine karar verildiğini açıkladı. 
     Sanıklardan Mustafa Ömer Hız'ın ifadesinin alınması için Safranbolu Ağır Ceza Mahkemesi'ne yazılan talimat cevabının beklenmesine, İstanbul DGM'den bombalı saldırılarla ilgili davanın iddianame örneğinin istenmesine karar veren heyet, duruşmayı erteledi. 
     İddianamede, Hilmi Tuğluoğlu, Leyla Tuğluoğlu ve Mustafa Ömer Hız hakkında, Türk Ceza Kanunu'nun TCK ''yasadışı örgüte yardım ve yataklık'' suçunu düzenleyen 169. maddesi uyarınca 5'er yıla kadar hapis cezası talep ediliyor. 
     Ankara DGM Cumhuriyet Başsavcılığı, Tuğluoğlu'nun Suriye'de yakalanmasından sonra hakkındaki dosyayı İstanbul'da sürdürülen soruşturmalar dolayısıyla İstanbul DGM Cumhuriyet Başsavcılığı'na göndermiş, ancak İstanbul DGM Başsavcılığı, yetkisizlik kararı vererek, dosyayı iade etmişti. 
     
</TEXT>
</DOC>
