<DOC>
<DOCNO> 226860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko13.html </URL>
<DATE> 2004/03/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Özel havacılık, 2003'te 4 milyon yolcu taşıdı 
</HEADLINE>
<TEXT>

     Türk Özel Havacılık İşletmeleri Derneği TÖSHİD Genel Başkan Yardımcısı Şehabettin Bolukçu, 2003 yılında Türkiye'de faaliyet gösteren özel havayolu şirketlerince taşınan yolcu sayısının 4 milyona ulaştığını tahmin ettiklerini, sektörün ekonomiye katkısının ise 2.8 milyar dolar civarında olduğunu bildirdi. 
     TÖSHİD Genel Başkan Yardımcısı Şehabettin Bolukçu, ANKA'ya yaptığı açıklamada, 2003 yılına ilişkin verilerin nisan sonunda kesinleşeceğini belirtti. Sektörün teşvik ve prime gereksinim duyduğunu ifade eden Bolukçu, yakıtta bir teşvik uygulamasına gidilebileceğini kaydetti. 
     Bolukçu, Türkiye'deki hava alanlarının Akdeniz havzasındaki havaalanlarıyla aynı koşullara ulaşması gerektiğini belirterek, "İspanya, Madrid, Barselona da Tunus'ta ne yapılıyorsa bunlar yapılmalı ki rekabet edebilelim" dedi. Bolukçu, maliyeti dikkate alarak bir turizm paketi hazırladıklarını anımsatarak, tüm maliyetlerin dikkatle incelenerek, rakiplerin seviyesine getirilmesi gerektiğini söyledi. İç hatlarda euro fiyat uygulaması bulunduğunu, müşteriye ise TL bazında satış yapıldığını anlatan Bolukçu, "Bundan etkilenmek istemiyoruz. Dış hatlarda, turistik seferlerde rekabet edebilecek şartların olmasını istiyoruz" diye konuştu. 
     
     2002'DE 3 MİLYON 900 BİN YOLCU TAŞINDI 
     TÖSHİD'in, "Özel Havayollarının Türkiye Ekonomisine Katkıları" başlıklı çalışmasına göre ise, Türkiye'de faaliyet gösteren 11 özel havayolu şirketi, 2002 yılında 3 milyon 900 bin yolcu taşıdı. Taşınan bu yolculardan elde edilen yaklaşık 2.7 milyar dolarlık cironun, Türk ekonomisi içinde 1.9 milyar dolarlık nakit hareketliliği sağladığı, hiçbir harcama yapmaksızın sadece giriş-çıkış yapan turistlerden 58.5 milyon dolarlık döviz girdisi elde edildiği belirtildi. 
     TÖSHİD üyesi kurum ve kuruluşlar, devlete vergi ve pirim olarak 40 milyon 100 bin dolar katkıda bulundu. 80 uçak ile yolcu taşıyan özel havayolu şirketlerinin yıllık yolcu kapasitesinin 11 milyon 630 bin olduğu, uçak ve yolcu sayısındaki artışın istihdamı da önemli ölçüde artırdığı vurgulandı. 
     
     GÜNDE 32 BİN YOLCU TAŞINIYOR 
     Havacılık alanında holding işletmeler, terminal işletmeler, hava taksi ve genel havacılık işletmeler, temsil ve gözetim işletmeler ve havayolu işletmelerinde toplam 11 bin 600 kişi istihdam ediliyor. Bu gelişmenin ekonomik, iş olanağı ve sosyal açıdan hem bulunduğu şehre, hem de sosyal çevreye büyük katkı sağladığı belirtilirken, 80 uçak ve 11 bin personelle yılda yaklaşık 11 milyon 630 bin, günlük ise 32 bin yolcu taşındığı kaydedildi. 
     
     2004 YILINDA 32 MİLYAR CİRO YAPACAK 
     TÖSHİD çalışmasında Dünya Seyahat ve Turizm Konseyi'nin WTTC Türkiye'ye yönelik olarak 2004 yılı öngörüsüne de yer verildi. Buna göre, Türkiye'deki seyahat sektörünün bu yıl 32 milyar dolar ciro yapması bekleniyor. Bu cironun 2.9 
     milyar dolarının yeni yatırımlarda kullanılacağı, 11.7 milyar dolarının Gayri Safi Milli Hasıla'ya GSMH katkı sağlayacağı tahmin ediliyor. 
     
</TEXT>
</DOC>
