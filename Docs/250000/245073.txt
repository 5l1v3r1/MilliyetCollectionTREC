<DOC>
<DOCNO> 245073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo24.html </URL>
<DATE> 2004/06/03/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Beşiktaş Mustafa Doğan ile anlaştı, yarın da bir sürprizi var ... 
</HEADLINE>
<TEXT>

     Beşiktaş'ta Futbol Şubesi Sorumluğu'nu üstlenecek olan Kıvanç Oktay, Alman Futbol Ligi Bundesliga'nın FC Köln takımında forma giyen Mustafa Doğan ile anlaştıklarını açıkladı. 
     Oktay, kulübün resmi internet sitesi ''www.besiktasjk.com''a yaptığı açıklamada, gurbetçi oyuncu ile her konuda anlaştıklarını belirterek, ''Transfer bizde her gün devam eder. Bugün de Mustafa Doğan ile 1 yılı opsiyonlu 3 yıllığına anlaştık. Yarın bir sürprizimiz daha olacak. Sırada bir çok oyuncu daha var, hepsini zamanı geldiğinde açıklayacağız'' dedi. 
     Futbol Federasyonu'nun yabancı sayısını 6 ile sınırlaması nedeniyle aceleci olmadıklarını vurgulayan Kıvanç Oktay, ''Futbol Federasyonu'nun yeni kararına göre organize olacağız. Mevcut kontratlı oyuncularımızın durumunu belirleyebilmek için şu anda yabancı transfer konusunda biraz daha ağır davranıyoruz. Önümüzdeki günlerde her şey netleşir'' diye konuştu. 
     Kulüp başkanı Yıldırım Demirören ile birlikte Alman teknik direktör Matthaeus ile yarın yurt dışında buluşacaklarını belirten Oktay, transferler konusunda yeni teknik direktörlerinin görüşlerini alacaklarını sözlerine ekledi. 
     
</TEXT>
</DOC>
