<DOC>
<DOCNO> 244094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/siyaset/siy01.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>


TSK'da ağustos heyecanı... Talabani Türkiye'den ne istiyor .. Emine Hanım, Laura Bush'la yemek yiyebilecek mi .. Bayhan, Başbakan'ın aile evinde ne arıyor .. Çiçek imam hatiple ilgili hangi fıkrayı anlatıyor 

Serpil Çevikcan 


Bu sefer MGK Genel Sekreteri sivil olur mu 

Türk Silahlı Kuvvetleri'ni ağustos ayının ilk haftasında yapılacak Yüksek Askeri Ş ra YAŞ toplantısının heyecanı sardı. Kara Kuvvetleri Komutanı KKK Org. Aytaç Yalman ile Jandarma Genel Komutanı Org. Şener Eruygur emekliye ayrılıyor. Hava Kuvvetleri Komutanı Org. İbrahim Fırtına ile Deniz Kuvvetleri Komutanı Ora. Özden Örnek ise yerlerini koruyacak. Teamüllere göre KKK'ya 1. Ordu Komutanı Org. Yaşar Büyükanıt'ın gelmesi bekleniyor. Büyükanıt'tan boşalan koltuğa ise Ege Ordu Komutanı Org. Hurşit Tolon'un oturabileceği belirtiliyor. Tolon'un ismi Jandarma Genel Komutanlığı için de geçiyor. Kritik kararlardan biri de Genelkurmay İkinci Başkanı Org. İlker Başbuğ konusunda verilecek. Kulislerde bu görevde bir yılını dolduran Başbuğ'un bir yıl daha aynı görevi üstlenmesinin Genelkurmay Başkanı Org. Hilmi Özkök tarafından tercih edilebileceği belirtiliyor. MGK Genel Sekreteri Şükrü Sarıışık'ın yerini koruyup korumayacağı da merak konusu. Bu göreve bir sivilin de atanabilmesini olanaklı kılan anayasa değişikliği sonrasında Özkök "sivil" bir isim seçerse, bu devrim niteliğinde bir karar olacak. Son bir not KKK'da bu yıl 8 bin 500 civarında albay ve daha alt düzeyindeki personel yer değiştirmiş. 

Laura Bush'u davet edemiyor 

Emine Erdoğan, ABD'de görüştüğü first lady Laura Bush'u üstte Türkiye'ye davet etmişti. Laura Bush da "Zaten geleceğiz" demişti. ABD Başkanı George Bush, haziran sonunda Ankara'ya geliyor. Ancak Bush çiftini Cumhurbaşkanı ve eşi Semra Sezer ağırlayacak. Bush'un programının Başbakan'ın ayrı bir davet vermesine olanak vermemesi büyük olasılık. Bu durumda iki günlük resmi ziyaretin tek akşam yemeği de Çankaya Köşkü'nde yenilecek. Türban gerginliği nedeniyle Köşk'teki hiçbir resmi yemeğe gidemeyen Emine Erdoğan'ın bir istisnaya imza atması olanaksız görünüyor. 

Talabani'nin derdi başka 

Türkiye'ye yönelik tavrıyla Ankara'nın tepkisini toplayan Kürt lider Celal Talabani'nin son dönemdeki uzlaşmacı tavrı dikkat çekiyor. 
Önümüzdeki günlerde Ankara'ya gelecek olan Talabani'nin meğer Türkiye'ye işi düşmüş. Irak'ın kuzeyinin Avrupa ile bağlantısının sağlanması amacıyla Sülaymaniye'de kurulan havaalanı Talabani'nin üzerine titrediği siyasi ve ticari önemi büyük bir yatırım. Dünya ve özellikle Avrupa bağlantılı seferlerin yapılabilmesi için Türk hava sahasının kullanılması gerekiyor. Diplomasi kulislerinde Talabani'nin Ankara'dan uzun zamandır bu izni koparmaya çalıştığı konuşuluyor. 

Erdoğanlar'a vefa ziyareti 

Kanal D'deki Türkstar'ın birinci serisinde dikkat çeken Bayhan Gürhan, Başbakan Erdoğan ve ailesinin de favorisi olmuş, ancak birinci olamamıştı. Erdoğan "Bizim evde favori Bayhan" demişti. Bayhan da, Başbakanı ve eşini ne kadar çok sevdiğini geçtiğimiz günlerde gösterdi. Vefat eden Erdoğan'ın kayınpederi Cemal Gülbaran'ın cenaze töreninde ve cenaze evinde Bayhan da vardı. 

İmam hatipler Ruslar ve kış... 

Adalet Bakanı Cemil Çiçek, imam hatip liselerine ilişkin tartışmanın iktidarları ne kadar sıkıştırdığını yakın çevresine şu fıkrayla anlatıyormuş "Erzurumlular 'Bu Erzurum'un üç tane derdi vardır. Birincisi Ruslar, ikincisi kış, üçüncüsü Ramazan' dermiş. Sonra da devam ederlermiş 'Bunların en insaflısı Ruslardır hiç olmazsa 70 senede bir gelirler. Diğer ikisi her sene gelir.'" 


</TEXT>
</DOC>
