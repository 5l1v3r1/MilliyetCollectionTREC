<DOC>
<DOCNO> 232178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/siyaset/siy02.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKEL'den destek şartı 
</HEADLINE>
<TEXT>

   DIŞ HABERLER SERVİSİ 

   
   Rum Kesimi'nde "Referandum ertelensin aksi takdirde Annan Planı'na 'evet' demeyiz" şeklinde tavır belirleyen komünist AKEL, dün tavır değişikliğinin sinyalini verdi. 
   AKEL Genel Sekreteri Dimitris Hristofias, BM Güvenlik Konseyi ile AB'nin garanti vermesi halinde Annan Planı'nı destekleyebileceklerini söyledi. 
   Hristofias, "Sadece açıklamalarla" tatmin olmayacaklarını, "daha somut" bir şey istediklerini ifade etti. Hristofias, "Hem biz hem de Kıbrıslı Türkler, planın tam olarak uygulanacağına dair garantilere ihtiyacımız var. Ama bu garantileri, garantör güçler değil, Güvenlik Konseyi ve AB vermelidir" dedi. 
   
   DİSİ'den 'evet' çıktı    YORGO KIRBAKİ Atina 

   Kıbrıs Rum Kesimi'nde ikinci büyük parti olan Demokratik Birlik DİSİ , gergin bir ortamda gerçekleştirdiği kongresinde 24 Nisan'daki referandumda "evet" oyu kullanılması kararı aldı. Önceki gün yapılan kongrede 686 delege yüzde77.6 "evet", 188 delege yüzde 21.3 de "hayır"dan yana tercih belirtti. 
   Rum Yönetimi eski lideri Glafkos Klerides tarafından kurulan DİSİ'nin kongresinde adeta haremlik - selamlık uygulaması yapılarak "evet"çiler salonun sağındaki, "hayır"cılar da solundaki koltuklara oturtuldu. Kongreye 2 bin DİSİ delegesinin hemen hemen yarısı katılmadı. DİSİ Başkanı Nikos Anastasiadis konuşmasında, Rum lider Tasos Papadopulos'u "Çözümü toprağa gömmek uğruna Kıbrıslı Rum ve Türkler arasındaki düşmanlık ve güvensizlik duygularını körükledi" sözleriyle suçladı. 
   
   
   
</TEXT>
</DOC>
