<DOC>
<DOCNO> 229207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yazar/tamer.html </URL>
<DATE> 2004/04/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kredi kartıyla otomobil kampanyası 
</HEADLINE>
<TEXT>

   Kullanımdaki kredi kartı adedinde, İngiltere hariç tüm AB üyelerini solladık 
      Dün tüm gazetelerin ekonomi sayfalarında aynı haber vardı 
   Taşıt kredilerinde tarihi rekor kırıldı. Her 4 araçtan 3'ü krediyle alındı. Krediyle satılan taşıtların sayısı 271 bin 503'e, kullanılan kredi miktarı 5.4 katrilyona yükseldi. 
   Bir yanda otomobil ihracatında rekor üzerine rekor, diğer yanda banka kredisi sayesinde iç talepte patlama... Otomobil kredisinde faizi 1.80'e kadar indiren bankalar olduğu gibi, daha iner diye pusuya yatan çok sayıda tüketici de var. Hurda otomobil satışına verilen teşvikler sonucu, oto alım - satımında devlete ödenen verginin 50'lerden 30'lara düşmesi de talebi yukarı çekiyor. 
   
   "Mal yetiştiremeyiz" 
   Konuyla ilgili haberlerin en güzeli, 3 Nisan günkü Posta'nın ekonomi sayfasındaydı. Bir bankanın genel müdürü, kredi kartıyla kampanya yapmak için görüştükleri üretici firmalardan olumsuz yanıt aldıklarını belirtiyor. Tam kapasiteyle çalıştıklarını belirten oto üreticileri, "Eğer böyle bir kampanya düzenlenecek olursa mal yetiştiremeyiz" diyerek banka genel müdürünün önerisini geri çevirmişler. Allahtan ihracat da tam gaz gidiyor. Zaten bir - iki gün önce de "Bu yılın ilk 3 ayında Türkiye'den yapılan otomobil ihracatının, 1998'in tamamında yapılan ihracatı geçtiği" yollu haberler, gazetelerin ekonomi sayfalarının baş köşelerine yerleşmişti. İhracat bağlantıları olmasa, dünyada kredi kartıyla otomobil satan ilk ülke olmayı da başarırdık, bir süre sonra kredi kartı borçlarını ödeyemeyenlerden devraldıkları arabalarla bankalarımızın otomobil zengini olmalarına da tanık olurduk. 
   
   İngiliz çılgınlığı 
   İngiliz gazetelerinde geçenlerde yer alan Office of Fair Trading Dürüst Ticaret Ofisi kaynaklı bir istatistik, beni hayrete düşürdü. Haberlerde "Kredi kartı çılgınlığı" başlığıyla İngiltere'deki durumu eleştiriyorlar, ama rakamları görünce ben Türkiye için daha fazla endişe duyar oldum. Ve bankalar açısından geri dönmeyen kredi kartları alacakları, henüz toplam hacim içinde büyük bir risk taşımasa da, ben erken uyarı yazılarıma devam etmeye karar verdim. 
   Avrupa Birliği'ne üye 15 ülkede, geçen yıl kredi kartıyla yapılan her 4 euroluk harcamanın 3 eurosu İngilizlere ait. İngiliz halkı 2003'te kredi kartıyla 180 milyar euroluk harcama yaparken, geri kalan 14 AB ülkesinde bu rakam 68 milyar euroda kalmış. Zaten yandaki rakamlar da, İngilizlerin kredi kartına açık ara düşkünlüğünü gözler önüne seriyor. 
   
   Almanlar kullanmıyor 
   Almanya ve Fransa'da kredi kartı sayısı 3 milyonu bile bulmazken, İngiltere'de bu rakam tam 63 milyon 900 bin adet. Neredeyse her İngilize bir kredi kartı şeklinde İkinci durumdaki İspanya'da kullanımdaki kredi kartı ise Türkiye'den bile az Sadece 17 milyon 900 bin adet. 20 milyon adet kredi kartıyla, hiç değilse bu alanda İngiltere hariç tüm AB üyelerine fark atıyoruz 
   Bu arada sadece 5.7 milyon adet de olsa, üçüncü sırada İtalya'nın yer aldığını görünce, çok tuhaf bir sıçrama yaptım. İnsan beyninin işleyişine akıl - sır ermiyor Kredi kartının yaygın kullanıldığı ülkelerin, Bush yönetiminin Irak'ı işgal politikasını desteklemesi ne garip bir raslantı 
   
   Hacim 25 milyar euro 
   Şaka bir yana biz tekrar Türkiye'ye dönelim. Geçen yıl halkımızın kredi kartıyla yaptığı harcama 40 katrilyon liraya ulaşmış. 25 milyar euro ediyor. İngiltere hariç 14 AB üyesi ülkede, kredi kartıyla yapılan toplam 68 milyar euroluk harcamayla karşılaştırıp, onların 25 - 30 bin dolarlık milli gelirlerine karşı 3 bin dolarlık milli gelirimizi de hesaba katarsak, küçük dilimizi yutmamız gerekmez mi 
   
      
   
</TEXT>
</DOC>
