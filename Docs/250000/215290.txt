<DOC>
<DOCNO> 215290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sondun10.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da çöken havuzu, Türk şirketi yapmış 
</HEADLINE>
<TEXT>

     Rusya'nın başkenti Moskova'daki Transvaal yüzme havuzu ve su parkında cam tavanın çökmesi sonucunda ölenlerin sayısı 26'ya yükselirken, tesisin bir Türk inşaat şirketi tarafından yapıldığı bildirildi. 
     İtar-Tass ajansı, itfaiye yetkililerine dayanarak verdiği haberde, ölü sayısının 26'ya yükseldiğini, enkazın altında 10 ila 20 kişinin daha olabileceğini belirtti. 
     Kurtarma faaliyetine katılanlar, tavanın çöktüğü sırada tesiste 400 dolayında kişinin bulunduğunu söylediler. 
     Kurtarma çalışmaları sürürken, yaralı olarak kurtarılanların sayısının 110 olduğu belirtildi. 
     Bu arada, Rus televizyonları, havuzun 15 yıldır Rusya'da iş yapan Koçak İnşaat tarafından yapıldığını duyurdular. Rus yetkililer, tavanın çökmesinin ardından şirket yetkililerinin ifadelerini alırken, inşaatın çökmesinde müteahhit firmanın kusuru olup olmadığına ilişkin bir açıklama yapılmadı. 
     İnşaat sahiplerinin suçlu görülmeleri halinde 5 yıla kadar hapis ve en az 3 yıl ihalelerden men cezası alabilecekleri kaydedildi. 

     
</TEXT>
</DOC>
