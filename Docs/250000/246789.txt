<DOC>
<DOCNO> 246789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun46.html </URL>
<DATE> 2004/06/10/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
ABD seçimine doğru... Kerry, Bush'tan 7 puan önde 
</HEADLINE>
<TEXT>

     Son kamuoyu yoklamasına göre, ABD başkanlık yarışında Demokrat Parti başkan adayı Senatör John F. Kerry, 7 puan farkla, Cumhuriyetçi Parti adayı ABD Başkanı George W. Bush'tan önde gidiyor. 
     Los Angeles Times Gazetesi'nce yapılan ve bugün açıklanan anket sonuçlarına göre, iki adaylı bir seçim durumunda John F. Kery Amerikalı seçmenin oylarının yüzde 51'ini alırken, Başkan Bush yüzde 44'te kalıyor. 
     Bağımsız aday Ralph Nader'in de yarışa katılmasının göz önünde bulundurulması durumunda ise aradaki 7 puanlık fark 6'ya düşüyor ve Kerry yüzde 48 oy alırken, Bush oyların yüzde 42'sini kazanıyor. Nader ise seçmenlerden yüzde 4 oranında oy alıyor. 
     Seçmenlerin üçte birinden fazlası, daha iyi bir başkan olup olamayacağı konusunda karar verebilmek için hala Kerry'yi yeterince tanımadıklarını söylerken, seçmenlerin yüzde 56'sı Başkan Bush'u ''çok ideolojik ve inatçı'' bulduklarını söylüyor. 
     Anket sonuçlarına göre, Amerikan ekonomisinin güçlendirilmesi, ABD'nin tüm dünyada saygınlığının artırılması ve daha iyi sağlık hizmetlerine ulaşılması konusunda ise Kerry'ye güvenenlerin oranı Bush'a güvenenlerden yüzde 10 daha fazla. 
     Anketin, pazar ile salı günleri arasında 1230 kişinin katılımıyla telefonla yapıldığı açıklandı. 
     
</TEXT>
</DOC>
