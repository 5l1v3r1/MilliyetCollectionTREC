<DOC>
<DOCNO> 237806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko30.html </URL>
<DATE> 2004/05/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İzmir'in kurumlar vergisi rekortmeni Opel Türkiye 
</HEADLINE>
<TEXT>

     İzmir'de 2003 yılı faaliyetlerinden bu yıl en yüksek kurumlar vergisi beyanında bulunan firmalar açıklandı. İlk sırada 29 trilyon 13 milyar 971 milyon 840 bin lirayla Opel Türkiye Ltd. şirketi yer aldı. 
     İzmir Defterdarlığı'ndan yapılan yazılı açıklamaya göre, ilk sırada yer alan Opel Türkiye Ltd. şirketini 24 trilyon 311 milyar 164 milyon lira vergiyle Philsa Philip Moris Sabancı A.Ş izledi. 13 trilyon 696 milyar 122 milyon 105 lira tahakkuk eden vergiyle 3. sırada yer alan kurum, unvanının açıklanmasını istemedi. 
     12 trilyon 2 milyar 765 milyon 500 bin lirayla TEDAŞ Elektrik Dağıtım A.Ş. dördüncü, 6 trilyon 894 milyar 740 milyon 650 bin lirayla Syng Enta Tarım Ürünleri A.Ş. beşinci sırada yer aldı. 
     Geçen yılın ikincisi Schneider Elektrik A.Ş. bu yılki listede altıncı sıraya yerleşirken, üçüncü Batımçim Batı Anadolu Çimento A.Ş. de bu yıl yedinci sırada yer aldı. 
     Beyan edilen matrah toplamının önceki yıla oranla yüzde 48.25 artarak, 1 katrilyon 126 trilyon 755 milyar 75 milyon 193 bin liraya ulaştığı kaydedilen açıklamada, kurumlar vergisi tahakkuk toplamının da yüzde 52.85 artışla 338 trilyon 578 milyar 675 milyon 820 bin lira olduğu kaydedildi. 
     
</TEXT>
</DOC>
