<DOC>
<DOCNO> 201635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko51.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Boyner Açıklamalarım farklı algılandı 
</HEADLINE>
<TEXT>

     ''İzmir perakende tarihinden silindi'' açıklamasıyla dikkatleri üzerinde toplayan Boyner Holding Murahhas Azası Cem Boyner, Konak Pier'in açılması için yarın İzmir'de girişimde bulunacak. 
     Cem Boyner, A.A'ya yaptığı açıklamada, bugünkü gazetelerde yayımlanan haberlerde, Perakende Günleri kapsamında düzenlenen toplantıda İzmir'le ilgili yaptığım açıklamaların farklı yönden algılandığını gördüğünü kaydetti. 
     Toplantıda terörün perakende sektörüne etkileri tartışılırken, geçtiğimiz yıl Konak Pier'in açılıp kapanmasıyla, İzmir'deki perakendecilerin, en az terörün verdiği kadar büyük bir zarara uğradığını söylediğini belirten Boyner, şöyle dedi 
     ''Gerçekten de çok kısa bir süre açık kaldıktan sonra 8 Ocak 2003 tarihinde kapanan ve neredeyse 1 yıldır kapalı bulunan alışveriş merkezi, İzmir gibi bilinçli tüketicilerin yaşadığı bir şehir için önemli bir kayıptır. 
     Bizim de aralarında bulunduğumuz birçok perakendeci, İzmirli müşterisini İstanbul'daki mağazasında ağırlıyor. Oysa İzmir, sadece Türkiye ölçüsünde değil, dünya ölçüsünde doğru ve güzel projeleri hayata geçirmeye başlayan bir şehir. Üstelik sadece İzmir müşterisini değil, civar illerin müşterilerine de hizmet verme potansiyeline sahip. Tüm bu olumlu özelliklere rağmen İzmir'de bir türlü faaliyete geçemeyen Konak Pier, perakendeciliğinin ciddi bir yarasıdır. '' Boyner Holding Perakende Grup Başkanı Serdar Sunay ve Sarar Giyim'in Başkanı Cemalettin Sarar ile birlikte yarın İzmir Valisi Yusuf Ziya Göksu ve İzmir Büyükşehir Belediye Başkanı Ahmet Priştina'yı ziyaret edeceklerini bildiren Boyner, ''Konak Pier'in bir an önce açılması için cesaret verecek ve belediyeden bu konuda cesaretle liderlik ortaya koymasını isteyeceğiz. Hiç olmazsa, mağazacılar 2003'ün son 17 gününde, ellerinden alınan alışveriş merkezlerine kavuşup iş hayatına dönebilsinler ve bu ayıp, ticaret tarihinden silinsin'' dedi. 
     
</TEXT>
</DOC>
