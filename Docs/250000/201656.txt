<DOC>
<DOCNO> 201656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo15.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 50 günlük galibiyet hasretine nokta koymak istiyor... 
</HEADLINE>
<TEXT>

     Birinci Süper Lig'de kendi sahasında 24 Ekim'de Adanaspor karşısında elde ettiği galibiyetin ardından, taraftarlarına bu sevinci bir daha yaşatamayan Fenerbahçe, Denizlispor maçında kazanmayı hedefliyor. 
     Geçen hafta deplasmanda Ankaragücü'nü 4-1 yenerek haftalar sonra aldığı galibiyetle moral bulan sarı-lacivertliler, puan cetvelinde 3. sırada bulunan Denizlispor karşısında vereceği zorlu sınavda kazanan taraf olmaya çalışacak. 
     Sarı-lacivertliler, Adanaspor maçının ardından evinde yaptığı, kural hatası yapıldığı gerekçesiyle yinelenmesine karar verilen Çaykur Rizespor ve daha sonraki Beşiktaş maçlarında sahadan beraberlikle ayrılmıştı. 
     Hazırlıklarını bu akşam Samandıra Tesisleri'nde gerçekleştireceği antrenmanla tamamlayacak sarı-lacivertli ekip, idman sonrası kampa girecek. 
     Kart cezaları nedeniyle geçen hafta forma giymeyen Serhat, Aurelio ve Servet takımdaki yerini alabilecek. 
     Sakatlığı nedeniyle bir süredir takımdan ayrı kalan Kemal ve rahatsızlığı henüz geçmeyen Fatih'in maç kadrosunda yer almaması bekleniyor. 
     
     MUHTEMEL 11 
     Teknik direktör Christoph Daum'un, geçen hafta Ankaragücü maçında kazanan takımda fazla sayıda değişiklik yapmaması, yalnızca kart cezası sona eren Serhat'ı kadroya dahil etmesi bekleniyor. 
     Fenerbahçe'nin, Denizlispor karşısındaki muhtemel 11'i ise şöyle 
     Volkan, Ali Güneş, Luciano, Tomas, Petkov, Ümit, Selçuk, Rebrov, Serhat, Tuncay, Van Hooijdonk. 
     Ligde 3'er sarı kartları bulunan Van Hooijdonk ve Tomas, 1 kart daha görürlerse cezalı duruma düşecekler. Bu arada kadroda yer almaması beklenen Kemal'in de ligde 3 sarı kartı bulunuyor. 
     Fenerbahçe Şükrü Saracoğlu Stadı'nda saat 19.00'da başlayacak Fenerbahçe-Denizlispor maçını, hakem Zafer Önder İpek yönetecek. 
     
</TEXT>
</DOC>
