<DOC>
<DOCNO> 221864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur19.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Erzurum'da seçim meydanında halka seslendi... 
</HEADLINE>
<TEXT>

     Coşkun Ergül bildiriyor 

AK Parti Genel Başkanı, Başbakan Recep Tayyip Erdoğan, CHP Genel Başkanı Deniz Baykal'ın ''üç buçuk kuruşluk oy için ben şunu şunu yapmam'' dediğini ifade ederek, ''Halkımın oyunu üç buçuk kuruşa indiren bir demokrasi anlayışı nasıl olur '' dedi. 
     Erdoğan, partisince Erzurum İstasyon Meydanı'nda düzenlenen mitingte halka hitap etti. Başbakan Erdoğan, ''dadaşlar diyarı'' diye nitelendirdiği Erzurum'un bugün düşman işgalinden kurtuluşunun 86. yıldönümünün kutlandığını belirtti. 
     Başbakan Erdoğan, konuşması sırasında miting alanındaki vatandaşların bazı pankartlar açmaları üzerine, halkı, ''pankartlarla arkadaki arkadaşları görmemi engellemeyin'' diye uyardı. 
     Vatandaşların ''Erzurum seninle gurur duyuyor'' sloganlarına, ''Biz sizlerle gurur duyuyoruz'' karşılığını veren Erdoğan, Erzurumlular ile bir sohbet yapmak istediğini söyledi. 
     
     ''BU AŞKI BİZE YAŞATIN'' 

     Başbakan Erdoğan, Erzurum'un bir sel felaketiyle karşı karşıya kaldığını ve bu felaketin yaralarının sarılması için bazı tedbirler aldıklarını söyledi. Erdoğan, ''Ele ele vererek inşallah Erzurum'u doğunun en ileri kenti haline getireceğiz. Bu tabii bir aşk istiyor, gelin bu aşkı bize yaşatın'' diye konuştu. 
     3 Kasım seçimleri sonrasında hükümetin ekonomide kat ettiği gelişmeler hakkında ayrıntılı bilgi veren Erdoğan, '' Kaynak nerede diye soruyorlar. Hortumlar kesildi, hortumculara giden paralar size gelmeye başladı'' dedi. 
     Vatandaşların ''vur vur inlesin, Deniz Baykal dinlesin'' diye slogan atması üzerine de Erdoğan, ''Gerek yok, zaten bütün her şey ortada, hiç gerek yok... Şurada fazla kalmadı, 16 gün sonra sandıklar her şeyi söyleyecek. Halk orada kimi nereye getireceğini iyi biliyor'' karşılığını verdi. 
     Başbakan Erdoğan, elektrik ve akaryakıta bir yıl zam yapmadıklarını belirterek, ''Ancak bir zam yaptık'' dedi. 
     
     ''ZAM YAP YAP'' SLOGANLARI 

     Miting alanındaki kalabalığın ''zam yap yap'' diye bağırması üzerine Başbakan Erdoğan, ''Medya bunu iyi takip et. Bu hükümet zam yapılması gerekiyorsa yapar. Bizim sadece akaryakıta ve TEKEL'e bir zammımız oldu. Zaten halkın büyük bir çoğunluğu bu noktada bize dua ediyor'' diye konuştu. 
     Erdoğan, tamamladıkları deprem konutlarını zamanında teslim ettiklerini vurgulayarak, kendilerinin tarih verip zamanında işi bitirdiklerini ve devlet ile ahlak anlayışlarında bu düşüncenin yattığını söyledi. Erdoğan, ''Zamanında teslim etmezseniz, birilerini zengin edersiniz. Biz yapamayacağımızı vaat etmedik ve etmeyeceğiz'' görüşünü dile getirdi. 
     Sağlık alanında yaşanan gelişmeler hakkında da bilgi veren Erdoğan, Erzurum'a 424 sağlık personeli atandığını, 2003 yılında bir halk sağlığı binası ile 2 sağlık ocağı açıldığını ve 400 yataklı devlet hastanesinin de temelini atacaklarını kaydetti. 
     
     ''SABIRLI OLUN'' 

     AK Parti Genel Başkanı Erdoğan, konuşması sırasında vatandaşların taleplerde bulunması üzerine, ''Sabırlı olun, doğum bile dokuz ayda olur'' dedi. Erdoğan, şöyle konuştu 
     ''Benim sizlerle bu konuşmama var ya, medya, 'halkı azarladı' diyor. Ben burada sizlerle sohbet ediyorum ya, bu nasıl azarlama ise... Yazılı ve görsel medya, iyi dinleyin 2003'te Erzurumlu çiftçilere ödenen toplam para 78 trilyon liradır. Bundan haberiniz var mı Ama bunu hemen azarlama diye kayda alanlar var, milleti aldatmayın.'' Erzurumlu çiftçilere 2004 yılında 35 trilyon lira doğrudan gelir desteği yapacaklarını, 5 bin 355 çiftçinin 12.3 trilyon lira borcunu 5 trilyona düşürdüklerini belirten Erdoğan, ilin su sıkıntısını da, Erzurum Belediyesi'ne Hazine teminatlı kredi sağlayarak çözdüklerini söyledi. 
     
     ''MİLLET EFENDİ, DEVLET HİZMETKAR'' 

     ''Millet efendidir, devlet hizmetkardır. Milletin üstünde bir güç görmüyoruz, karar hep sizin olacaktır. Yeter ki yetkinizi iyi bilin ve iyi kullanın'' diyen Erdoğan'ın konuşması, CHP Lideri Baykal'dan söz edince ''yuh'' çekilerek kesildi. Bunun üzerine Erdoğan, ''Hiç gerek yok, onu sandıkta yapın. Alanlarda bu çirkin tablolara hiç gerek yok. Bunları demokratik olarak sandıkta gösterin, o yeter'' uyarısında bulundu. 
     Erdoğan, sözlerini şöyle sürdürdü 
     ''Sayın muhalefet lideri, geçen gün İstanbul'da aday tanıtımı yaparken, 'üç buçuk kuruşluk oy için ben şunu şunu yapmam' diyor. Halkımın oyunu üç buçuk kuruşa indiren bir demokrasi anlayışı nasıl olur Oy kutsal bir değerdir, oyu biz Anadolu insanı olarak hep namus gördük. Onun için bu oyları öyle ucuza kaptırmayın. Oylara ucuza talip olanlar var. Oy dünya değeri ile biçilmez haa... Bunu iyi bilin. Bunun parasal değeri yok.'' Erzurum'un doğalgaza da kavuşacağını ifade eden Erdoğan, Ilıca'da sel felaketine maruz kalanlar için 500 konut, merkezde de 3 bin konut yapacaklarını bildirdi. 
     AK Parti Genel Başkanı Erdoğan, partisinin Erzurum Büyükşehir Belediye Başkan Adayı Ahmet Küçükler'i yanına çağırarak, ''Bir abi- kardeş, arkadaş gibi ele ele vereceğiz ve burada modern bir Erzurum'u kuracağız'' dedi. 
     
     ''UCUBE BİNALAR'' 

     Erzurum'daki tarihi eserlerin yanına ''ucube'' binalar yapıldığına dikkati çeken Erdoğan, 28 Mart seçimlerinden sonra AK Partili belediye başkanlarının el ele vererek tarihi eserleri ''o ucubelerden'' kurtaracaklarını söyledi. 
     Başbakan Erdoğan, Erzurum'un sadece kayak ve yayla turizmine değil, kültür ve inanç turizmine de açık olması gerektiğini ifade etti. Erdoğan, ''Hiç durmadan koşacağız, çalışacağız, tekeden süt çıkaracağız'' ifadesini kullandı. 
     Erdoğan, bazı partilerin ''Biz geldiğimiz zaman 500 bin işsize iş vereceğiz ya da bunu kökünden çözeceğiz'' dediklerini ifade ederek, ''Bu milleti aldatmayın. Hangi imkanlarla yapacaksın onu Ben Başbakan olarak halkımı aldatamam. Bu işsizlere 'gelin devletin kapısına size iş bulalım' demedik. Kişi başına milli geliri bin 500 doların altında olan iller için teşvik yasası çıkardık. Erzurumlu işadamlarından işsizlere iş bulunması için buraya yatırım yapmalarını istiyorum'' diye konuştu. 
     Başbakan Erdoğan, konuşmasının sonunda, bütün mitinglerinde yaptığı gibi, ''beraber yürüdük biz bu yollarda'' şarkısını vatandaşlarla birlikte söyledi. 
     Mitinge katılan Devlet Bakanı ve Başbakan Yardımcısı Abdüllatif Şener de, yerel seçimlerden sonra Türk siyasi hayatındaki ''değişimin, dönüşümün'' tamamlanacağını ifade etti. 
     Şener, Türk siyasi hayatında insan merkezli bir siyaset anlayışıyla kurulan, yeşertilen AK Parti'nin milletle birlikte olduğunu kaydetti. 
     Sağlık Bakanı Recep Akdağ da, Erzurum'a ''pırıl pırıl delikanlılığı ve gençliği'' ile bir belediye başkan adayı getirmenin mutluluğu içerisinde olduklarını söyledi. 
     Başbakan Erdoğan'a, mitingin ardından, arkasında ''R. Tayyip Erdoğan'' yazılı Erzurumspor forması hediye edilirken, Erdoğan, miting alanındaki partililere karanfil attı. 
     Mitinge, Ulaştırma Bakanı Binali Yıldırım, Milli Savunma Bakanı Vecdi Gönül ile bölge milletvekilleri de katıldı. 
     Erdoğan, mitingin ardından Erzurum Valiliği'ni ziyaret ederek Vali Mustafa Malay'dan ilin sorunları hakkında brifing aldı. 
     
</TEXT>
</DOC>
