<DOC>
<DOCNO> 227922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko15.html </URL>
<DATE> 2004/04/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Kırsalda hakkını alan kadın oranı yüzde 1 
</HEADLINE>
<TEXT>

     Kırsalda yüzde 93 gibi yüksek oranla tarım ve hayvancılıkta çalışan kadınların, ancak yüzde 1'i yaptığı işin karşılığını alabililiyor. 
     Çukurova Üniversitesi Ziraat Fakültesi Zooktekni Bölümü Öğretim Üyesi Prof. Dr. Oktay Gürsoy, tarımsal üretimin temelinde olan ve emek- yoğun çalışarak işin önemli bölümünü üstlenen kadının, toprak mülkiyetinden, eğitim ve sosyal haklara kadar her konuda ihmal edildiğini kaydetti. 
     Kırsal kesimde kadınların, düşük eğitim, kültürel yapı ve gelenekler nedeniyle durumunu kabullendiğini, bu nedenle sorunlarını aktaramadığını ifade eden Gürsoy, şunları söyledi 
     ''Devlet İstatistik Enstitüsü verilerine göre, tarım sektöründe toplam işçi sayısı 8 milyon 758 bin iken, bunun 3 milyon 715 binini 12 yaş ve üstü kadınlar oluşturuyor. Kırsaldaki kadının yüzde 93'ü tarımda ücretsiz aile işçisi olarak çalışıyor. Kadınların sadece yüzde 1'i maaş, yevmiye alarak ya da işveren pozisyonunda bulunarak hakkını alıyor. Tarımda çalıştıkları gibi, ev işlerinin yükü de omuzlarında bulunuyor.'' Gürsoy, Türkiye'de kırsal kadının kalkınma plan ve programlarında ihmal edildiğini vurgularken, şöyle devam etti 
     ''Ülkemizde kırsal kadının sorunları kısmen bilinse de değişen sosyo-ekonomik koşullarda kadının ailesine, topluma ve ekonomiye katkısını arttırmak için geliştirilmesi yolunda çok az araştırma, gayret ve istek var. Yuvayı yapan dişi kuştur atasözü geniş anlamda düşünüldüğünde ailenin sosyo-ekonomik gelişiminin onsuz asla olmayacağı bilinmektedir. Bilinçli, eğitimli, sosyal ve kültürel altyapısı gelişmiş kadın bunu önce ailesine sonra içinde yaşadığı topluma ve daha sonrada ülke ekonomisine yansıtacaktır. Bu nedenle kırsal kadına kalkınma plan ve programlarında çokça yer verilerek, kurs, demonstrasyon, yüzyüze veya televizyon aracılığı ile eğitilerek, çağdaş kadın konumuna getirilmelidir.'' 
     
     SEKTÖRDEKİ SORUNLAR OMUZLARINDAKİ YÜKÜ ARTIRIYOR 
     Gürsoy, son yıllarda tarım sektörünün içinde bulunduğu ekonomik zorluklardan dolaylı olarak en fazla zarar görenlerin kadınlar olduğuna da işaret ederek, şunları kaydetti 
     ''Bu olumsuzluk, kırsal kadının omuzlarına daha fazla yük binmesine ve onun eğitimsiz, sosyal ve ekonomik olarak güdük kalmasına neden olmaktadır. Ne yazık ki hükümetler kadının yükünü hafifletme yerine daha da yük bindirmektedirler. Kadınların eksikliklerini gidermeye yönelik acil önlemler alınarak kadının hiç değilse geleneksel üretim bilgileri ve becerileri çağdaş yöntemlerle birleştirilerek daha kaliteli ve verimli üretim yapmaları sağlanmalıdır.'' 
     
</TEXT>
</DOC>
