<DOC>
<DOCNO> 223405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun34.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Savaşı'nın 1. yıldönümünde Avrupa'da gösteriler yapılacak 
</HEADLINE>
<TEXT>

     Irak Savaşı'nın birinci yıldönümü olan 20 Mart Cumartesi günü savaş karşıtları Avrupa'da gösteriler yapmaya hazırlanıyor. 
     Gösterilere katılımın, savaşın başladığı günlerdeki gösterilere nazaran daha az olacağı tahmin ediliyor. Katılımın en yoğun olacağı ülkelerin, savaşta ABD'nin yanında yer alan İtalya ve İspanya olması bekleniyor. 
     İktidarın savaşa karşı çıkan sosyalistlerin eline geçtiği İspanya'daki gösteriyi organize edenler, 61 siyasi ve sendikal örgütün oluşturduğu ''Madrid Sosyal Forumu''nun, ''barış ve Irak işgalinin bitirilmesinin lehine'' toplanacağını bildirdi. 
     İtalya'nın başkenti Roma'da, muhalefetteki sol partiler, sendikalar, sivil toplum örgütleri ve belediyeler, ABD yanlısı politika güden Başbakan Silvio Berlusconi'ye karşı büyük bir gösteri düzenlenecek. 
     ABD'nin en önemli müttefiki İngiltere de, geçen yıl savaş başlamadan önce 1 milyon kişiyi Londra'ya toplayan ''Savaşa Dur'' koalisyonunca hazırlanmış gösteriye sahne olacak. Koalisyon başkanı Lynsey German, Irak'ta kitle imha silahları bulunduğunu savunan Tony Blair hükümetini suçlayarak, ''Irak işgalinin bitirilmesi çağrısında bulunacağız'' dedi. 
     Sosyal demokratların iktidarda bulunduğu, savaşa karşı olduğu bilinen Almanya'nın her yerinde, barış yanlısı derneklerin, kiliselerin, sendikaların, küreselleşme karşıtları ve öğrenci hareketlerinin oluşturduğu gruplar gösteriler düzenleyecek. 
     Savaşa karşı geçen yıl yapılan gösterilere katılımın fazla olmadığı, ancak hükümetin şiddetle savaşa karşı çıktığı Fransa'da, aşırı sol 50 kadar örgüt ve sendika, başkent Paris ve birçok kentte gösteriler organize edecek. 
     Protesto gösterilerini düzenleyenler, İspanya'nın başkenti Madrid'i kana bulayan 11 Mart terörist saldırılarını kınamak amacıyla, saldırılarda ölenlerin anısına bir dakikalık saygı duruşunda bulunacaklarını da bildirdiler. 
     Savaş karşıtı gösterilere geçen yıl katılan eski Dışişleri Bakanı Anna Lindh'i suikasta kurban veren İsveç'te, sol parti ve derneklerin oluşturduğu ''Savaşa karşı şebeke'', başkent Stockholm'deki ABD Büyükelçiliği'nin önünde gösteri yapacak. 
     Savaşta ABD'nin tarafında yer alan Danimarka'da da, 50 kadar barışçı hareket, sendika ve aşırı sol partinin katılımıyla, Kopenhag Belediye Binası ve Parlamento önünde protesto gösterileri yapılacak. 
     Finlandiya ve Macaristan'da da savaşa karşı protesto gösterileri düzenleneceği bildirildi. 
     
</TEXT>
</DOC>
