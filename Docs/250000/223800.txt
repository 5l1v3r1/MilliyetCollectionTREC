<DOC>
<DOCNO> 223800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy25.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP adayı Sirmen "İstanbul'da önemli bir farkla kazanacağım" 
</HEADLINE>
<TEXT>

     CHP İstanbul Büyükşehir Belediye Başkan Adayı Sefa Sirmen, yerel seçimlerden önemli bir farkla galip çıkacağına inandığını söyledi. 
     Partisinin CHP Eminönü Belediye Başkan Adayı Zeynel Yılmaz ile Kapalıçarşı esnafını ziyaret eden Sirmen, daha sonra Kapalıçarşı Esnaf Derneği'nde, Başkan Ahmet Kamil Şengör'den çarşının sorunları hakkında bilgi aldı. 
     Kapalıçarşı'nın, özellikle son yıllarda turist ziyareti bakımından en verimsiz yıllarını geçirdiğini öğrendiğini belirten Sirmen, ''Hedefimiz, 10 milyon turistin İstanbul'u ziyaret etmesidir. Bunun için sizlerin desteğine ihtiyacımız var'' dedi. 
     Paris'e göre İstanbul'un çok fazla artıları olduğunu dile getiren Sirmen, ''Buna rağmen Paris'in yıllık turizm geliri 50 milyar dolardır. İstanbul ise 1.5 milyar dolarda kalmaktadır'' diye konuştu. 
     Sirmen, bir gazetecinin, bugün basında yer alan yerel seçime ilişkin anket sonuçlarını nasıl değerlendirdiğini sorması üzerine, şöyle dedi 
     ''İnanıyorum ki İstanbul'da hem de önemli bir farkla kazanacağım. Bir anket şirketi bize gelip, 'para verirseniz, biz de sizi başka bir kanalda önde gösteririz' dedi. Ama biz, 'bizim anket sonuçlarımız 29 Mart'ta açıklanacak' diyoruz.'' Sirmen, Yılmaz ve partililer, daha sonra Mahmutpaşa esnafını ziyaret etti. 
     
</TEXT>
</DOC>
