<DOC>
<DOCNO> 204076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/spor/bnba.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'a pansuman 
</HEADLINE>
<TEXT>

   Dünya'nın en popüler şehrinin takımı taraftar ve medya baskısı nedeniyle ABD'nin Fenerbahçesi'ni andırırken, yıllar süren başarısızlığı için son bir hamle daha yaptı 
      NBA'e yakın plan METE AKTAŞ 

   
   NBA tarihinin en köklü ve en başarılı takımlarından biridir New York Knicks. Boston Celtics ile birlikte NBA'in kurulduğu 1946'dan beri ligde bulunan Knicks, dünyanın en popüler şehrinin takımı olduğundan, her zaman medya ve taraftar baskısı altındadır. Benzetmek gerekirse Knicks, Amerika'nın Fenerbahçesi'dir. İyi gününde de, kötü gününde de her zaman hakkında en çok konuşulan, en çok tartışma yapılan takımlardan biridir. 90'lı yıllarda NBA'in en korkulan ekiplerinden biri olan Knicks, 1994 ve 1999'da iki kez NBA Finali'ne yükselme başarısını gösterdiyse de, şampiyonluğu göğüsleyemedi. 
   1999'da şampiyonluğun kaçmasının faturası Knicks'in 90'lı yıllardaki yükselişinde büyük rol oynayan isimlerden Genel Menajer Ernie Grunfeld'e kesilmiş ve görevine son verilerek yerine 1997 ve 1998'de Utah'ı NBA Finali'ne taşıyan kadronun GM'i olan Scott Layden getirilmişti. 
   
   Ümitler boşa çıktı 
   Ancak Layden Knicks'i, göreve geldiği günden itibaren verdiği yanlış kararlar, kötü transferler ve takaslarla final oynayan takım görünümünden, play - off iddiası bile olmayan ve Madison Square Garden'ı dolduran "cefakar" Knicks taraftarlarına saç baş yoldurtan bir takım haline getirdi. 1999'da GM rolündeyken takımın sembol oyuncusu Patrick Ewing'i takas etmesi, asla bir süperstar olmayan ve olmayacak olan Allan Houston'a 100 milyon dolar gibi abuk miktarda para bağlaması Layden'ı, taraftarın ve medyanın gözünden düşürmesine yetmişti. Bu akıldışı hamlelere rağmen Scott Layden ödüllendirilmiş ve 2001 yazında takımın başkanlığına getirilmişti. 
   
   Evine dön Layden 
   Yetkilerinin artmasıyla Knicks'de tek adam haline gelen Layden, 2002 yazında Denver'dan All - Star Antonio McDyess'ı alıp, karşılığında Marcus Camby ve çaylak forvet Nene Hilario'nun draft haklarını vermişti. McDyess talihsiz bir şekilde dizinden sakatlanıp 1.5 sezon forma giyemezken, Denver, Camby ve sürekli gelişen Nene sayesinde bugün ligin en çarpıcı takımlarından biri haline gelmiş durumda. Layden'ın son fiyaskosu ise geldiği günden beri takımın en popüler oyuncusu olan Latrell Sprewell'i 3'lü takasla Minnesota'ya gönderip karşılığında oynadığı her takımdan davul zurna ile gönderilen Keith Van Horn'u almak oldu. 
   
   Yeni patron Thomas 
   2002 - 03 sezonunda Knicks ilk 28 maçta sadece 10 galibiyet alınca takımda coach Don Chaney'nin kellesinin alınacağı söylentileri artmıştı. Ama Knicks'in sahibi John Dolan gecikmiş bir karar ile pazartesi günü Scott Layden'ın 4 yıllık hükümranlığının sona erdirildiğini açıkladı. Görevinden alınan Layden'ın yerine getirilen isim ise geçen yaz Indiana Pacers'daki coachluk görevine son verilen eski Pistons efsanesi Isiah Thomas oldu. 42 yaşındaki Thomas, 1995 - 1998 yılları arasında Toronto Raptors'da başkanlık yapmış ve görevi sırasında Damon Stoudamire, Marcus Camby, Tracy McGrady gibi oyuncuları draft ederek alkış almıştı. Bakalım Thomas o etrafı aydınlatan sempatik gülümsemesi ile başarısızlığa tahammülü kalmayan Knicks yöneticilerini ve medyasını oyalarken, New York'u yeniden elit takımlar arasına taşıyabilecek hamleleri gerçekleştirebilecek mi 
   
   Zaza'dan üç sayı    NBA'DE Philadelphia 76ers'ın evinde Orlando Magic'i 95-73 yendiği maçta, Orlando'da altı dakika sahada kalan Gürcü asıllı Türk vatandaşı Zaza Pachulia, üç sayı, iki ribaund ve bir top çalmayla oynadı. Konuk ekipte 20 sayı üreten McGrady de yenilgiye engel olamazken, Philadelphia'da Glenn Robinson, 22 sayıyla en skorer isim oldu. Bu sonuçla Philadelphia, Atlantik Grubu'nda liderliğe yükseldi. Diğer maçlarda Chicago, sahasında Utah'a 92-80 yenilirken, Denver da evinde Memphis'i 106-99 mağlup etti. 
   
   Sayılarla geçen hafta 
   23759 Indiana'nın deplasmanda Minnesota'ya 102 - 80 gibi farklı bir skorla yenildiği maçta konuk takım adına tek parlak nokta, emektar yıldız Reggie Miller'ın attığı 4 sayı ile 17 yıllık NBA kariyerindeki 23.759. sayısına ulaşıp, tüm zamanlar listesinde 14. oyuncu olmayı başarmasıydı. 
   1300 Detroit'in, Chicago'yu 77 - 73 yenmesi, Detroit coachu Larry Brown'a, ABA ve NCAA ligleri dahil coaching kariyerinin 1300. galibiyetini getirmiş oldu. Brown, NBA'de 894, ABA'de 229 ve NCAA'de 177 maç kazanmış. 
   34 Cleveland'ın süper çaylağı LeBron James, 36 sayı ile oynadığı maçta takımını deplasmanda Philadelphia karşısında 88 - 81'lik zafere taşırken, Cleveland'ın 34 maç süren deplasmanda maç kazanamama hastalığını da tedavi etmiş oldu. Ohio eyaleti temsilcisinin 34 maçlık deplasman fobisi NBA tarihinin en uzun süren 2. serisiydi. 
   1 19 Aralık günü hakkında açılan tecavüz davasının duruşmasına katılmak için Kolorado eyaletine giden Lakers'ın genç yıldızı Kobe Bryant, takımının aynı akşam sahasında Kolorado eyaleti temsilcisi Denver Nuggets ile oynayacağı maça yetişmesi için özel bir jetle Los Angeles'a hareket etti. Ne var ki, başlangıç saatine yetişemeyen Bryant 7 Aralık 1999'dan beri ilk defa benchten gelip maça dahil oldu. Yine de maça sonradan başlaması Bryant'ı fazla etkilemedi ve AllStar guard son saniyede attığı basket ile Lakers'ı genç Nuggets karşısında 101 - 99'luk zafere taşıyan isim oldu. 
   0 Şaşıracaksınız ama geçen hafta NBA'de hiçbir coach kovulmadı 
   
   Bu maç kaçmaz 
   LA LAKERS-BOSTON CELTICS 28 Aralık Pazar 
   LİG sıralamaları açısından aşırı öneme sahip bir maç olmasa da NBA'in en büyük ezeli rekabeti olan Lakers - Celtics maçları her zaman ligin en çok ilgi gören maçları olmuştur. Bu NBA klasiğinde Celtics, Ricky Davis ile güçlendirdiği kadrosuyla Shaq ve ekibi karşısında galibiyet kovalayacak. 
   
   Haftanın takımı 
   
   MINNESOTA TIMBERWOLVES 
   YAZ döneminde yaptıkları sansasyonel transferlere rağmen Minnesota sezona iyi bir başlangıç yapamayarak hayal kırıklığı yaratmıştı. Tabi bu kötü başlangıçta takıma yeni dahil olan oyuncuların uyum sağlamalarının belirli bir süre alması ve arka arkaya gelen sakatlıkların önemli roller oynadığı yadsınamaz. Sakatlıklar belki hala can yakmayı sürdürüyor ancak uyum sürecini aşmayı başaran Wolves yukarı doğru ivme yakalamış durumda. Minnesota son 1 haftada Boston, Dallas, Houston ve Indiana gibi güçlü takımları yenerken rakip potalara maç başına 106 sayı atıp 90 sayı yedi. 
   
   Haftanın beşi 
   Elton Brand LA Clippers 
   Tim Duncan San Antonio 
   Tracy McGrady Orlando 
   LeBron James Cleveland 
   Kevin Garnett Minnesota 
   
   Haftanın olayı 
   1- New York'un, Genel Menajer Scott Layden'ın görevine son vermesi. 
   2- Alonzo Mourning'in başarılı bir böbrek nakli geçirmesi. 
   3- Nike'ın ilk LeBron James ayakkabısı "LeBron Air Zoom Generation" modelini piyasaya sürmesi. 
   
   Haftanın oyuncusu 
   KEVIN GARNETT MINNESOTA TIMBERWOLVES 
   MINNESOTA yakaladığı yükseliş trendini işte bu adama borçlu All-Star forvet Kevin Garnett. Şu ana kadar bence MVP ödülünün tartışmasız 1 numaralı adayı olan Garnett, geçen hafta takımın aldığı 4 galibiyette 27.3 sayı, 11.0 ribaund, 7.3 asist, 4.0 blok, 2.25 top çalma gibi inanılmaz istatistikler yakaladı. 2.11 boyundaki çok yönlü oyuncunun en çarpıcı istatistiği Dallas galibiyetinde geldi. Garnett bu maçta 35 sayı, 10 ribaund, 10 asist ile oynayarak kariyerin 11. triple-double'ını gerçekleştirdi. 
   
   Ne dedin ne dedin 
   "Kurt Thomas'ın hastasıyım. Adam tam bir psikopat ve üstelik hafif de kafadan çatlak. Yani bir takıma fayda sağlayabilecek tüm özellikler Kurt'te mevcut. Onu takımımda görmeyi gerçekten çok isterim." Antonio McDyess'ın ilk beşe yerleşmesiyle benche kaydırılan ve bundan hoşnut olmadığı için takas yoluyla New York'tan gitmek isteyen Knicks pivotu Kurt Thomas'a Toronto Raptors Coachu Kevin O'Neill talip olduğunu bu sözlerle ifade ediyor. 
   "Eğer sürekli aynı şeyi yapıyorsan ve yaptığın bu şey - ki bunun ne olduğu umurumda değil - işe yaramıyorsa inadı bırak ve başka bir şey yap. İlk beşi mi değiştirirsin, birilerini kadro dışı mı bırakırsın, takas mı edersin bilmiyorum. Ama yeter ki bir şey yap. Orada öyle kıçının üstüne oturup olup biteni seyire dalma, sahada yaşananlara müsaade etme". Kötü günler yaşayan Atlanta Hawks'ta coach Terry Stotts'a karşı isyan bayrağını çeken ilk isim pivot Theo Ratliff oldu. 
   
   
</TEXT>
</DOC>
