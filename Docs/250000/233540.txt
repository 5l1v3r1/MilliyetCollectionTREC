<DOC>
<DOCNO> 233540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy24.html </URL>
<DATE> 2004/04/21/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
DYP "Hükümet, Annan planını kabul ederek tarih önünde suç işlemiştir" 
</HEADLINE>
<TEXT>

     DYP Genel Başkanlığı'ndan yapılan açıklamada, Hükümet'in, Annan Planı'nın referanduma sunulmasını kabul etmek suretiyle millet ve tarih önünde ''suç işlediği'' öne sürüldü. 
     DYP'den, Kıbrıs konusundaki son gelişmelere ilişkin yapılan yazılı açıklamada, şu görüşlere yer verildi 
     ''Hükümet, gerek New York gerek İsviçre görüşmelerinde taraflar arasında bir uzlaşma sağlanamamasına rağmen, Türkiye'nin anlaşmalardan kaynaklanan haklarını büyük ölçüde kısıtlayan ya da kaldıran Annan Planı'nın binlerce sayfalık ekleri ile birlikte bir bütün halinde aceleye getirilerek referanduma sunulmasını, peşinen aldığı bir siyasi kararla kabul etmek suretiyle millet ve tarih önünde suç işlemiştir.'' Annan Planı'nda yer alan Kurucu Sözleşme Taslağı'nın 3 numaralı ekinde yer alan ''Kıbrıs Deniz Sahası''na ilişkin Federal Kanun hükümlerinin, Türkiye'yi bugüne kadar onaylamadığı Uluslararası Deniz Hukuku Sözleşmesi'ne taraf haline getirdiği ifade edilen açıklamada, şöyle devam edildi 
     ''Dışişleri Bakanımız, teknik içerikli rutin düzenlemeler olarak nitelendirdiği plan eklerinin uzmanlar tarafından incelendiğini ve Türkiye'nin çıkarları ile çelişen hususlarda gereken önemlerin alındığını ifade etmekle yetinmiş, ancak bu önlemler hakkında bilgi vermekten kaçınmıştır. 
     Korkarız ki, bu konuda verilen güvenceler de AB yetkililerinin birincil hukuk konusunda verdikleri ve sonradan bir çırpıda dönüş yaptıkları güvencelerden öteye geçemeyecektir.'' 
     
</TEXT>
</DOC>
