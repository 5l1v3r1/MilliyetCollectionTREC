<DOC>
<DOCNO> 229502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yasam/ayas.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartında müthiş tezg h 
</HEADLINE>
<TEXT>

   Özellikle turistlerin kredi kartı bilgilerini çalıp yeni kredi kartı üreterek milyarlarca liralık vurgun yapan şebeke çökertildi 
      Elvan Ezber 
   
   İstanbul Mali Şube ekipleri, kredi kartı dolandırıcılığında 'en tehlikeli yöntem' dedikleri 'kopyalama sistemi' ile milyarlarca liralık vurgun yaptığı öne sürülen şebekeyi yakaladı. Şebekenin bilgisayarlarında 3 bin kişinin kart bilgisi bulundu. 
   Asayiş Şube Müdürlüğü ekipleri, ihbar üzerine Bahçelievler'de bir adrese baskın düzenledi. İkisi kadın yedi kişi ile yerli ve yabancı bankalara ait 37 kredi kartı, slip makinaları, iki dizüstü bilgisayar, bir kabartma yazı makinesi, iki kart okuyucu ve çok sayıda boş kredi kartı ele geçirildi. 
   
   10 değişik yöntem var 
   Yapılan sorgulamada, şebekenin, harcama limiti fazla olduğu için özellikle yabancı uyruklu kişileri, hedef seçtikleri öğrenildi. 
   Emniyetteki işlemlerinin ardından mahkemeye sevk edilen zanlılardan Ahmet Fuat Güzelbakan ile Meral Delet tutuklanarak cezaevine gönderildi. 
   Kredi kartı kullanımının yaygınlaşmasıyla birlikte, bunların değişik yöntemlerle dolandırıcılık amacıyla kullanımı da arttı. Bugüne kadar 10 değişik yöntem polis kayıtlarına girdi. Dolandırıcılık, daha çok çalıntı ya da posta yoluyla gönderilen kartların ele geçirilmesiyle yapılıyor. Polise göre, en tehlikeli yöntem kredi kartlarının kopyalanması. Çünkü, karttaki bilgiler gerçek olduğundan, dolandırıcılığın ispatı da çok zor. 
      Kopyalama nasıl oluyor    Şebeke üyesinin görevli olduğu işyerindeki slip makinesinin yanına 'reader' okuyucu takılıyor. Müşteri kredi kartını verdiğinde işlem normal yapılıyor. Fatura çıkarken kredi kartı okuyucudan geçiriliyor. Kart iade edildikten sonra okuyucudaki bilgiler bilgisayara aktarılıyor. Toplanan bilgiler daha sonra şebeke üyeleri tarafından boş kartın manyetik şeridine aktarılıyor. Gerçek bilgilere sahip sahte kart elde ediliyor. Bankanın amblemi, logoların yanı sıra, kullanacak kişinin ismi de baskı makinesiyle karta basılıyor. Bu kartla daha sonra ister nakit para çekiliyor, istenirse kart limiti kadar alışveriş yapılıyor. 
   
</TEXT>
</DOC>
