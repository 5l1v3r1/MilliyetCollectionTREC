<DOC>
<DOCNO> 237625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur34.html </URL>
<DATE> 2004/05/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Esnaf yol kapattı 
</HEADLINE>
<TEXT>

     Antalya Balbey Mahallesi esnafı, madde bağımlısı gençlere karşı önlem alınmasını isteyerek, yol kapattı. 
     Balbey Mahallesi'nde dükkanları bulunan 50 kadar esnaf, madde bağımlısı gençlerin dükkanlarına zarar verdiği gerekçesiyle 444 No'lu sokağın yolunu kapattı. Antalya merkezinde can güvenliklerinin olmadığını belirten esnaf, madde bağımlılarının, akşam dükkanlarını kapatmak üzereyken gruplar halinde geldiklerini ve kendilerinden para istediklerini, vermemeleri halinde de dükkana ve kendilerine zarar verdiklerini söyledi. 
     Bu konuda önlem alınmasını isteyen esnaf, sokağın bulunduğu bölgeye polis noktası kurulması halinde güvenliğin sağlanabileceği önerisinde bulundu. 
     Eylem yapıldığı sırada yoldan geçen Antalya Esnaf ve Sanatkarlar Odaları Birliği Başkanı Orhan Tolunay, esnafın sıkıntısını ilgililere bildirme sözü verdi. Tolunay, Antalya Emniyet Müdürü Naciye Ekmekçibaşı'nı da cep telefonundan arayarak, soruna çözüm bulunmasını istedi. 
     Ekmekçibaşı'ndan randevu alan esnaf, daha sonra dağıldı. 
     
</TEXT>
</DOC>
