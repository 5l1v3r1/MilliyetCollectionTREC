<DOC>
<DOCNO> 221357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur44.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörden çıkar ilişkili sevk iddiası... 
</HEADLINE>
<TEXT>

     Sivas'ta Cumhuriyet Üniversitesi CÜ Rektörü Ferit Koçoğlu, Valiliğe gönderdiği yazıda, kentteki SSK ve Numune Hastanesi'ndeki bazı doktorların, karşılıklı çıkar ilişkisi içinde, hastaları Kayseri'deki özel hastanelere sevk ettiklerini iddia etti. 
     CÜ Rektörü Ferit Koçoğlu Valiliğe gönderdiği yazıda, kentte Numune ve SSK Hastanelerinden bazı hastaların Üniversite Hastanesi'nde tanı ve tedavileri mümkün olduğu halde Kayseri'deki özel hastanelere sevk edildiklerini öne sürdü. 
     Koçoğlu yazısında, sevk eden doktor ile sevk edilen kuruluş arasında gizli bir çıkar ilişkisi içinde sürdürüldüğünü öne sürdüğü bu uygulamanın, mevzuata, tıp etiğine aykırı olduğu gibi, hastalara da çeşitli külfet ve zahmetler verdiğini savunarak, bu konuda Valilik tarafından önlem alınmasını istedi. 
     Valiliğe gönderdiği yazı hakkında AA muhabirine açıklama yapan Rektör Koçoğlu, bu yazıyı, meslek ahlakına uymayan bazı davranışları gördüğü ve buna göz yummak istemediği için yazdığını söyledi. 
     Koçoğlu, şöyle devam etti 
     ''Benimki sadece bir iddiadan ibaret değil, ortada somut bir olay var. Bana bir hasta geldi. Kendisinin tedavi için Numune Hastanesi'nde bir doktor tarafından Kayseri'de özel bir hastaneye sevk edildiğini söyledi. Ve benden üniversite hastanesinde tedavi olması konusunda yardımcı olmamı istedi. Sevk eden doktorun kartvizitini iliştirdiği sevk kağıdıyla hasta Kayseri'deki özel hastaneye gönderildi. Ben sevk kağıdının üzerinde kartvizit görürsem, bunda başka bir mana ararım.'' Bu gibi davranışların meslek ahlakıyla bağdaşmadığını belirten Koçoğlu, bu yazıyı yazarak, valiliğin bu konuyu araştırmasını istediğini söyledi. 
     
     TÜRK SAĞLIK-SEN'İN TEPKİSİ 
     Konu hakkında basın açıklaması yapan Türk Sağlık-Sen Sivas Şube Başkanı Orhan Kelek ise Rektör Koçoğlu'na tepki gösterdi. 
     Kelek, açıklamasında şunları kaydetti 
     ''İlimizdeki Devlet Hastanesi ve SSK Sivas Bölge Hastanesi, 150'ye yakın hekimle günde yaklaşık 2 bin 500 hastaya teşhis ve tedavi hizmeti sunan, Türkiye'nin en önde gelen referans hastaneleridir. Bu hastanelerde çalışan hekimlerimiz rektörlüğün iddia ettiği gibi bu çirkinlik içinde bulunmalarını gerektirecek bir çalışma ortamında değil, bilimsel ve etik bir ortamda çalışmaktadır. Esas etik olmayan davranış, üniversite gibi bir bilim yuvasının bunun gibi mesnetsiz, yakışıksız davranışı ile sağlık çalışanlarımızı zan altında bırakmalarıdır. Ne yazık ki söz konusu yazının altında imzası olan rektör de bir tıp doktorudur ve meslektaşları hakkında bu türlü yargılamalar yaparak, bahsettiği ilkeleri insafsızca ve yakışıksızca ayaklar altına almıştır.'' ''Hizmet yarışında talebi, hizmet alan değil hizmet veren oluşturmalıdır'' diyen Kelek, açıklamasına şöyle devam etti 
     ''Üniversite Hastanesi bunu sağlayamadı ise, bilimsellikten uzaklaşmış ve bu durum da Sivas halkı tarafından gözlemlendi ise ve hastalar tarafından tercih edilmiyorsa, hastanelerimizde çalışan personele çamur atmaktan vazgeçip, kendine baksın. Kaliteli hizmet arayan vatandaşların gerekçesini, hasta bulamamanın çaresini bu şekilde değerlendirmek, döner sermayeden katkı payı alamamanın acısını bu şekilde çıkarmak, haksızlık ve saygısızlıktır. Bu belki de üniversitenin kalite, tercih edilme, bilimsellik konularında yarışan bir devlet hastanesine olan kıskançlığıdır.'' SSK ve Numune Hastanesi yetkilileri ise konuyla ilgili gerekli açıklamanın önümüzdeki günlerde yapılacağını söylediler. 
     
</TEXT>
</DOC>
