<DOC>
<DOCNO> 234644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko07.html </URL>
<DATE> 2004/04/25/ </DATE>
<TIME> 11.30 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Dünya Bankası, Türkiye'yi, projesi görülmeye değer 11 ülkeden biri seçti 
</HEADLINE>
<TEXT>

     Dünya Bankası, uygulanmakta olan ''Temel Eğitim Programı'' dolayısıyla Türkiye'yi, projesi yerinde görülmeye değer 11 ülkeden biri olarak seçti. 
     A.A muhabirinin aldığı bilgiye göre, Dünya Bankası desteğiyle yürütülen yoksulluğu azaltıcı etkisi nedeniyle Temel Eğitim Programı, en başarılı projeler arasında yer aldı. 
     Projesi görülmeye değer ülkeler arasında Türkiye'nin yanı sıra Endonezya, Uganda, Hindistan, Bangladeş, Yemen, Çin, Brezilya da bulunuyor. 
     Dünya Bankası yetkilileri, Hükümetin Sosyal Riski Azaltma Projesi'ndeki başarılı uygulamalarının da övgüye değer olduğunu belirterek, bunun da yoksulluğun azaltılmasında çok önemli olduğunu vurguladılar. 
     Türkiye'nin 11 ülke arasına girmesi nedeniyle, birçok ülkeden, kalkınma ve yoksulluğun azaltılması konusunda uzman üst düzey yetkili, Mayıs ayı başında Türkiye'ye gelecek. 
     Dünya Bankası yetkilileri, yabancı konukları ''saha ziyareti'' çerçevesinde Van'a götürerek Temel Eğitim Programı çerçevesindeki gelişmeleri yerinde gösterecekler. 
     Banka'nın, Türkiye gibi projeleri başarılı bulunan diğer ülkelere de ''üst düzey'' ziyaretler gerçekleştirdiği ve gerçekleştireceği kaydediliyor. 
     Temel Eğitim alanında sağlanan ve yoksulluğu azaltıcı etkisi olan proje, 25-27 Mayıs tarihleri arasında Şangay'da gerçekleştirilecek ''Yoksulluğu Azaltma ve Sürdürülebilir Büyüme'' konferansında da kapsamlı olarak tanıtılacak. 
     Aynı konferansta, Sosyal Riski Azaltma Projesi'ndeki başarılı uygulamalar da ele alınacak. 
     600'den fazla katılımcının iştirak edeceği Şangay konferansında, dünya genelindeki yoksulluğun azaltılması için neler yapılması gerektiği tartışılacak. 
     Yoksulluğun azaltılmasında uygulanan başarılı örneklerin tanıtılacağı konferansta Türkiye, diğer ülkelere örnek olarak gösterilecek. 
     
</TEXT>
</DOC>
