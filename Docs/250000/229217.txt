<DOC>
<DOCNO> 229217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun05.html </URL>
<DATE> 2004/04/07/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Beyaz Saray "Irak'ta kararlılığımız sarsılmaz" 
</HEADLINE>
<TEXT>

     Beyaz Saray, Irak'ın Ramadi kentinde 10'u aşkın Amerikan deniz piyadesinin öldürülmesi de dahil, verilen kayıplar ve son günlerde daha da kötüleşen durumun, ABD'nin bu ülkedeki kararlılığını sarsamayacağı değerlendirmesini yaptı. 
     Beyaz Saray Sözcüsü Scott Mc Clellan'ın açıklamasına göre Başkan George W. Bush, son kayıplar ve çatışmaların şiddetlenmesi üzerine Savunma Bakanı Donald Rumsfeld, Genelkurmay Başkanı Orgeneral Richard Myers, Ulusal Güvenlik danışmanı Condoleezza Rice ve Beyaz Saray Sekreteri Andrew Card ile, tele-konferans yoluyla durum değerlendirmesi yaptı. 
     Mc Clellan görüşmeden sonra yaptığı açıklamada, ''Kararlılığımız sağlam ve sarsılmaz. Üstesinden geleceğiz'' dedi. McClellan, Başkan'ın son gelişmeler hakkında bilgi aldığını ve yetkililerin Bush'a, ''ABD birliklerinin ve koalisyon güçlerinin görevlerini çok iyi yaptıkları'' görüşünü aktardıklarını ifade etti. 
     Mc Clellan, ''Birliklerimiz dünyanın güvenli, Amerika'nın daha güvencede olmasını sağlıyor. Özgürlük için mücadele edenler ve canlarını verenlere sonsuza değin minnettarız'' dedi. 
     
</TEXT>
</DOC>
