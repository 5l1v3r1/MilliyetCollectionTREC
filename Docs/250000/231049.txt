<DOC>
<DOCNO> 231049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo37.html </URL>
<DATE> 2004/04/13/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gençlerbirliği'nde Ali Tandoğan idmanı yarıda bıraktı... 
</HEADLINE>
<TEXT>

     Birinci Süper Lig'de, hafta sonunda yapılacak başkent derbisinde Ankaragücü ile karşılaşacak Gençlerbirliği, bu maçın hazırlıklarını sürdürüyor. 
     Beştepe İlhan Cavcav Tesisleri'nde, yardımcı antrenörler Mesut Bakkal, Özcan Bizati ve kaleci antrenörü Metin Bayındır yönetimindeki antrenman yaklaşık 2 saat sürdü. Bacağında birinci derecede kas zorlaması bulunan Deniz, takımdan ayrı çalışıp, hafif koşu yaparken, idmana arkadaşlarıyla başlayan Ali Tandoğan ise bir süre sonra çalışmayı yarıda bırakmak zorunda kaldı. Ali Tandoğan'ın kas spazmı nedeniyle çalışmayı terk ettiği bildirildi. 
     Bir süredir takımıyla sorun yaşadığı iddia edilen Bülent Akın ise antrenmanda yer almayıp, salonda çalıştı. 
     Kırmızı-siyahlı futbolcular, hafif koşu ve ısınma hareketlerinin ardından, ortada top kapmaca oynadılar. Oldukça neşeli gözüken oyunculardan bir grup, yarı sahada baskıya dayalı toplu bir çalışma gerçekleştirdiler. Beşiktaş karşılamasında ilk 11'de forma giyen futbolcular ise ayak tenisi oynayarak idmanı tamamladılar. 
     
     SÖZLEŞMESİ SONA EREN FUTBOLCULAR 
     Gençlerbirliği'nde sezon sonunda Veysel, M'Bayo ve Ümit'in sözleşmeleri sona erecek. 
     Bu futbolcularla görüşmeler kulüpte gelecek hafta sonunda başlayacak. 
     
     FUTBOLCULARIN GÖRÜŞLERİ 
     Antrenman sonrasında Serkan ve Mustafa Özkan, Ersun Yanal ve milli takım ile ligdeki Ankaragücü maçıyla ilgili olarak basın mensuplarının sorularını yanıtladılar. 
     Gençlerbirliği'nin başarılı orta saha oyuncusu Serkan, Ersun Yanal'ın çok iyi bir teknik direktör olduğunu belirterek, ''Bizler profesyonel futbolcularız, hocamız da profesyonel. O'nun kararına saygı duymak lazım. Çok iyi antrenör. Bize kazandırdıkları var. Ben de gelişmeleri basından takip ediyorum'' dedi. 
     Serkan, başkent derbisiyle ilgili olarak da karşılaşmanın çok önemli olduğuna dikkat çekerek, ilk yarıdaki gibi Ankaragücü'nü yenmek ve Avrupa yolunda ilerlemek istediklerini söyledi. 
     Başkent ekibinin golcü oyuncusu Mustafa Özkan da Ersun Yanal'ın iyi şeyler yaptığını ve bu nedenle de milli takım teknik direktörlüğü için görüşme yapıldığını ifade ederek, ''Bu biz ve takımımız için kayıp olur. O'ndan çok şeyler öğrendik. Milli takımda da başarılı olacağına inanıyorum'' dedi. 
     Önlerinde 5 lig maçı bulunduğunu, Ankaragücü karşısında galip gelmek ve ligi iyi bir yerde bitirmek istediklerini belirten Mustafa, ''Fair-play kuralları içinde bir maç olmasını istiyorum'' dileğinde bulundu. 
     
     VEYSEL ''BEŞİKTAŞ'TAN TEKLİF ALMADIM'' 
     Gençlerbirliği'nin başarılı futbolcusu Veysel antrenman sonrasında yaptığı açıklamada, Beşiktaş dahil hiçbir kulüpten teklif almadığını söyledi. 
     Kırmızı-siyahlı futbolcu, şu ana kadar hiçbir takımdan transfer teklifi almadığını vurgulayarak, ''Beşiktaş ile ilgili haberleri ben de basında duydum. Sözleşmem bu sezon sonunda sona eriyor. Henüz kulübümle görüşmedim. Zaten benim yerine menajerim görüşür'' dedi. 
     Veysel, Ersun Yanal ve milli takım konusunda da hocalarının kendisini bu liglerde kanıtlamış bir teknik direktör olduğunu ifade ederek, ''Milli takımda başarılı olur. Kulübümüz ve hocamız için hayırlısı olur inşallah'' şeklinde değerlendirme yaptı. 
     Ankaragücü ile çok zevkli maçlar yaptıklarını anlatan Veysel, fair-play çerçevesinde geçen bir maç olması dileğinde bulundu. 
     
</TEXT>
</DOC>
