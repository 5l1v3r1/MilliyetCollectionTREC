<DOC>
<DOCNO> 220174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/aspo.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜLE GÜLE TERİM 
</HEADLINE>
<TEXT>

   Seçildiği günden itibaren "Ben başkan kaldığım sürece Galatasaray'ın hocası Fatih Terim olacaktır" diyen Özhan Canaydın dün kader ortağıyla yollarını ayırdı 
      HALİL ÖZER 

   
   Saat 18.10 Fatih Terim 
   'Görevimin başındayım' 
   'İstifa kelimesini kullanmadım. Yanlış anlaşıldı. Başkanımıza dört seçenek sundum. Bu dört alternatif bugün, seçimden sonra, sezon sonu istifa veya beraber savaşa devam edebilirizdi. Alternatifler üzerinde konuşuyoruz. Galatasaray bir değerdir. Bazı değerler için gerekirse ölünür. Bunu yaşamayanlar anlayamaz." 
   
   Saat 18.20 Özhan Canaydın 
   'Değerli kardeşim, sevgili hocamız Fatih Terim bugün itibarıyla görevinden ayrılmıştır. Arada boşluk bırakmamak için seçime kadar görevine devam edecektir. Kendisine teşekkür ediyoruz. Bugüne kadar bir gün dahi kırılmadık." 
   
   
   Galatasaray futbol tarihinin en önemli gelişmesi dün gece Florya'da yaşanırken, bu olaylar kulübün son aylarda içinde bulunduğu kaosun en güzel aynasıydı. İspanya'da Villarreal maçı sonrası "Seçimden sonra yeni bir takım, yeni bir stat ve yeni bir hoca heyecan getirebilir" diyerek topu Başkan Özhan Canaydın'ın kucağına atan Fatih Terim'in dünkü basın toplantısındaki yüz ifadesi reste rest ile karşılık görmenin en açık şekliydi. 
   Aslında bu fırtınanın kopacağı son üç aydır belliydi. Ancak hiç kimse yer ve zamanı bilemiyordu. İpler dün kopmuş gibi gözükse de gemiler çoktan yakılmıştı. Camianın şiddetli muhalefeti, Mali Kongre'de tepkinin acımasız boyutlara ulaşması, yönetimin Terim'in yüzüne değil de yakın çevresine eleştirilerde bulunması, futbolcuların inanılmaz isteksizliği ve başarısız sonuçlar ayrılıkta büyük rol oynadı. Fatih Terim'in bu şartlarda devam edemezdi. 
   
   Oy kaybı endişesi 
   Belki bu ay sonunda seçim olmasa bu birliktelik yine devam edebilirdi. Ancak Başkan Özhan Canaydın, camianın Terim'e gösterdiği tepkinin seçimde oy kaybı yaratacağını düşündü. Bu yüzden de Terim'in arkasında sert bir kaya gibi duramadı. Acaba Terim'in dün basına yaptığı açıklama ile Canaydın'la düzenlediği ortak toplantı arasında geçen iki saatte neler olmuştu Çünkü hocanın ilk konuşmasında pek de görevi bırakan bir görüntü yoktu. Üstüne basa basa, "Yanlış anladınız. Bir yere gitmiyorum. Görevimin başındayım" ifadesini kullandı. Ancak Terim'i televizyondan izleyen ve gelişmelere sinirlenen Canaydın'ın soluğu Florya'da aldığı ve beş dakikada bağları kopardığı iddia ediliyor. 
   Bu durum sadece şöyle açıklanabilirdi. Canaydın, Terim'in kendine sunduğu, "Bugün, seçimden önce veya sezon sonu görevi bırakabilirim, ya da birlikte savaşırız" seçeneklerini masaya yatırdı ve en acı olanını seçmek zorunda kaldı. Başkan, Terim'in masada duran "birlikte savaşırız" seçeneğine rağmen "kongreye kadar" olanını tercih etti. Bir yerde bu kararla Terim'in başarısız olduğunu kabullendi. Terim'in yüz ifadesi aslında Canaydın'dan böyle bir tercih beklemediğini gösteriyordu. Hoca ilk kez bu kadar yaşlanmış, keyifsiz ve içinde fırtınalar kopan bir insan görüntüsü çiziyordu. 
   
   Cansun planları bozdu 
   Aslında gün boyunca yaşanan gelişmelere renk seçiminin de etki yaptığı kesindi. Çünkü Canaydın başlangıçta Mehmet Cansun'un seçime gireceğini pek düşünmüyordu. Bu durumda da seçimi rahat rahat kazanabileceğini hesapladı. Ancak Cansun'un renk seçimine katılması Canaydın'ın seçimi kazanma olasılığını rakibiyle eşit hale getirmişti. Bu durumda hem oy kaygısı, hem de Cansun'un seçilmesi halinde Terim'in zorda kalma olasılığı kararında önemli rol oynadı. Belki de içi kan ağlaya ağlaya camiaya getirdiği gönüllerin hocası için bu yola başvuruyordu. 
   Bu olay daha çok konuşulacak. Belki de Canaydın seçimi kazanırsa yine Terim'e teklif götürecek ve sezon sonuna kadar kalmasını isteyecek. Ve hatta yeniden onunla çalışmayı istemesi bile bugünkü garip grafiğe bakarsanız mümkün. Ancak şu anda bile emanetçi hoca görüntüsüne düşen Terim'in bu yıkımı ve olanları unutması olası değil. Çünkü Terim böylesine sıkıntılı bir günde arkasında dağ gibi duran bir başkan isterdi. Ama bulamadı. 
   
   Hagi bilmecesi    GALATASARAY'DA Fatih Terim konusundaki gelişmeler kadar Hagi'nin durumu da bir başka merak konusuydu. Terim'in yerine düşünüldüğü iddia edilen efsane Rumen'i, İstanbul'a kimin davet ettiği gün boyu çözülemedi. Polat Otel'de kalan Hagi, öğle saatlerinde apar topar ülkesine döndü. 
   ÖZHAN Canaydın yönetiminde yer alan isimler, Hagi'yi İstanbul'a kendilerinin çağırmadığını, bu daveti diğer başkan adayı Mehmet Cansun'un yapmış olabileceğini belirttiler. Cansun kanadı ise bu iddiayı yalanlayarak, "Hagi ile her hangi bir ilgimiz yok" açıklamasını yaptı. 
   
   Hagi bilmecesi    GALATASARAY'DA Fatih Terim konusundaki gelişmeler kadar Hagi'nin durumu da bir başka merak konusuydu. Terim'in yerine düşünüldüğü iddia edilen efsane Rumen'i, İstanbul'a kimin davet ettiği gün boyu çözülemedi. Polat Otel'de kalan Hagi, öğle saatlerinde apar topar ülkesine döndü. 
   ÖZHAN Canaydın yönetiminde yer alan isimler, Hagi'yi İstanbul'a kendilerinin çağırmadığını, bu daveti diğer başkan adayı Mehmet Cansun'un yapmış olabileceğini belirttiler. Cansun kanadı ise bu iddiayı yalanlayarak, "Hagi ile her hangi bir ilgimiz yok" açıklamasını yaptı. 
   
   
</TEXT>
</DOC>
