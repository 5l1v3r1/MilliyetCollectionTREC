<DOC>
<DOCNO> 208621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo02.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Henrik Larsson'un tercihi Barça 
</HEADLINE>
<TEXT>

     Sezon sonunda Celtic'den ayrılacağını açıklayan Henrik Larsson, Barcelona'da forma giymek istediğini söyledi. Yeşil-Beyazlı formayla gol rekorlarını altüst eden İsveçli yıldızın Katalan ekibiyle gelecek sezon için görüştüğü belirtildi. Başta Newcastle United olmak üzere birçok İngiliz takımının transfer tekliflerini geri çeviren Larsson, İngiltere ile İskoçya'nın futbol tarzları olarak birbirlerinin kopyası olduğunu belirtip, Celtic'in sözleşme yenileme önerisini de reddetmişti. Futbol kariyerinin sonuna yaklaştığını hatırlatan tecrübeli golcü "Artık parayı ve ailemi düşünmek zorundayım ve bunun iyi olması için de elimden geleni yapacağım" dedi. 
     
</TEXT>
</DOC>
