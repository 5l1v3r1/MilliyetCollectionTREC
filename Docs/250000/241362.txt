<DOC>
<DOCNO> 241362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun43.html </URL>
<DATE> 2004/05/20/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Eurovision birincisi Ruslana başbakan müşavirliğine atandı 
</HEADLINE>
<TEXT>

     İstanbul'da düzenlenen Eurovision şarkı yarışmasında birinciliği kazanan Ukraynalı sanatçı Ruslana Lyzichko, Başbakan Müşavirliğine atandı. 
     Ukrayna Novosti ajansının haberine göre, Başbakan Viktor Yanuşkoviç'in imzaladığı atama kararıyla bu göreve getirilen Ruslana, ''atamadan gurur duyduğunu ve görevi süresince gençlerin sorunlarının çözümüyle uğraşacağını'' söyledi. 
     Yanuşkoviç tarafından kabul edilen Ruslana, görüşmeden sonra yaptığı açıklamada, Başbakan ile gelecek yıl başkent Kiev'de düzenlenmesi beklenen Eurovision yarışmasına hazırlıklarla ilgili konuları ele aldıklarını, İstanbul'daki deneyimlerinin kendilerine yardımcı olacağını kaydetti. 
     Birinci olmasına Türk halkının da sevindiğini vurgulayan Ruslana, yarışmayı Türkiye'deki kadar güzel yapabileceklerine inandığını da ifade etti. 
     Cumhurbaşkanı Leonid Kuçma da, ''milyonlarca Ukraynalı aileye unutulmaz bir akşam yaşattığı, Ukrayna'nın sesini ve kelimelerini dünyaya duyurduğu'' için Ruslana'ya teşekkür etmişti. 
     
</TEXT>
</DOC>
