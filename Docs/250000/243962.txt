<DOC>
<DOCNO> 243962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko06.html </URL>
<DATE> 2004/05/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tüketiciler promosyona nasıl yaklaşıyor 
</HEADLINE>
<TEXT>

     Trio Araştırma ve Tanıtım Hizmetleri, tüketicilerin ürün ve hizmetlerdeki promosyonlara yaklaşımlarını, promosyonların satın almaya etkisini ve tercih edilen promosyon yöntemlerini belirlemeye yönelik bir araştırma başlattı. 
     Trio Araştırma ve Tanıtım Hizmetleri Genel Müdürü Ayşe Eyüboğlu, AA'ya yaptığı açıklamada, dünyanın birçok ülkesinde olduğu gibi Türkiye'de de son yıllarda promosyona dayalı pazarlama alanında büyük bir patlama yaşandığını bildirdi. 
     Şirketlerin pazarlama bütçelerinde reklamın payı azalırken promosyona ayrılan payın arttığına dikkat çeken Eyüboğlu, özellikle gelişmiş pazarları oluşturan Amerikalı ve Avrupalı tüketicilerin bir ürün ve hizmet bolluğu ile karşı karşıya bulunduğunu, her gün yeni ürün ve hizmetlerin piyasaya sürüldüğünü kaydetti. 
     Eyüboğlu, sadece genel reklamlarla tüketicilerin yeni ürünleri satın almasını sağlamanın son derece zor olduğunu vurgulayarak, şu görüşleri dile getirdi 
     ''Burada promosyonun reklama göre önemli bir üstünlüğü var. Promosyona dayalı pazarlama, tüketiciyi katılıma davet eden, seçim şansını ona bırakan ve karşılıklı bir ilişkiye imkan tanıyan bir pazarlama yöntemi. Bu özellikleriyle de bireyci, kuşkucu, ince eleyip sık dokuyan ve kendi tercihlerini kendi yapmak isteyen günümüz tüketicisine son derece uygun bir pazarlama yöntemi.'' Ayşe Eyüboğlu, promosyona dayalı pazarlama adı altında kullanılan tekniklerin yaygınlığının ülkeden ülkeye farklılıklar gösterdiğine değinerek, ''Örneğin Amerika'da indirim kuponları çok yaygın olarak kullanılırken Türkiye'de hemen hemen hiç kullanılmıyor. Türkiye'de çekilişler oldukça popüler, oysa Amerika'da istatistikler bu tekniğe harcanan paranın azaldığını gösteriyor'' dedi. 
     
     PROMOSYON ARAŞTIRMASI YOK 
     Türkiye'de de promosyonlara gittikçe daha fazla önem verildiğini, pazarlama bütçelerinde promosyona ayrılan payın arttığını, ancak bu konuda yayınlanan hiçbir araştırma ve istatistiğin bulunmadığını aktaran Eyüboğlu, tüketicilerin promosyona yaklaşımları konusunda ise firmaların kendi tecrübelerine dayalı bilgiler olduğunu, ama bu konuda da yapılmış bir araştırma bulunmadığını vurguladı. 
     Trio'nun bu alandaki bilgi boşluğunun bir bölümünü doldurmak amacıyla Tüketicilerin Promosyon Eğilimleri Araştırması'nı başlattığını belirten Ayşe Eyüboğlu, araştırmanın İstanbul, Ankara, İzmir ve Adana'da yaşayan, evinin alışverişini kendi yapan, çoğunlukla büyük marketlerden alışveriş yapan tüketicileri kapsadığını ve araştırma kapsamında toplam 1.800 kişi ile yüzyüze görüşmeler yapılacağını kaydetti. 
     Ayşe Eyüboğlu'nun verdiği bilgiye göre araştırma, farklı promosyon tekniklerinin satınalma kararına etkisi, ücretsiz dağıtılan ürün numunelerinin kullanılma oranı, kullanılan ürün numunelerinin ürünü satın aldırmaya etkisi, sadakat programlarına katılma oranı, mağaza-market kartlarının kullanımı ve sosyal sorumluluk kampanyalarına ilgi düzeyi konularını içeriyor. 
     Önümüzdeki yıllarda da tekrarlanarak tüketici eğilimlerindeki gelişmeleri izleme fırsatı yaratacak araştırmanın sonuçları, 14 Haziran haftası açıklanacak. 
     
</TEXT>
</DOC>
