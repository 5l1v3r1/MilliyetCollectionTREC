<DOC>
<DOCNO> 216132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy11.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den çizgi filmli tanıtım 
</HEADLINE>
<TEXT>

   Yerel seçim kampanyalarında çizgi filmleri de düşünen CHP, Baykal'a Temel Reis, Başbakan Erdoğan'a Kabasakal tiplemesini uygun gördü 
      ANKARA Milliyet 

   
   Yerel seçimler yaklaşırken CHP'de, AKP'ye karşı ilginç ve renkli seçim stratejileri konuşuluyor. CHP alışılagelmiş seçim stratejileri dışında çizgi filmleri de kullanacak. CHP Genel Başkanı Deniz Baykal'ın onay vermesi halinde CHP, dünyaca ünlü "Temel Reis" çizgi filmini seçimlerde kullanmayı planlıyor. 
   Renkli öneri, geçtiğimiz günlerde CHP kulislerinde tartışıldı. CHP'li bazı yöneticiler ilginç fikre destek verirken bazıları ise tepki çekebileceği endişesiyle karşı çıktı. 
   CHP'li bazı yöneticilerin dile getirdiği henüz kesinleşmemiş öneriye göre Baykal için "Temel Reis", Başbakan Recep Tayyip Erdoğan için ise "Kabasakal" tiplemesi uygun görüldü. 
   CHP lideri Baykal'ın söz konusu öneriyi kabul etmesi durumunda iki lider arasındaki siyasi çekişme, ünlü çizgi filmle seçmene anlatılacak. CHP kulislerinde esprilerle anlatılan fikre AKP'den nasıl bir tepki geleceği de şimdiden merak konusu oldu. 
   
   
   
</TEXT>
</DOC>
