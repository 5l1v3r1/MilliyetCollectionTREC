<DOC>
<DOCNO> 225348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy00b.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın birincil hukuk vurgusu 
</HEADLINE>
<TEXT>
   'AB, yazılı güvence vermeli...' 
   
   Brüksel'de bugün başlayacak AB zirvesinde Kıbrıs'la ilgili birincil hukuk konusunun mutlaka halledilmesi gerektiğini belirten Başbakan Recep Tayyip Erdoğan, "Bu bizim için hayati bir konudur. Eğer çözülmezse görüşmelerin anlamı kalmayacak" dedi. Giresun ve Ordu mitingleri için kullandığı özel uçakta Milliyet'in sorularını yanıtlayan Erdoğan, KKTC Cumhurbaşkanı Rauf Denktaş'ı İsviçre'deki dörtlü zirveye katılması konusunda aradığını belirterek, "Tekrar düşünmesini istedim. Gelmesini istirham ettim. O da değerlendirecek. Bu konuda umudumu koruyorum" dedi. 
   
   'Süreç kolaylaşır' 
   İsviçre'de 28 Mart'ta yapılacak zirve için "umutlu olmak istiyorum" diyen Erdoğan, şunları kaydetti "AB kararını verir ve birincil hukuk konusunu sağlama alırsa, bizim süreci işletmemiz kolaylaşır. Ama bu mutlaka yazılı olmalıdır. Bu önemli. Çünkü Lahey Adalet Divanı'na yapılacak başvurular engellenmiş olur." Kıbrıs'ta çıkarların karşılıklı korunması halinde kimsenin itiraz etmeyeceğini kaydeden Erdoğan, "Rum tarafı da iyi niyetini göstermeli. Spesifik konulara takılmamak gerek. Biz zorlanması gerekenleri zorlayacağız" ifadelerini kullandı. 
   
   'Sezer'le sorun yok' 
   AB'nin Türkiye'ye bir müzakere tarihi vermemesi halinde de gelişmeleri takip edeceklerini belirten Erdoğan, "Her devletin B - C planı vardır. Bizim de var ama bunlar açıklanmaz" dedi. Erdoğan, bir soru üzerine de Cumhurbaşkanı Sezer ve Genelkurmay Başkanı Orgeneral Hilmi Özkök'le bir sıkıntı yaşamadıklarını vurguladı. 
   
   'Denktaş'a yanıt sonra' 
   Ordu'dan helikopterle Samsun'a gelen Erdoğan'a gazeteciler Denktaş'ın "Bu baskı altında çıkacak neticeyi kabul etmek şerefsizliktir" dediğini hatırlatarak görüşünü sordu. Erdoğan bu soruya, "Şu anda benim bu tür konularla ilgili bir şey, emin elden bir haberim yok. Ankara'ya döndüğümde nedir, ne değildir, onu öğrenir, öğrendikten sonra da gerekli açıklamayı yaparız" dedi. Samsun'dan dönüşünde gazetecilerin "Dörtlü görüşmeler iptal edildi. Bu konudaki yorumunuz nedir " sorusuna Erdoğan, "Bana henüz bir haber gelmediğine göre, demek ki iyi gidiyor" karşılığını verdi. 
   
   İngiltere ve ABD, Türkiye için devrede    Bürgenstock'ta dün başlayan ikinci tur görüşmelerde Türkiye, ortaya çıkacak anlaşmanın ileride Avrupa hukuk organları tarafından delinmemesinin "hayati öneme sahip, vazgeçilmez koşul" olduğunu bildirdi. Türkiye'nin bu şartına hak veren İngiltere'nin ve ABD'nin, AB ülkeleri nezdinde girişimlerini yoğunlaştırarak, Brüksel zirvesinden Ankara'yı tatmin edecek bir karar çıkması için uğraştıkları bildirildi. Öte yandan Başbakan Erdoğan'ın da dün AB Komisyonu Başkanı Romano Prodi'yi arayarak Türkiye'nin beklentisini bir kez daha ilettiği öğrenildi. 
   
   
</TEXT>
</DOC>
