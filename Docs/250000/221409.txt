<DOC>
<DOCNO> 221409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/siyaset/siy05.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorumuz eylemde 
</HEADLINE>
<TEXT>

   Sağlık çalışanlarının iki günlük eylemi başladı. Doktorlar, "İnsanca yaşayabilecekleri maaş, eşit sağlık hakkı ve iş güvencesi" istiyor 
      İSTANBUL ANKARA Milliyet, DHA 

   
   Çalışma koşullarının iyileştirilmesini isteyen doktor ve sağlık çalışanları, hastanelerde iki günlük eylem başlattı. Türk Tabipleri Birliği ve Sağlık ve Sosyal Hizmet Emekçileri Sendikası'nı çağrısıyla yapılan eylem nedeniyle sadece acil hastalar, çocuklar, diyaliz hastaları, kanser tedavisi görenler ve yoğun bakımda tutulanların tedavileri yapıldı. Eylem bugün de sürecek. 
   İstanbul'da sabah çalıştıkları hastanelerde toplanarak eylemi başlatan sağlık çalışanları, daha sonra Şişli Etfal Eğitim ve Araştırma Hastanesi'nin bahçesinde, protestolarına devam etti. Eyleme, birçok hastanedeki sağlık çalışanı ve sendika destek verdi. İstanbul İl Sağlık Müdürü Prof. Dr. Erman Tuncer, eyleme sağlık çalışanlarının itibar etmediğini, hiçbir hastanede hizmet aksaması yaşanmadığını savundu. 
   Başkentteki hastanelerde eyleme yoğun katılım olurken, bazı poliklinikler ve kan ünitelerinin önünde uzun kuyruklar oluştu. Gün boyunca taşradan gelen hastalara poliklinik hizmeti verildi. Sabah erken saatlerde Ankara Numune Eğitim ve Araştırma Hastanesi önünde toplanan TTB ve SES üyesi sağlık çalışanları, hasta ve hasta yakınlarına eylem gerekçelerini anlattı. Hastane girişine, "Bu işyerinde grev var" yazılı pankart asılırken, eylemcilere ve vatandaşlara karanfil dağıtıldı. 
   
   Başhekim eylemci aradı 
   Yurdun birçok yerinde görevli doktorlar da eyleme destek verirken, Kayseri Devlet Hastanesi Başhekimi İsmail Tamer, servisleri dolaşarak eylemci doktor olup olmadığını denetledi. İzmir Tabip Odası Genel Sekreteri Dr. Mustafa Vatansever de Başbakan Recep Tayyip Erdoğan'ı SSK hastanelerinde muayene olmaya davet etti. Adana Tabip Odası Başkanı Dr. Rıza Mete, "Başbakanımız maaşının azlığından yakınıyor. Avrupa ülkelerinde çalışan doktorlar, bizim 10 katımız maaş alıyor. Bunun da göz önünde bulundurulması gerek" dedi. Mersin Devlet Hastanesi önündeki eylemde sağlıkçılar, "AKP sağlığa zararlıdır" pankartı taşıdı. 
   
   Bakan'a göre ideolojik    Doktorlar ve sağlık çalışanları, "insanca yaşayabilecekleri maaş, iş güvencesi, eşit ve sadece nüfus cüzdanıyla ulaşılabilir sağlık hakkı" için iş bıraktı. Ancak Sağlık Bakanı Recep Akdağ, eylemi "ideolojik" bulduğunu belirterek, ciddi katılım olmadığını söyledi. İstanbul Tabip Odası Başkanı Prof. Dr. Gençay Gürsoy da Akdağ'a "Doğrudur. Eylemlerimiz ideolojiktir. Halktan yana, eşitlikçi sağlık hizmetinden yana bir ideolojinin göstergesidir. Başbakan 7 milyara yaklaşan maaşının yetmediğini söylüyor, 300 - 400 milyon lira maaşla geçinmeye çalışan emekli doktorlar var" yanıtını verdi. 
   
   
   
</TEXT>
</DOC>
