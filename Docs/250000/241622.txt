<DOC>
<DOCNO> 241622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun30.html </URL>
<DATE> 2004/05/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gizli ABD hapishanelerindeki tutuklular... 
</HEADLINE>
<TEXT>

     Uluslararası Kızılhaç Komitesi, ABD'nin ''teröre karşı savaş''ında yakalanan ve çeşitli ülkelerde gizli cezaevlerinde tutulan mahpuslar hakkında kaygı duyduğunu bildirdi. 
     Komite Sözcüsü Eros Basisio, Kızılhaç'ın Amerikalı yetkililerden Afganistan, Pakistan ve diğer bazı ülkelerde son 2 yılda yakalanan bu tür kişiler hakkında bilgi ve bu tutuklularla görüşmek istediğini ilettiğini söyledi. 
     Kızılhaç'a göre, teröre karşı savaşta ele geçirilen şüpheli El Kaide ve Taliban üyeleri yalnızca Afganistan'daki Bagram üssünde ve Küba'nın Guantanamo körfezinde tutulmuyor. Bunun yanı sıra bazıları ''bilinmeyen yerlerde dışarıdakilerle görüştürülmeden'' alıkonuluyor. 
     Basisio, Kızılhaç'ın Afganistan'da girebildiği tek cezaevinin Bagram'daki olduğunu belirterek, başka yerlerde alıkonulan tutukluların akıbeti konusunda kaygı duyduklarını söyledi. 
     Bu arada, Kızılhaç yetkililerinden Florian Westphal, Guantanamo'daki askere cezaevini bu ay sonunda ziyaret edeceklerini söyledi. 
     Westphal, cezaevindeki koşulların kontrol edileceğini ve tutuklularla özel görüşmeler yapılacağını bildirdi. 
     
</TEXT>
</DOC>
