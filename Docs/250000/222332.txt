<DOC>
<DOCNO> 222332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/siyaset/siy20.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Abdurrahman'a suikast girişimi 
   IRAK Türkmen Cephesi ITC Başkanı Faruk Abdullah Abdurrahman'a, dün Bağdat'tan Kerkük'e giderken Halıs mevkiinde yola döşenen uzaktan kumandalı bombayla suikast girişiminde bulunuldu. Bombanın erken patlaması nedeniyle Abdurrahman ve yanındakiler yara almadan kurtuldu. Bir koruma aracı hafif hasar gördü. 
   
   ANAP adayının bürosu yüzüyor 
   ANAP'ın Bodrum Belediye Başkan adayı Vedat Kurutaş, uluslararası yolcu taşımacılığı yapan Kemal Reis Feribotu'nu "seçim gemisi" yaptı. Emekli banka müdürü Kurutaş, denizcilerin yanında olduğunu anlatmak için feribotu seçim bürosu haline getirdiğini söyledi. 
   
   Ağar Erdoğan'ın sözleri terörist yaptı 
   DYP lideri Mehmet Ağar, Antalya'daki mitingde Başbakan Erdoğan'a yüklendi. Ağar, Erdoğan'ın yakın geçmişteki sözlerinin kayıtlarda olduğunu ifade ederek şunları söyledi "Sizin nutuklarınız yüzünden bazı çocuklar Bosna'da, Afganistan'da, Çeçenistan'da öldü. Bunların bir kısmı da terörist oldu. Yakalananların İstanbul Belediyesi'nden çıkması tesadüf mü " 
   
   Ecevit mitingine 700 kişi geldi 
   DSP lideri Bülent Ecevit, ilk mitingini gerçekleştirdiği Adana'da dün 700 kişiye hitap etti. 
   Seçim otobüsüne asansörle çıkan ve mikrofonu tutarak yorulmaması için başına portatif mikrofon takılan Ecevit, Adana ve Mersin belediye başkan adaylarını tanıtırken, "Ankara ve Tarsus başkan adaylarını takdim ediyorum" dedi. AKP'nin rejimi yok etme amacında olduğunu iddia eden Ecevit, "Vatandaşa hakaret ediyorlar. Geçinemediklerini söyleyen ve DSP'yi öven bir kadına Abdullah Gül, DSP'ye gitmesini söylemiş. Bunu Allah söyletti" dedi. 
   
   MHP otobüsüne saldırı 4 yaralı 
   Tokat Turhal'da MHP'nin seçim otobüsü AKP'liler tarafından kurşun yağmuruna tutuldu, ikisi ağır, dört MHP'li yaralandı. Olay yerinden 22 boş kovan toplayan polis, saldırıda baş rolü oynadığı öne sürülen AKP'nin belediye başkan aday adayı Ayhan Doymuş'u gözaltına aldı. Olay, MHP adayı Belediye Başkanı Duran Evren ve 20 kadar partilinin otobüsle önceki akşam Mimarsinan Caddesi'nden geçerken, meydana geldi. 
   
   'Erdoğan'ı millet tedavi edecek' 
   Partİsİnİn Antakya'daki mitingine katılan CHP Genel Başkanı Deniz Baykal, Başbakan Erdoğan'ın "küçük - büyük dağları ben yarattım" anlayışı sergilediğini belirterek, "Bu bir hastalıktır, tedavisi vardır doktoru millet, reçetesi de oydur" dedi. Baykal, "Başı derde giren siyasetçi, Atatürk'e ve CHP'ye sataşır. Bir sıkıntısı var anlamaya çalışıyorum" diye konuştu. 
   
   Sezer boşuna seçmez 
   Cumhurbaşkanı Ahmet Necdet Sezer'in Anayasa Mahkemesi üyeliğine Yargıtay'ın belirlediği üç aday arasından neden Ali Güzel'i seçtiği merak edildi. Yargı muhabirimiz Gökçer Tahincioğlu'nun araştırması, Sezer'in tercihinin nedenlerini ortaya koyuyor. Güzel'in, Yargıtay'ın "töre indirimini meşrulaştıran" kararına, "ilkel aile intikamına prim tanımayın" diyerek karşı çıkan isim olduğu anlaşıldı. Sezer'in seçtiği Güzel, aynı zamanda idamın kaldırılmasına ilişkin makaleleriyle de tanınıyor. 
   
   Akşit'in iki sırrı 
   Kabinenin tek kadın bakanı Güldal Akşit bir taraftan da sağlık sorunlarıyla uğraşıyor. Son dönemde yüzü ve vücudundaki şişlikle dikkati çeken Akşit, kortizon kullanıyor, perhizine dikkat ediyor. Akşit, "Yağ bağlaması kaynaklı kiloyla karıştırılıyor ancak su toplamasından kaynaklı şişkinlik var" diyor. Akşit her gün 3 öğün Başkent Üniversitesi Tıp Fakültesi'nin gönderdiği yemekleri yiyor. Doktorlar izin vermediği için çocuğu olmayan Akşit, anne sevgisini Çocuk Esirgeme Kurumu'ndaki çocuklarla yaşıyor. 
   
   Kazanın yıldönümünde müjde 
   BUCA Şirinyer'de trenin altında kalarak sol bacağını kaybeden ilköğretim öğrencisi Ege Kamir'e 13 , acıyla hatırladığı kazanın yıldönümünde müjdeli bir haber geldi. Buca Kaymakamlığı'nın hediye ettiği protez bacağın dizden bükülmemesi ve diğer bacaktan kısa olması da Kamir'in yürüme hayallerini söndürdü. Ancak Kamir'in durumunu Türk arkadaşlarından öğrenen Alman doktorlar, protez bacak ve tedavi masraflarını üstlendi. 
   
   İstanbul'un deprem planı görücüye çıktı 
   İSTANBUL Büyükşehir Belediye Başkanı Ali Müfit Gürtuna, 10 yılda 10 milyar dolarla İstanbul'un 7'den büyük bir depreme hazır hale getirilebileceğini belirterek, "İstanbul'a bir an önce kazmayı vurmak zorundayız" dedi. Gürtuna, Grand Cevahir Otel'de birçok yabancı deprem profesörünün katılımıyla gerçekleştirilen 'İstanbul Deprem Master Planı Uluslararası Değerlendirme Toplantısı'nda, depreme yönelik yaptıkları çalışmalar hakkında bilgi verdi. Gürtuna, plan çerçevesinde pilot bölge seçilen Zeytinburnu'nda binaların tek tek incelendiğini ve güçlendirilmesi gereken binaların güçlendirileceğini, yıkılması gereken binaların da yıkılarak yeniden yapılacağını anlattı. 
   
   
   
</TEXT>
</DOC>
