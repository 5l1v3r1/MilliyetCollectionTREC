<DOC>
<DOCNO> 241647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko09.html </URL>
<DATE> 2004/05/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Washington'da Türkiye'ye 8.5 milyar dolarlık kredi tartışması... 
</HEADLINE>
<TEXT>

     ABD Hazine Bakan Yardımcısı John Taylor, Türk hükümeti tarafından kullanılmadığı gerekçesiyle iptal edilmesi önerilen 8,5 milyar dolarlık Amerikan kredisinin geri çekilmemesi gerektiğini söyledi. 
     Taylor, ABD Temsilciler Meclisi Tahsisler Komitesi'nde katıldığı oturumda, söz konusu kredinin, Irak Savaşı zamanında ABD'nin Türkiye'ye desteğini göstermek için ayrıldığını belirtti. 
     Türkiye'nin, mevcut durumda bu paraya ihtiyacı olmadığını söylediğini hatırlatan Taylor, kongre üyelerine, ''Size bu paranın tam olarak neden kullanılmadığını söyleyemem. Bu ekonomik olduğu kadar siyasi bir konu da. Ancak ben daha çok siyasi olduğunu söyleyeceğim'' dedi. 
     Taylor, şöyle devam etti 
     ''Bu kredi, savaş döneminde kritik bir zamanda destek için Türkiye'ye ayrılmıştı. Türkiye'ye bu krediyi verme yükümlülüğünü üstlendik. Kredinin iptali hiç de iyi bir fikir değil.'' ABD Kongre üyeleri ise bu paranın, Amerikan bütçesi için kullanılmasının daha yararlı olacağı konusunda ısrar ettiler. 
     Cumhuriyetçi Parti Arizona Milletvekili Jim Kolbe, ''Bize bu kredinin Türkiye için çok önemli olduğun söylendi. Ancak bu parayı kullanmakla bile ilgilenmiyorlarsa kredi onlar için önem taşıyor gibi görünmüyor'' diye konuştu. 
     Kolbe, kredinin iptal edilerek Amerikan bütçesinde gereken bir yerde kullanılmasını önerince Taylor, ABD'nin, bu kredinin verilmesini kararlaştırdığını ve geri çekmenin iyi bir fikir olmadığını söyledi. 
     Taylor, Türk hükümetinin bu fona ihtiyacı olduğu zaman ABD'nin de krediyi vermeye hazır olacağını kaydetti. 
     Cumhuriyetçi Parti Illinois Milletvekili Mark Kirk ise bu kredinin Türkiye'ye 4. Piyade Tümeni'nin Türk toprakları üzerinden Irak'ı işgali için ayrıldığını iddia ederek, bunun gerçekleşmemesi dolayısıyla kredinin iptal edilmesi gerektiğini savundu. 
     Kirk'ün bu iddiasına karşın ABD, söz konusu krediyi Türkiye'ye, kuzey cephesinin Türk toprakları üzerinden açılması için değil, savaşın başlamasından haftalar sonra ayırmıştı. 
     
</TEXT>
</DOC>
