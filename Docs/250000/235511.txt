<DOC>
<DOCNO> 235511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun24.html </URL>
<DATE> 2004/04/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Erdoğan Alman basınında Türköln'ün başbakanı 
</HEADLINE>
<TEXT>

     Hakkı Akduman bildiriyor 

Başbakan Recep Tayyip Erdoğan'ın Köln ziyareti ve Almanya Başbakanı Gerhard Schröder ile Türk-Alman Ticaret ve Sanayi Odası'nın TATSO açılışına katılmasına geniş yer veren Alman basını, Schröder'in Türkiye'ye AB için yardım vaadinde bulunduğunu yazdı. 
     Bild gazetesi, ''Türköln'ün Başbakanı'' başlığıyla verdiği haberde, Schröder'in Türkiye'ye AB üyeliği konusunda yardım sözü verdiğini, binlerce Türkün de Erdoğan ve Schröder'i büyük bir coşkuyla karşıladıklarını kaydetti. 
     Kuzey Ren Vestfalya Eyaleti Başbakanı Peer Steinbrück'ün de TATSO'nun açılışına katıldığı hatırlatılan haberde, binanın çevresinde alınan sıkı ve geniş çaplı güvenlik önlemlerine de dikkati çekti. 
     Kölner Express gazetesi de, ''Yabancılardan dost oldu'' başlığıyla verdiği haberde, Köln Büyükşehir Belediye Başkanı Fritz Schramma'nın da TATSO'nun açılışında yaptığı konuşmada, ''Bu tüm Kölnlüler için büyük bir gün. Çünkü ben bir Türk kentinin de Büyükşehir belediye başkanıyım. Misafir işçi ve yabancılardan çoktan dost oldu ve birlikte çok iyi yaşıyoruz'' şeklinde konuştuğuna işaret edildi. 
     Haberde, Erdoğan ve Schröder'in yaptıkları ''duygu yüklü'' konuşmalarla Türkiye'nin AB üyeliğini desteklediklerini bir kez daha dile getirdikleri ifade edildi. 
     Kölner Stadt-Anzeiger gazetesi, birinci sayfada Erdoğan ile Schröder'in bir fotoğrafını yayımlayarak, Schröder'in Türkiye'ye AB üyeliği yolunda destek sözü verdiğini yazdı. 
     Gazetede yer alan bir yorumda, Almanya'daki Türk şirketleriyle Türkiye'de faaliyet gösteren Alman şirketlerinin cirolarının gelecek 10 yıl içinde ikiye katlanmasının gerçekçi göründüğü, ancak bunun için Türkiye'deki bürokratik engellerin kaldırılmasının şart olduğu şeklindeki görüşe yer verildi. 
     Kölnische Rundschau gazetesi de, Erdoğan ve Schröder'in fotoğrafını birinci sayfada, ''Köln'de komplimanlar'' başlığıyla verdi. 
     Gazetenin iç sayfasında da ''Schröder Türklere cesaret verdi'' başlıklı haberinde, TATSO'nun açılışının yaklaşık 1100 davetliyle çok görkemli şekilde yapıldığı, Schröder'in de destek sözünü tutmada kararlı olduğu ifade edildi. 
     Haberde, Schröder'in, Türkiye'nin çok önemli gelişmeler sağladığı ve üyelik müzakerelerine başlanması için gerekli olan şartları yerine getirmeyeceği yönünde hemen hemen hiçbir belirti olmadığına inandığı kaydedildi. 
     
</TEXT>
</DOC>
