<DOC>
<DOCNO> 223071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun40.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'deki Kürtler'in bir kısmı vatandaş bile değil... 
</HEADLINE>
<TEXT>

     Suriye'de yaşayan ve bu ülkeye son dönemlerde göç eden Kürt kökenliler, Şam yönetimi tarafından vatandaş olarak kabul edilmiyor. 
     Suriye'nin kuzeyinde Türkiye sınırına yakın yerleşim birimlerinde oturanların bir bölümünü Suriyeli Kürtler oluşturuyor. Kürtlerin yaklaşık yüzde 30'luk kesimi ''Ecnebi'' statüsünde bulunuyor. Bu kesimin son dönemde Suriye'ye göç etmiş olan bölümü, vatandaş olarak kabul edilmedikleri için nüfus cüzdanı sahibi olamıyorlar. 
     Oy kullanamayan, memur olamayan bu kişilere Suriye devleti, askerlik de yaptırmıyor. Mülkiyet edinme hakkı bulunmayan Ecnebiler, ekonomik olarak zor şartlarda yaşamlarını sürdürüyorlar. Tarım işçisi veya yük taşıyıcısı olan Ecnebilere, nüfus cüzdanı yerine statülerini belirten kağıt veriliyor. 
     Suriye'ye bundan yaklaşık 40-50 yıl önce göç eden Kürtler ise nüfus cüzdanı alabilirken, diğer Kürtler gibi mülk edinemiyorlar. 
     
</TEXT>
</DOC>
