<DOC>
<DOCNO> 220099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur13.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda yürürken kafasına kurşun isabet etti, öldü... 
</HEADLINE>
<TEXT>

     ŞAKİR AYDIN İstanbul 

İstanbul Üniversitesi Hukuk Fakültesi öğrencisi Önder Babat 25 , Beyoğlu'nda üç arkadaşıyla yürüdüğü sırada, kimliği belirsiz bir kişinin silahından çıkan kurşunla hayatını kaybetti. 
     Alınan bilgiye göre, Hukuk Fakültesi 4. Sınıf öğrencisi olan Babat, dün akşam saatlerinde, üç arkadaşıyla Fransız Kültür Merkezi'nde kısa metrajlı belgesel film gösterisini izledi. Gösterinin ardından arkadaşlarıyla Taksim İmam Adnan Sokak'ta yürüyen Babat, aniden yere düştü. Yerden kaldırılan Babat'ın kafasının arkasından kanlar aktığını gören arkadaşları genç avukat adayını Taksim Eğitim ve Araştırma Hastanesi'ne kaldırdı. Babat, doktorların müdahalesine rağmen kurtarılamadı. Cesedi Adli Tıp Kurumu morguna kaldırılan Babat'ın, kafasından dokuz milimetre çapında bir mermi çekirdeği çıktığı belirtildi. 
     Öte yandan bilgisine başvurulan arkadaşları, silah sesini duymadıklarını söylediler. 
     Beyoğlu'nda başına nereden geldiği belli olmayan bir kurşun isabet eden hukuk fakültesi öğrencisi Önder Babat'ın ölümüne, ''mermi çekirdeği yaralanmasına bağlı beyin kanamasının yol açtığı'' bildirildi. 
     Avukat Anıt Baba, konuyla ilgili olarak A.A muhabirinin sorularını yanıtlarken, ''Babat'ın ölümüne önce bir taş parçasının yol açtığı yönünde ailesine bilgi verildiğini, daha sonra kendilerinin ısrarı üzerine otopsi yapıldığını'' kaydetti. 
     Avukat Baba, ''yapılan otopsinin ardından hazırlanan ön raporda, Önder Babat'ın ölümüne, ateşli silah mermi çekirdeği yaralanmasına bağlı kafatası kırığıyla birlikte beyin kanamasının yol açtığının ifade edildiğini'' söyledi. 
     ''Babat'ın cesedinde, 9 milimetre çaplı olduğu sanılan, üzerinde yiv ve set izleri bulunan bir mermi çekirdeği bulunduğunu'' dile getiren avukat Baba, ayrıntılı raporun ise daha sonra düzenleneceğini bildirdi. 
     İmam Adnan Sokak'ta arkadaşlarıyla yürüyen İstanbul Üniversitesi Hukuk Fakültesi 4. sınıf öğrencisi Önder Babat, önceki akşam aniden yere yığılmıştı. Başından kan aktığını gören arkadaşları tarafından Taksim Eğitim ve Araştırma Hastanesi'ne götürülen Babat, hayatını kaybetmişti. 
     Babat'ın ölümüne, ''uzak mesafeden havaya sıkıldıktan sonra düşüşe geçen ve polis dilinde 'yorgun kurşun' diye tabir edilen merminin yol açmış olabileceği'' belirtilmişti. 
     Bu arada, Beyazıt Meydanı'nda bir grup öğrenci, olayı protesto etti. 
     
     Maganda kurşunu mu 

     Adli Tıp Kurumu önünde toplanan arkadaşları ise, cinayetin planlı işlendiğini öne sürerek, katil ya da katillerin biran önce bulunmasını istediler. Babat'ın yakınları ise polis olay yerinde bulduğu kanlı bir taşı incelemeye aldığını, ancak otopsi sonucu Babat'ın kafasına tek kurşun sıkıldığının ortaya çıktığını söylediler. Öte yandan Babat'ın, bir magandanın ateşi sonucu hayatını kaybetmiş olabileceği de öne sürüldü. Amatör olarak tiyatro faaliyetleriyle de ilgilendiği öğrenilen Babat'ın cenazesi Yenibosna Cemevi'nde kılınan cenaze namazının ardından otobüsle memleketi Tunceli'ye gönderildi. 
     
</TEXT>
</DOC>
