<DOC>
<DOCNO> 226841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun57.html </URL>
<DATE> 2004/03/30/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Verheugen, AB komisyonu'na Kıbrıs Müzakereleriyle ilgili bilgi verdi 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, İsviçre görüşmelerini yarıda keserek geldiği Strasbourg'da, taraflar arasında yapılan müzakereler konusunda AB Komisyonu üyelerini bilgilendirdi. 
     AB Komisyonu çevrelerinden elde edilen bilgilere göre görüşmeler, Kıbrıs'ta varılacak olan anlaşmanın, AB üyelik anlaşması haline dönüşmesinin ne şekilde olacağı üzerinde yoğunlaştı. 
     Verheugen, bu konuda AB Komisyonu üyelerinden görüşlerini talep etti ve taraflara sunulan öneri hakkında bilgi verdi. 
     Edinilen bilgilere göre, taraflar arasında varılacak olan anlaşmanın AB Müktesebatına uyarlanması için ''Uyarlama yasası'' act of adoptation formülünün uygun bulunduğunu belirten Verheugen, bu formülün komisyon tarafından ''öneri'' olarak sunulması ve geçerli olması için AB Konseyi'nin 'oy birliği'' ile onaylaması gerektiğini kaydetti. 
     Türkiye ve Kıbrıslı Türklerin, bu anlaşmanın ''birincil hukuk'' primary law olması için yoğun talepleri olduğunu belirten Verheugen, ancak bunun için, varılacak olan anlaşmanın AB ülkelerinin parlamento ya da hükümetleri tarafından onayının gerektiğini hatırlattı. 
     Verheugen, bunun zaman alacağını, Kıbrıs'la ilgili daha önce onaylanan ''Katılım Anlaşması''nın değişmesi gerektiğini kaydederek, üstelik bu anlaşmanın üye ülke parlamentoları tarafından onaylanması konusunda ''güvence'' verilemeyeceğini söyledi. 
     AB Komisyonu'ndan alınan bilgilere göre, Verheugen, bununla birlikte Türk talebine de kapıyı tamamen kapatmadı. 
     Günter Verheugen, Strasbourg'daki toplantıdan sonra yeniden İsviçre'ye giderek, Kıbrıs görüşmelerine katılacak. 
     
</TEXT>
</DOC>
