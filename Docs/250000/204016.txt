<DOC>
<DOCNO> 204016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur23.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı'nın 2004 bütçesi kabul edildi... 
</HEADLINE>
<TEXT>

     Maliye Bakanı Kemal Unakıtan, özelleştirme programında sapma olmadığını belirterek, 2003 yılında özelleştirmeden beklenen yüksek rakamları halka yansıtamadıklarını söyledi. 
     Maliye Bakanlığı'nın 2004 yılı bütçesi ile 2002 Yılı Kesin Hesabı, TBMM Genel Kurulu'nda kabul edildi. 
     TBMM Genel Kurulu'nda milletvekillerinin sorularını ve eleştirilerini yanıtlayan Maliye Bakanı Unakıtan, devlete ait yerlerin kendi değerini bulmasından yana olduklarını kaydetti. Unakıtan, ''Sırf özelleştirilsin diye buraların yok pahasına özelleştirmesinden yana değiliz'' dedi. 
     Özelleştirme programından sapmanın sözkonusu olmadığını dile getiren Unakıtan, bugüne kadar yapılan özelleştirme bedelinin 750 milyon dolar olduğunu ifade etti. Unakıtan, kendi iradeleri dışında özelleştirmeyi etkileyen faktörler olduğuna işaret ederek, bu nedenle özelleştirmeden beklenen yüksek rakamları halka yansıtamadıklarını söyledi. 
     Tekel'in alkol bölümünün özelleştirildiğini, ancak sigara bölümünde, beklenen fiyat ile teklif edilen arasındaki farkın büyük olması nedeniyle özeleştirilemediğini hatırlatan Unakıtan, ''Özelleştirmede niyetimiz tamdır. Ama hiçbir kurumu yok pahasına vermemiz mümkün değil'' dedi Unakıtan, bazı KİT'ler için ilk ihalede beklenen teklifin verilmediğini, ancak ikinci defasında hedeflenen rakamların yakalandığını belirterek, buna örnek olarak İstanbul Gübre Sanayii, Gemlik Azot Sanayii, Trabzon Limanı ile SEKA'nın Taşköprü fabrikasını gösterdi. 
     Zaman zaman ''özelleştirilen yerlerde ne oluyor '' sorusuyla karşılaştığını belirten Unakıtan, ''Bu yerler yeni teknoloji ve yeni bir işletmecik anlayışıyla yönetiliyor ve üretim yapıyor'' dedi. Unakıtan, Ziraat Bankası, Halk Bankası ve Vakıfbank'ın özelleştirilmesi ile ilgili bir soru üzerine, kamu bankalarının yönetiminin değişmesiyle birlikte bu bankaların kara geçtiğini belirterek, ''Böylesine büyük potansiyele sahip bankaların yok pahasına özeleştirilmesinden yana değiliz. Önemli olan değerini bulmasıdır. Ama devletin bankacılık yapmasını istemiyoruz'' dedi. 
     AK Parti Erzurum Milletvekili Mustafa Ilıcalı'nın Erzurum Et Balık Kurumu'nun özelleştirilmesiyle ilgili sorusunu da yanıtlayan Unakıtan, ''Erzurum Et Balık Kurumu, özellikle hayvancılık üzerinde büyük fonksiyon icra ediyor. Burası da özelleştirme programı kapsamında ama bu fonksiyonu başka bir kuruma verinceye kadar özelleştirilmeyecek''diye konuştu. 
     
     ''ÜNİVERSİTELERE ART NİYETİMİZ YOK'' 
     Üniversitelere verilecek kadrolar konusunda kendisine gelen talepleri imzaladığını ve gerekli yerlere gönderdiğini bildiren Unakıtan, ''Üniversitelere karşı art niyetli düşüncemiz olamaz. Bu kurumlar bizim gözbebeğimizdir, ilim irfan yuvalarıdır'' dedi. 
     Üniversitelere hem bütçe hem de kadro açısından azami imkanları sunduklarını anlatan Unakıtan, zaman buldukça üniversiteleri ziyaret ettiğini ve sorunları hakkında rektörlerden bilgi aldığını ifade etti. 
     
     ''ERKEKLER DE TEMİZLİĞE GİDİYOR'' 
     CHP İstanbul Milletvekili Kemal Kılıçdaroğlu, Maliye Bakanlığı bütçesi üzerinde kişisel görüşlerini dile getirirken, Hükümet'in ekonomiyi bilmediğini savundu. 
     2004 yılı bütçesinde kayıtdışı ekonomiyle mücadele edileceğinin yer almasına karşılık bunun nasıl ve hangi yöntemlerle yapılacağından söz edilmediğini anlatan Kılıçdaroğlu, Hükümet'in bunu IMF'ye ihale ettiğini iddia etti. 
     Kılıçdaroğlu, Bingöl'de yapılan deprem konutlarıyla ilgili yaptıkları çalışmayı yakında Meclis'e getireceklerini, Bayındırlık ve İskan Bakanlığı'nın 42 milyar liraya mal ettiği konutları TOBB'nin 29 milyar liraya yaptığını söyledi. 
     Kılıçdaroğlu, işsizliğin büyük boyutlara ulaştığını savunarak, ''Eskiden ev temizliğine kadınlar giderdi şimdi erkekler gidiyor''dedi. 
     Görüşmelerin tamamlanmasının ardından Maliye Bakanlığı'nın 2004 Yılı Bütçesi ile 2002 Yılı Kesin Hesapları kabul edildi. 
     Genel Kurul'da daha sonra 2004 Mali Yılı Bütçe Tasarısı'nın maddelerine geçildi 
     
</TEXT>
</DOC>
