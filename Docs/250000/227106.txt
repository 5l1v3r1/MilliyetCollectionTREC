<DOC>
<DOCNO> 227106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/yazar/cemal.html </URL>
<DATE> 2004/03/31/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tarih sizi affetmez 
</HEADLINE>
<TEXT>

   AKP hükümeti, Kıbrıs'ta çözümle ilgili siyasal kararlılığını devam ettiriyor. Ayrıca, bugün gelinmiş olan noktada Kıbrıs'ta çözümü engelleyeni tarih affetmez diye düşünüyorum 
   BÜRGENSTOCK, İsviçre 
   
      Hava pazar gününden beri enfes. Lüzern Gölü, karlı dağlar ve ılık bahar güneşinin altında renk cümbüşüyle gerçekten harikulade bir doğa manzarası çiziyor, insana yaşama sevinci aşılıyor. 
   Ama Rumlar sinirli 
   Pazartesi günü açıklanan Annan planının dördüncü versiyonu Rum tarafını rahatsız etti. Yunanistan'ın yeni Başbakanı Karamanlis'e yakın Yunanlı bir yazar arkadaşım önceki gece otelin lobisinde dert yandı 
   "Bugün sizin gününüz. Ama yarın bizim günümüz olacak." 
   Türk tarafının tedirginliği işte bundan kaynaklanıyordu. Planın son halinden memnundu Türk heyeti. Daha yapılacak iş, düzeltilecek çarpıklıklar olsa da, dördüncü taslak Türk tarafının önceliklerini genel olarak karşılıyordu. 
   
   Sevinç gösterisi yapılmasın    Ama bu havayı karşı tarafa fazla belli etmek istemiyordu Türk heyeti. Müzakere pozisyonunun zayıflayacağını, Rumların ertesi günü büyük bir yaygara koparıp dengeyi lehlerine çevireceğinden kaygı duyuyorlardı. Başbakan Erdoğan da pazartesi gecesi haber salıyordu, etrafta sevinç gösterisi yapılmasın, zaten böyle bir durum da henüz yok diye... 
   Bir başka deyişle Türk tarafı karambolden son dakika golü yemek istemiyordu. 
   Malum, Başbakan Mehmet Ali Talat en az renk verenlerden biriydi. Genellikle heyecanlı olmayan bir yapıya sahip Talat yakın çevresine şu itirafı yapıyordu 
   "Ama doğrusu bu defa planı beklerken heyecan duydum. Daha önceden ışık almıştık iyi şeyler olacak diye... Ama yine de heyecanlandım planı elime alırken..." 
   Salı sabahı durum böyleydi. 
   Rumların neden sinirli olduklarını Türk heyetinden üst düzeyde bir diplomatik kaynağa sorunca şu karşılığı aldım 
   "Rumların kafasına bir şey yeni yeni dank etmeye başladı. Devlet elden gidiyor, yeni bir devlet kuruluyor. Yanlarına da bir ortak geliyor. Üstelik eşit... Oysa Rumlar Türkleri hep azınlık olarak gördüler. Bu gerçeği yeni fark etmeye başladılar. Ama aynı zamanda özellikle sinirli gözükmek de işlerine geliyor, Genel Sekreter'i etkilemek, ekstra bir şeyler alabilmek için..." 
   
   Liderlerin pazarlığı yok    Oyun bu. Dünkü yazımda da belirtmiştim. Rum ve Türk taraflarının birbirleriyle müzakere ettikleri söylenemez. Pazarlığı daha çok Kofi Annan ve yardımcısı Alvaro de Soto'yla yapıyorlar. 
   Örneğin Başbakan Erdoğan, Annan'la pazartesi akşamı yaptığı görüşmede derogasyonla ilgili olarak bazı ince ayarları, bu çerçevede AİHM'nin rolünü, Kuzey'e gelecek Rumların sayısını, Karpaz'ı, yeni devletin vatandaşı olacak Türkiyeli göçmenlerin sayısını gündeme getirdi. Bu konuda bazı iyileştirmeler istedi BM Genel Sekreteri'nden... 
   Salı günü perde böyle açıldı. 
   Rumlar bastırdı. Türk tarafı ne aldı görünüyorsa, Rumlar tersini istedi. Biz ise memnun olsak bile biraz daha fazlasını talep ettik. Kuzey'e gelecek Rum sayısını yüzde 21'den yüzde 18'e indirdiler. Biraz daha indirin dedik. Derogasyon ve birinci hukukla ilgili olarak daha çok güvence ve uzun zaman talebinde bulunduk. Bu konuda AİHM'ye ortak başvuru ve mektup formülünün yetersizliğini gündeme getirdik. Son isteklerimizi sekiz on maddede toplayıp dün sabah Annan'a verdik. 
   Biz bastırdık, Rumlar bastırdı. Birinin istediğinin tam tersini öbür taraf istiyordu. 
   Dünkü ikinci perde buydu. 
   Sonuç ne kadar değişir Annan planında bu saatten sonra çok fazla bir değişiklik olması gerçekçi bir beklenti değil. Tarafların durumdan tümüyle memnun olmaları da eşyanın tabiatına aykırı... 
   Şimdi ne olacak 
   Annan, hakemlik yetkisini kullanıp bugün iki tarafa da bir metin, yani Annan planını verecek, 20 Nisan'da Güney'de ve Kuzey'de referanduma sunmaları için... 
   Bir haftadır Bürgenstock'tayım. Türk tarafını olabildiğince yakın markajda tutmaya çalıştım. Annan planının son halinden memnun oldukları anlaşılıyor. 
   Daha önemlisi AKP hükümeti, Kıbrıs'ta çözümle ilgili siyasal kararlılığını devam ettiriyor. Bu bakımdan seçim sonuçları da hükümetin elini güçlendirmiş durumda. Erdoğan - Gül ikilisinin bu saatten sonra armudun sapı üzümün çöpü diyerek Kıbrıs'ta çözümü yatıracaklarına, çözüme taş koyacaklarına ihtimal vermiyorum. Davos sonrası, New York zirvesiyle girilmiş olan tünelin ucunda böyle bir olumsuzluk gözükmüyor. 
   Ayrıca, bugün gelinmiş olan noktada Kıbrıs'ta çözümü engelleyeni tarih affetmez diye düşünüyorum. 
   Peki ya Rumlar ne yapar Buraya bir soru işareti koymak, hiç olmazsa bir 24 saat daha beklemekte yarar olabilir. 
   
      
   
   
</TEXT>
</DOC>
