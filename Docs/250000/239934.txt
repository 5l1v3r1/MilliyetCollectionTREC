<DOC>
<DOCNO> 239934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun21.html </URL>
<DATE> 2004/05/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Denktaş Yeniden aday olmayı düşünmüyorum 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs'ta iki halkın varlığını ve Rumların Kıbrıs Türküne hükmedemeyeceğini teyit eden referandumun ardından gelinen noktanın iyi değerlendirilmesi gerektiğini'' belirterek, ''Sağlam durursak Avrupa Birliği'ne AB kendi ayaklarımız üzerinde gireriz'' dedi. 
     Annan planı ve referandumla birlikte yaşanan süreçte çok üzüldüğü zamanlar olduğunu, ancak direndiğini ifade eden Denktaş, ''Türkiye'ye karşı kırılma lüksüm yok ama çok içlendim'' dedi. 
     Gelecek yıl yapılacak cumhurbaşkanlığı seçimlerinde aday olmayı düşünmediğini de açıklayan Denktaş, ''Talat, Serdar gibi yetişmiş insanlar var'' ifadelerini kullandı. Cumhurbaşkanı Denktaş, oğlu Serdar Denktaş için, ''Soyadı Denktaş olmasa baş tacı olurdu'' diye konuştu. 
     Cumhurbaşkanı Rauf Denktaş, Türk Ajansı-Kıbrıs'a TAK yaptığı açıklamada, yaşanan sürecin ardından Annan planının yeniden gündeme geleceğine inanmadığını ifade ederek, ''Bir tarafın reddiyle plan ortadan kalktı'' dedi. Denktaş, ikinci bir referandum ihtimalinin de gündemden çıkması gerektiğini söyledi. 
     Annan planına karşı çıkmasına rağmen referandumun yıllardan beri Türk tarafının dile getirdiği iki ayrı halk ve Rum yönetiminin Türkleri temsil edemeyeceği gerçeğini teyit ettiğini belirten Denktaş, ''Bu noktadan sonra geldiğimiz yeri korumalı, gerisine düşmemeliyiz. Eşitlik, iki halk, garantiler gibi konuları tekrar tartışmaya açacak süreçlere, müzakerelere karşı çıkmalıyız'' dedi. 
     
     'HAYIR' ÇIKSA DAHA İYİ OLURDU 

     Denktaş, ''Türklerin 'evet' yanıtı böylesi avantajlar sağladığına göre niye hayır kampanyası yürüttünüz, bu çelişki değil mi '' sorusuna ise ''İki taraftan da hayır çıksa o zaman her şey daha da iyi olurdu. O zaman dünya iki tarafın da bir arada yaşamak istemediğini görür, başka formüllere yönelirdi'' diye konuştu. Denktaş, ''Allah'tan Rumlar 'hayır' dedi de felaketten döndük'' ifadesini kullandı. 
     
     ERDOĞAN 'TANINACAK' DEDİ. BU MİLLİ SENETTİR 

     Referandumda halkın yüzde 35'inin 'hayır' diyerek devlete ve egemenliğe sahip çıktığını, yüzde 65'inse ambargoların kalkacağı, AB üyeliği, ekonomik sorunların aşılacağı beklentisiyle 'evet' dediğini söyleyen Denktaş, bu yönde vaatlerde bulunan dünya liderleri ve Türk hükümetini göreve çağırdı. 
     ''Sözlerini, vaatlerini yerine getirmelerini bekliyoruz. Hadi bakalım'' diyen Denktaş, ''Rumların 'hayır' demesine rağmen Türk tarafından 'evet' çıkarsa KKTC tanınacak'' diyen Başbakan Recep Tayyip Erdoğan'a da, ''Ben bu sözü milli senet olarak kabul ettim, bekleyeceğiz, bekliyoruz'' ifadelerini kullandı. 
     Tüm vaatlere karşın bugüne kadar somut bir adım atılmadığını, Türk mallarının Rum limanlarından ihracını öngören düzenlemenin kabul edilemeyeceğini kaydeden Denktaş, ''Somut hiçbir şey yok. Bekliyoruz. Bu geçici devrede dikkatli olmalıyız. Bize verir göründükleri kolaylıkların karşısında siyasi diyet isteyecekler. Bizi Rum'a bağlamak isteyen oyunlar olacak, dikkat'' dedi. 
     
     DEVLET POLİTİKASI OLUŞTURULMALI 

     Yeni süreçte kazanımların korunması için tek bir ağızdan konuşmanın ve devlet politikası belirlemenin önemini vurgulayan Denktaş, ''İktidardaki partilerin mensupları her biri bir şey söylüyor. Bu dışardan bakanları şaşırtır ve bizi zayıflatır. Geldiğimiz yerden bizi aşağı çekmeleri için fırsat verir. O nedenle oturup bir yol belirlemeliyiz ve çok dikkatli olmalıyız'' diye konuştu. 
     ''Referandumun ardından Türkiye'yle yapılması gereken ortak değerlendirmenin hala yapılamadığını, önümüzdeki günlerde bu konuda bir gelişme olabileceğini'' söyleyen Denktaş, ''Siz de ortak değerlendirmeye katılacak mısınız '' sorusuna, ''Benim de doğal olarak olmam lazım. Olur muyum olmaz mıyım davete bağlı, göreceğiz'' karşılığını verdi. 
     
     RUMLARA GÜVENMEM İÇİN TEK BİR NEDEN YOK 

     Rumların Kıbrıs'ın tümüne sahip çıkma niyetinden hiçbir zaman vazgeçmediğini, referandumla da bu gerçeğin ortaya çıktığını kaydeden Denktaş, ''AKEL ile CTP'nin dostluğu buna örnek, işin gerçeği, gerçek niyetleri esasa gelince ortaya çıktı'' diye konuştu. 
     ''Rumlara hiç mi güvenmiyorsunuz '' sorusuna da Denktaş, ''Güvenmem için tek bir sebebim yok. 50 yıldır onlarla beraberim, dostlarım var. Ama siyasetlerine güvenmiyorum. Tek bir sebep göster, fikrimi değiştireyim ve güveneyim'' karşılığını verdi. 
     
     ÇOK ÜZÜLDÜĞÜM ZAMANLAR OLDU AMA... 

     Cumhurbaşkanı Rauf Denktaş, ''Annan planıyla birlikte son zamanlarda içte ve Türkiye hükümetiyle çatışma yaşadınız. Bu süreçte yalnız kaldığınızı, yıprandığınızı hissettiniz mi '' sorusunaysa ''Üzüldüğüm anlar çok oldu, incindim ama özellikle Türk hükümetlerine karşı kırılma lüksüm yok'' karşılığını verdi. 
     Denktaş, Türkiye denince akan suların durduğunu bilen bir kişi olduğunu belirterek, şunları söyledi 
     ''Şimdiye kadar 'Türkiye' diyerek geldik. Türkiye yıllarca Kıbrıs konusunda yumruk gibiydi. İş parti siyasetine dönünce buradaki halk Türkiye'den gelen sese riayet etmeyi görev bildi. Bu ayrılığı yaşadık. Türk hükümetleriyle geçmişte de zaman zaman görüş ayrılıkları yaşadık ama ilk defa basın yoluyla yaşandı. Bunlar hep yeniliklerdi. Kıbrıs Türk halkını koloni idaresinden alıp devlete getirmiş bir kişinin yıpratılması için Madam Fogg'un Türkiye'de ve buradaki kalemşorlarının ne denli faaliyet gösterdiklerine şahit oldum. Fakat mücadelenin gereği addettim ve sarsılmadım. Görevimi yaptığımın idraki içinde görevimi yapmaya devam ettim, yazılı ve sözlü olarak endişelerimi belirttim, ikazlarımı yaptım. Üzüldüğüm anlar çok oldu ama, vatan müdafaasında bir asker mermi yağmuru altında nasıl ki şehit oluncaya kadar görevini yapar, bizim durumumuzdaki bir kişi de bu tür saldırılar karşısında görevini yapmaya devam eder. Belli ki ABD, İngiltere ve bazı AB ülkeleri, Türk hükümetiyle birlikte beni 'uzlaşma yolunda engel' olarak gördüler.'' Zaman zaman gözlerinin yaşarmasının nedeninin yalnızlıktan değil, kaygılarından kaynaklandığını belirten Denktaş, ''Geçmişi bu kadar tez unutan bir halkın başına çok büyük felaketler gelebilir. O günleri yeniden yaşamak istemem. Toplu mezarlar, toplu göçler yaşadım. Geçmişin acılarını ve nedenlerini bilen bir kişi olarak tabi ki gözlerim dolar, ağlamaklı olurum. Türk askerini adadan çıkaracak bir plana seve seve 'evet' diyen halkımı gördükçe içlenirim'' dedi. 
     
     NEW YORK'A TÜRKİYE'YE İNANARAK GİTTİM 

     ''Süreçte hiç hata yaptığınıza inanıyor musunuz '' sorusuna, ''Hata yapmamak mümkün değil'' diyen Denktaş, referandum sürecinin takvime bağlandığı New York görüşmelerine Türkiye'ye inanarak katıldığını, ancak verilen sözlerin tutulmadığını belirtti. 
     Denktaş, New York sürecini şöyle değerlendirdi 
     ''New York'a Türk hükümetinden kati garanti almasam gitmezdim. Olmazsa olmazlarımızı hep sıraladık, bunlar arasında Genel Sekreter'in hakemliğinin tek başına kabul edilemeyeceği de vardı. Olmazsa olmazlarımız olmazsa masadan kalkma hakkımızı da kabul ettiler ve öyle gittim. Oraya gittiğimde Müsteşar Uğur Ziyal geldi, cebinden bir kağıt çıkardı, 'talimatımızı okuyalım' dedi ve hayretler içerisinde dinledim. Türkiye'den talimat... Bu talimatı Ankara'da söyleselerdi New York'a gitmezdim. Talimat da 'katiyen New York'ta görüşmeler kesilmeyecek, her zorlukta Sayın Müsteşarla görüşülecek ve onun dediği olacak'... Benim Ankara'yla anlaşmam bu değildi... Ama bizim o anda bilmediğimiz bir gerçek vardı. Meğer Davos'ta teslim olmuşuz. Planın, hakemliğin kabul edildiğini Genel Sekreter'e Başbakan Erdoğan Davos'ta söylemiş. Davos'tan garanti alan Genel Sekreter duvar gibi karşımıza çıktı... Papadopulos hakemliğe karşı çıktı, ben de destek verdim. 'Nasıl desteklersin' diye papara koptu, 'aman görüşmeler kesilemez' denildi. Ben de 4'lü konferans önerdim, böylece hakemlik Türkiye ve Yunanistan'ın da katılımıyla 3'lü olacaktı. Buna Türkiye 'tamam' deyince devam ettik... Ama buraya gelince ikili görüşme yapılmadı, oyalama taktikleri oldu. Çünkü her şey başka yerlerde hazırlanıyordu.'' 
     
     BİZ 40 YIL YANLIŞ YAPMADIK 

     Türkiye'nin bu süreçte önerilere ''evet'' diyerek uzlaşmacı tavır sergilediğini ve dünyadan ''alkış aldığını'' belirterek, ''Rum ve Yunan da aynı olsaydı Kıbrıs gidecekti'' ifadelerini kullanan Denktaş, ''Rumların 'hayır' diyeceği dikkate alınarak danışıklı dövüş müydü '' sorusuna, ''Keşke öyle olsa danışıklı dövüş olsaydı bana da söylenirdi ve ben de oynardım. Tamamen Rum tarafının 'evet' diyeceğine inanılarak oynanan bir oyundu ve Kıbrıs meselesini bitireceklerdi'' diye konuştu. 
     Türkiye'nin AB'ye girebilmek için Kıbrıs meselesinden kurtulmak ve ''40 yıllık yanlışı doğrultmak istediğini'' söyleyen Denktaş, ''Bizim gücümüze giden o. Biz 40 yıl yanlış yapmadık. 40 yıl milli bir davayı Türkiye'ye inanarak ve güvenerek, her zorluğa direnerek göğüsledik. Sanki 'Denktaş siyaseti' gibi gazetelerini aleyhime çalıştırmak, beyanatlarıyla bizi yıpratmak... Bunlar Kıbrıs meselesinden kurtulmaya yönelikti...'' dedi. 
     
     TALAT'IN ÖN PLANA ÇIKMASI DOĞAL 

     Referandumun ardından lider olarak Başbakan Mehmet Ali Talat'ın ön plana çıkmasını ''doğal'' diye niteleyen Cumhurbaşkanı Denktaş, şunları kaydetti 
     ''1968'de Dr. Küçük, görüşmeci olarak beni tayin etti. 1974'lere geldik, yine benim üzerime kaldı ve bugünlere geldik. Yani neredeyse 40 yıl. Doğalı, bu işleri Dışişleri'nin yürütmesiydi. Ama dünya bizim makamlarımızı tanımadığı için liderlik sıfatının arkasına saklanarak benimle yürüttü. Şimdi hükümet başkanını makamında ziyaret etmeleri büyük olay, bunun neticeleri var.'' 
     
     SIRTLARININ OKŞANMASI BENİ GÖLGEDE BIRAKMAK İÇİN 

     Hükümetin ön plana çıkma sürecinin İsviçre zirvesiyle birlikte başladığını belirten Denktaş, bu konuda da şunları anlattı 
     ''Mehmet Ali Talat gitmem için çok rica etti, 'gitmeyeceğim' dedim, çünkü oraya gidersem plan aleyhine konuşamazdım. Gitmedim ama hükümete tam yetki verdim. Bu hükümetin öne çıkması demekti ve ben onları bilerek gönderdim. Gelişmelerden de memnunum. Bu arada Amerika, İngiltere, hatta Türkiye tarafından onların sırtlarının okşanması beni gölgede bırakmak içindir aynı zamanda. Ama bu önemli değil. Hükümetin öne çıkması önemli ve benim yüküm hafifledi.'' 
     
     ADAY DEĞİLİM...TALAT VE SERDAR VAR 

     Cumhurbaşkanı Rauf Denktaş, gelecek yıl yapılacak cumhurbaşkanlığı seçimlerinde yeniden aday olup olmayacağının sorulması üzerineyse aday olmayacağını ilk kez açıkladı ve Başbakan Talat ile Dışişleri Bakanı ve Başbakan Yardımcısı Serdar Denktaş'ı işaret etti. 
     Denktaş, şunları söyledi 
     ''Görevimi layıkıyla yaptım, daha fazla devam etmenin hiçbir yararı olmaz. Gerçi geçen seçimlerde de aynı şeyi düşündüm ve son an içten ve Türkiye'den gelen baskılarla devam mecburiyetinde kaldım. Ama gelecek yıl 82 yaşında olacağım. 3-5 sene hayatım kalmışsa onu da kendi kendime yaşamak hakkımdır. Ben de, ailem de adaylığımı düşünmüyoruz. Yetişen insanlar da var, Talat var, Serdar var. Bunlar insana umut veriyor.'' 
     
     SERDAR'IN SOYADI OLMASA 

     Cumhurbaşkanı Rauf Denktaş, Serdar Denktaş'ın siyasi geleceğiyle ilgili olarak da, ''Soyadı 'Denktaş' olmasaydı bugün baş tacı yapılabilirdi. Soyadı 'Denktaş' olduğu için atılan taşlardan tabiatıyla pişecek, daha da olgunlaşacak. Takdirle izliyorum, iyi yetişti, güçlüdür, doğruları biliyor, memnunum. İnsan doğmaz, yetişir. Özellikle de çekerek yetişir'' dedi. 
     
</TEXT>
</DOC>
