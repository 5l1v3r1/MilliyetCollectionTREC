<DOC>
<DOCNO> 228283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sontur03.html </URL>
<DATE> 2004/04/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türkiye'de 1.2 dakikada 1 trafik kazası... 
</HEADLINE>
<TEXT>

     Türkiye'de 1.2 dakikada ortalama 1 trafik kazasının meydana geldiği ve bu kazalarda her gün yaklaşık 8 kişinin hayatını kaybettiği bildirildi. 
     Emniyet Genel Müdürlüğü istatistiklerinden derlenen bilgiye göre, geçen yıl Türkiye genelinde 422 bin 304 trafik kazası meydana geldi. Kazalarda 2 bin 818 kişi hayatını kaybetti. 
     Emniyet Genel müdürlüğü yetkilileri, Türkiye'de günde ortalama 1157, saatte 48, 1.2 dakikada ise 1 kazanın meydana geldiğini belirttiler. Ortalama olarak Türkiye'de hergün 8 kişi karayollarında can veriyor. 
     Söz konusu dönemde meydana gelen 422 bin 304 trafik kazasında toplam 468 trilyon 335 milyar 636 milyon liralık maddi hasar oluştu. Yapılan hesaplara göre, kazalarda günlük ortalama 1 trilyon 283 milyar 111 milyon liralık maddi hasar meydana geliyor. 
     Kazaların azaltılması ve söz konusu tablonun düzeltilmesi amacıyla sürücü ve yayalara yönelik yoğun eğitimler verildiğini belirten emniyet yetkilileri, geçen yıl bu kapsamda Türkiye genelinde, 1 milyon 188 bin 521 kişiye, trafikte karşılaşabilecekleri 250 risk hakkında ayrıntılı eğitimler verildiğini ve bu eğitimlere kesintisiz devam edileceğini ifade ettiler. 

     
</TEXT>
</DOC>
