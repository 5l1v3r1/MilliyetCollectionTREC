<DOC>
<DOCNO> 200108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/ekonomi/eko06.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erener, kendi şirketini kuruyor 
</HEADLINE>
<TEXT>

   Young Rubicam Reklamevi Ajans Başkanı Serdar Erener, aralık ayı sonunda ajanstan ayrılıyor 
      EKONOMİ SERVİSİ 
   
   Young Rubicam Reklamevi ile 2003 yılı sonunda biten sözleşmesini yenilemeyen Serdar Erener'in aralık sonu itibari ile ajanstan ayrılacağı belirtiliyor. 
   Konu hakkında açıklama yapmayan ajans yetkilileri ve Serdar Erener dün bütün gün ajansta toplantı yaptılar. Sektörde Erener'in, Erener Partners adında yeni bir ajans kurduğu ve şirketin Beşiktaş Akaretler'deki ofisinde 15 Ocak'tan itibaren faaliyete başlayacağı gelen bilgiler arasında. Yeni ajansta Reklamevi ekibinden Uğurcan Ataoğlu'nun yanı sıra Necmiye İşgören ve Murat Lafçı'nın da bulunduğu, ajansın Reklamevi müşterilerinden Ülker, Turkcell ve Garanti'ye hizmet vereceği, Arçelik'in ise Young Rubicam Reklamevi ile çalışmaya devam edeceği belirtiliyor. 
   
   Açıklama pazartesi 
   Erener'in Young Rubicam Reklamevi ile sözleşmesini yenilemeyeceğini ajans içi bir yazışmayla duyurduğu ve konuyla ilgili olarak pazartesi günü bir basın toplantısı düzenleyeceği öğrenildi. Erener son olarak Turkcell'in kontörlü kartı Hazırkart için "Özgür Kız", Ülker için Cola Turka ve Bonus Card'ın gençlere yönelik kontörlü kredi kartı "16 YSK" için reklam kampanyaları hazırlamıştı. 
   Reklamevi, Young Rubicam'ın Türk ortağı. Kurucusu Atilla Aksoy. Serdar Erener ajansın hem ortağı hem de kreatif direktörlerinden biri. 2002 yılında en yüksek ciroya ulaşan reklam ajansı olan Reklamevi, aynı zamanda Türkiye'nin en çok Kristal Elma alan ajansı. Türkiye'nin yabancı bir reklam ajansıyla ortak olmuş ilk ajanslarından. Bu yıl Kristal Elma Reklam Ödüllerine katılmayacağını açıkladı. Müşterileri arasında Ülker, Garanti Bankası, Hazır Kart, Dandy, Yataş, Colgate, Milka, Arçelik bulunuyor. 
   
   
</TEXT>
</DOC>
