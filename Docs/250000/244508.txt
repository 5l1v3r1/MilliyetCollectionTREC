<DOC>
<DOCNO> 244508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo14.html </URL>
<DATE> 2004/06/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaşlı eski antrenör Feyyaz'dan Metin, Ali ve Gökhan'a destek... 
</HEADLINE>
<TEXT>

     Beşiktaş'ta sezonun sona ermesiyle birlikte görevinden ayrılan antrenör Feyyaz Uçar, yardımcı antrenör olarak isimleri geçen eski takım arkadaşları Metin, Ali ve Gökhan'a destek sözü vererek, ''Hangisi gelirse gelsin başarılı olur. Onlar veya benim olmam fark etmez'' dedi. 
     Beşiktaş'ın 100. yılındaki şampiyonluğunda yardımcı antrenör olarak görev yapan Feyyaz Uçar, siyah-beyazlı ekibin resmi internet sitesi ''www.besiktasjk.com''da yaptığı açıklamada, yeni sezonda yardımcı antrenör olarak isimleri geçen eski takım arkadaşları Metin, Ali ve Gökhan'dan övgü ile bahsederken, ''Onlar benim 20 yıllık dostlarım. Beşiktaş'ın içinde olmaları bana sonsuz gurur verir. Hangisi göreve gelirse gelsin elimden gelen bütün desteği vereceğim'' diye konuştu. 
     Feyyaz Uçar, ''Lucescu ve Sinan Engin gitti, takımı tanıyan Feyyaz Uçar görevde kalsın'' yönündeki yorumlara katılmadığını belirtirken, Metin, Ali ve Gökhan'ın da Beşiktaş'ı kendisi kadar tanıdığını kaydetti. 
     ''Onların veya benim olmam fark etmez. Çünkü hepimiz Beşiktaş'ın evlatlarıyız'' diyen Feyyaz, kendisine Beşiktaş'ta görev veren eski başkan Serdar Bilgili ve yönetim kuruluna şükran borçlu olduğunu, yeni başkan Yıldırım Demirören'in de büyük başarılara imza atacağına inandığını sözlerine ekledi. 

     
</TEXT>
</DOC>
