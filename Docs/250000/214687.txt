<DOC>
<DOCNO> 214687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yazar/pulur.html </URL>
<DATE> 2004/02/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Tam karikatür konusu "Sporda dostluk " 
</HEADLINE>
<TEXT>

   
   GEÇENLERDE "Hocahanım"ı gördük "Hocahanım" rahmetli arkadaşımız karikatürcü Nehar Tüblek'in eşi İlhan Tüblek'tir, Nehar da eşinden söz ederken "Hocahanım" dediği için biz de öyle deriz. 
   "Hocahanım"ın şikayeti vardı 
   "Duyuramıyorum " diyordu 
   "Nehar'ın yarışma haberine gazeteler yer vermiyor, onun için yarışmayı duyuramıyoruz." 
   
   NEHAR Tüblek, doğma büyüme Beşiktaşlıydı, birkaç sokak değişse bile, hep Beşiktaş'ta oturdu, Kabataş'ta okudu, Beşiktaş kahvelerinde "okey" oynadı, karikatürlerindeki ince halk esprilerini Beşiktaş çarşısından edindi, yıllarca "Hürriyet"te bir odada oturduk, çalıştık, bir de Tahsin Öztin abi, ikisi de gitti, o odadan bir biz kaldık. 
   
   NEHER Tüblek'in ölümünden sonra Beşiktaş Belediyesi, Karikatürcüler Derneği ile birlikte onun adına bir yarışma düzenledi. Beşiktaş Belediye Başkanı o tarihte CHP'li Ayfer Atay'dı, yerine seçilen ANAP'lı Yusuf Namoğlu, geleneği sürdürdü, yarışmanın bu yıl ki konusu "Sporda Dostluk", yarışmaya katılmak isteyenler, çizdiklerini, 15 Şubat'a kadar Karikatür ve Mizah Müzesi'ne gönderebilirler. 
   Birinciye 1.5 milyar, ikinciye 1 milyar, üçüncüye 650 milyon, üç mansiyona da 350'şer milyon lira ödül verilecek... 
   İşte "Hocahanım"ın "Gazeteler yer vermiyor dediği buydu. 
   
   GEÇENLERDE genç bir meslektaş adayı, bize bazı şeyler soruyordu, keşke bu örneği ona verseydik 
   "Bizim meslek budur işte, yarım yüzyıla yakın bu mesleğe hizmet eden Nehar Tüblek adına konulan bir yarışmanın iki satırlık haberine bile yer vermezler." 
   Belki genç meslektaş adayı bundan etkilenir, içine şüphe düşerdi, biz ise o şüpheleri çok geride bırakmıştık... 
   Abdi İpekçi ile Uğur Mumcu'ya bile "artık onların modası geçti" diye bakılan bir işkolunda çalıştığımızı çoktaaan anlamıştık. 
   Her şeyin olduğu gibi insanların da "son kullanma tarihi" vardır, ama "o tarih" herkes için gelecektir. 
   
      
   
</TEXT>
</DOC>
