<DOC>
<DOCNO> 240135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas12.html </URL>
<DATE> 2004/05/14/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rakamlarla Türk eğitim sistemi... 
</HEADLINE>
<TEXT>

     Türkiye'de ilköğretim döneminde çoğunluğu kız olmak üzere 1.5 milyon çocuğun eğitim sürecine katılamadığı bildirildi. 
     Eğitim ve Bilim Emekçiler Sendikası'nın Eğitim Sen , Milli Eğitim Bakanlığı'nın 2003-2004 yılı verilerinden derlediği bilgilerden oluşan araştırmada, Türkiye'de üniversiteler de dahil 17 milyon 310 bin öğrencinin, toplam 59 bin 873 okulda eğitim gördüğü kaydedildi. 
     Araştırmada, ilköğretim kademesinde çoğunluğu kız öğrenci olmak üzere 1.5 milyon kişinin eğitim sürecine katılamadığı bildirildi. 
     İlk ve orta öğretim kademelerinde örgün eğitim-öğretim hakkından yararlanması gereken 8-15 yaş arası nüfusun 20 milyon olduğu vurgulanan araştırmada, bu dönemde eğitim hakkından yararlanamayan öğrencilerin sayısının 4 milyon 800 bin olduğu belirtildi. 
     Araştırmada, eğitimden uzaklaşmanın çok çocuklu ve gelir düzeyi düşük ailelerde görüldüğüne dikkat çekilerek, açık lise öğrenci sayılarındaki artışın ise çocukların büyük oranda çalışmaya itildiğini gösterdiği savunuldu. 
     Araştırmada, özellikle ortaöğretime yeni başlayanlarla mezunlar arasındaki yüzde 30'luk farkın bu değerlendirmeye neden olduğu vurgulanarak, ilköğretime başlayan her 100 öğrenciden 10'unun ilköğretim süresi boyunca, 16'sının ilköğretim bitince, 30'unun da ortaöğretim sürecinde örgün eğitim-öğretim sisteminin dışına çıktığı bildirildi. 
     İlköğretimde toplam öğrenci içinde kız öğrencilerin oranının yüzde 47 olduğu, bu oranın ortaöğretimde yüzde 41'e düştüğü belirtilen araştırmada, bu durumun ilköğretimi bitiren kızların ortaöğretime devam etme konusunda kimi sıkıntılar yaşadığını gösterdiği anlatıldı. 
     
</TEXT>
</DOC>
