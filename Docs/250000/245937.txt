<DOC>
<DOCNO> 245937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun31.html </URL>
<DATE> 2004/06/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gül, BOP için sert konuştu Rol almayacağız, ne olduğu belli değil 
</HEADLINE>
<TEXT>

     Göksel Sözer 
Mısır'ı ziyaret eden Dışişleri Bakanı ve Başbakan Yardımcısı Abdullah Gül, Büyük Ortadoğu Projesiyle ilgili ilginç açıklamalar yaptı. 
     Türkiye'nin Büyük Ortadoğu Projesi'ne bakışının sorularak, bu proje çerçevesinde Türkiye'de temsilcilikler açılacağının ileri sürülmesi üzerine Gül, şunları söyledi 
     ''Amerikalıların Büyük Ortadoğu dediği, Avrupalıların daha geniş Ortadoğu dediği konunun ne olduğu açıkçası belli değil. Herkes bir şey söylüyor. Türkiye'nin böyle bir konuda rol alması söz konusu değil. Bizim anladığımız, projenin konuşulduğu şeklinden ayrı olarak İslam ülkelerinin, kendi coğrafyamız ve halklarımız lehine reformları kendi inisiyatifi ve arzusuyla yapmasıdır. Başkalarının projesi ile bizim hiçbir alakamız yok.'' 
     
     MISIR'DAN MEMNUN DÖNÜYOR 
     Dışişleri Bakanı ve Başbakan Yardımcısı Abdullah Gül, Mısır ziyareti çerçevesinde Arap Birliği Genel Sekreteri Amr Musa ile görüştü. 
     Gül, Arap Birliği merkezindeki 1 saatlik görüşmesinin ardından, Musa'nın verdiği çalışma yemeğine katıldı. 
     Yemekten sonra yapılan ortak basın toplantısında Musa, Gül'e ''Aziz kardeşim'' diye seslenerek, Gül'ü ağırlamaktan duyduğu memnunuyeti dile getirdi. 
     Musa, görüşmede bölgesel ve uluslararası konuları ele aldıklarını ve bu çerçevede Irak, Filistin ve Kıbrıs konularında yararlı görüşmeler yaptıklarını söyledi. 
     Bakan Gül de Mısır'daki temaslarını değerlendirmesinin istenilmesi üzerine, Devlet Başkanı Hüsnü Mübarek'le yararlı bir görüşme yaptıklarını ve kendisine Kıbrıs'la ilgili geniş bilgi verdiğini kaydetti. 
     İslam Konferansı Örgütü İKÖ dışişleri bakanları İstanbul toplantısının da görüşmede gündeme geldiğini belirten Gül, toplantıda İKÖ genel sekreteri seçiminin olacağını hatırlatarak, ''Mısır doğumlu Türk vatandaşı adayımız Ekmelettin İhsanoğlu için destek istedim. Mübarek'le görüşmemden büyük bir memnuniyetle dönüyorum'' dedi. 
     Gül, Arap Birliği'ni ikinci kez ziyaret etmekten de memnun olduğunu belirterek, Musa ile Kıbrıs, Irak ve Filistin konularını ele aldıkların kaydetti. 
     İstanbul Ambarlı'da ele geçirilen silahlara ilişkin soru üzerine Gül, bu konuya görüşmede değindiklerini, ancak bunun küçük ve teknik bir konu olduğunu ifade etti. Gül, bu konunun abartılmaması gerektiğini söyleyerek, konunun kısa süre içinde çözümlenmesini beklediklerini bildirdi. 
     Bakan Gül, Türk askeri birliklerinin Irak sınırına kaydırıldığına ilişkin bazı iddiaların sorulmasına karşılık, bu haberleri ilk kez duyduğunu, böyle bir şey olsa haberi olacağını, bu iddiaların doğru olmadığını kaydetti. 
     
</TEXT>
</DOC>
