<DOC>
<DOCNO> 210168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko41.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüks oteller Kurban Bayramı'na hazırlanıyor... 
</HEADLINE>
<TEXT>

     Dedeman Otelleri, The Ritz-Carlton ve Swissotel The Bosphorus İstanbul, Kurban Bayramı için alternatif paketler hazırladı. 
     Dedeman Hotels Resorts International'dan yapılan açıklamada, Dedeman Otelleri misafirlerinin, bembeyaz karlar üzerinde kayak yapmaktan Ege ve Akdeniz kıyılarında dinlenmeye, Kapadokya'da doğal güzellikleri keşfetmekten kent içinde konforlu bir bayram tatili geçirmeye kadar birçok seçenek arasından tercih yapabilecekleri bildirildi. 
     Kurban Bayramı tatilinde Dedeman Otelleri'nde geçerli olacak konaklama fiyatlarına göre, oda-kahvaltı 1 ya da 2 kişi Hotel Dedeman İstanbul'da 95 milyon liradan, Otel Dedeman Ankara'da 69 dolardan başlıyor. 
     Yarım pansiyon konaklama, Resort Dedeman Antalya'da 60 milyon, Resort Dedeman Park Antalya'da 32 milyon, Resort Dedeman Bodrum'da 60 milyon, Resort Dedeman Cappadocia'da 100 milyon, Resort Dedeman Olive Tree'de 70 milyon, Hotel Dedeman Rize'de 50 milyon, Hotel Dedeman Diyarbakır'da 60 milyon liradan, Ski Resort Dedeman Erciyes'de ise tam pansiyon konaklama 115 milyon liradan başlıyor. 
     
     THE RITZ-CARLTON 
     The Ritz-Carlton İstanbul, 30 Ocak-9 Şubat tarihleri arasında 4 gece konaklayacak misafirlerine bir gecelik konaklama hediye edecek. 
     Kısmi Boğaz manzaralı deluxe odada tek ya da çift kişilik konaklama, Boğaz manzaralı Çintemani Restaurant'da açık büfe kahvaltı, ve odada özel bayram hediyesinin dahil olduğu paket, sağlık, güzellik ve bakım merkezi Laveda Spa'ya ücretsiz giriş de içeriyor. 
     Gecelik Kurban Bayramı paketinin fiyatı ise KDV dahil 150 dolar olarak belirlendi. 
     
     SWISSOTEL'DE KURBAN BAYRAMI 
     Swissotel The Bosphorus İstanbul da Kurban Bayramı için özel bir konaklama paketi sunacak. 
     1-4 Şubat 2004 tarihleri arasında geçerli olacak uygulama, Boğaz ve park manzaralı odalarda konaklama, Cafe Suisse Restoran'da açık büfe kahvaltı ve Wellness Center'daki kapalı havuz, sauna, gym ve jakuziden ücretsiz yararlanma olanaklarını içeriyor. 
     Paketin iki kişi bir gece konaklama fiyatı KDV dahil, park manzaralı odada 140 dolar, Boğaz manzaralı odada 160 dolar olarak saptandı. 
     
</TEXT>
</DOC>
