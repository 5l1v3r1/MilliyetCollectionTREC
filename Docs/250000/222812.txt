<DOC>
<DOCNO> 222812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy09.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "KKTC'nin bir bayrağı var ve bu bayrak ilebet kalacak" 
</HEADLINE>
<TEXT>

     DSP Genel Başkanı Bülent Ecevit, KKTC'nin bir bayrağı olduğunu belirterek, ''Bu bayrak ilelebet kalacak. Burada yeni bir bayrağa gerek yok'' dedi. 
     Ecevit, eşi Rahşan Ecevit ile birlikte geldiği Yalova'da, konvoy eşliğinde şehir turu attı. 
     Ecevit, otobüsten vatandaşları selamlayarak, esnafa hoparlörle ''hayırlı işler'' dileğinde bulundu. 
     Otobüste, basın mensuplarının sorularını da yanıtlayan Ecevit, Kıbrıs'la ilgili bir soru üzerine şöyle dedi 
     ''KKTC'nin bir bayrağı var ve bu bayrak ilelebet kalacak. KKTC'nin halen kullandığı bayrak, 1974 Barış Harekatı'nın ve dolayısıyla barışın, özgürlüğün sembolüdür... O nedenle, Kıbrıs'ta yeni bir bayrağa gerek yoktur. Zaten ben Kıbrıs görüşmelerinden bir sonuç çıkacağına inanmadığımdan dolayı belirlenen bayrağa gerek olacağını da düşünmüyorum.'' Bülent Ecevit, daha sonra Bursa'ya gitmek üzere Yalova'dan ayrıldı. 
     
</TEXT>
</DOC>
