<DOC>
<DOCNO> 239424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo21.html </URL>
<DATE> 2004/05/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Trabzonspor, Gökdeniz ile masaya oturdu 
</HEADLINE>
<TEXT>

     Trabzonsporlu yöneticiler, iç transferde gelecek sezon sonu sözleşmesi sona erecek olan Gökdeniz Karadeniz ile görüştü. 
     Mehmet Ali Yılmaz Tesisleri'nde transfer komitesi üyeleri Nevzat Şakar, Süleyman Atal ve Yusuf Ziya Yılmaz, Gökdeniz ile yaklaşık 2 saat süren bir görüşme yaptılar. 
     Görüşme sonrasında Gökdeniz, tesislerin arka kapısından gazetecilere görünmeden çıkarken, kulüp asbaşkanı Nevzat Şakar, gazetecilerin sorularını yanıtladı. 
     Şakar, Gökdeniz ile aralarında ufak tefek anlaşmazlıklar bulunduğunu belirterek, ''Bir noktada anlaşmaya çalışıyoruz. Anlaşacağımızı ümit ediyoruz. Gökdeniz de aynı gayret içerisinde'' diye konuştu. 
     Gökdeniz'in yarın sabah İstanbul'a gideceğini kaydeden Şakar, ''Gökdeniz ile görüşmelerimiz olumlu biçimde devam ediyor. Bugün veya yarın bir görüşme daha yapacağız. İstanbul'a gitmeden oldu oldu, olmadı geldikten sonra tekrar görüşeceğiz'' dedi. 
     Şakar, Gökdeniz'in sözleşmesini 2 yıl uzatmayı düşündüklerini söyledi. 
     
     CELALEDDİN'İN TRANSFERİ 
     Şakar, Malatyaspor Kulübü ile Celaleddin konusunda anlaşmaya vardıklarını açıkladı. 
     Malatyaspor'un Celaleddin'in sözleşmesini feshedeceğini kaydeden Şakar, ''Bu oyuncu ile oturup görüşmedik. Sezon sonunda görüşeceğiz. Büyük olasılıkla 3-4 yıllık sözleşme imzalayacağız'' dedi. 
     
     SIRADA SEDAT VAR 
     Şakar, Konyasporlu Sedat'ın transferinin de birkaç gün içinde netleşebileceğini söyledi. 
     Sedat'ın transferi konusundaki çalışmaların sürdüğünü kaydeden Şakar, ''Bu oyuncu ile bir problemimiz yok. Kulübü ile yapılan görüşmelerde bir problem var. Bunu 1-2 gün içinde aşacağımızı ümit ediyoruz'' şeklinde konuştu. 
     Şakar, dış transferde bazı oyuncular ile görüşmelerinin devam ettiğini, anlaşmaları halinde bu oyuncuların adlarını da açıklayacaklarını sözlerine ekledi. 
     
</TEXT>
</DOC>
