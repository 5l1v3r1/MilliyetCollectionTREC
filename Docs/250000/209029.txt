<DOC>
<DOCNO> 209029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun12.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsel suça internet ve cep telefonu cezası .. 
</HEADLINE>
<TEXT>

     İngiltere'de internetteki sohbet odalarında çocuk sayılacak yaştaki kızları kandırmak ve Galler'den 14 yaşında bir kızla cinsel ilişkiye girmekten yargılanan bir kişiye, hapis cezasının yanı sıra 5 yıl süreyle internet ve cep telefonu kullanma yasağı getirildi. 
     Cezanın, türünün ilk örneği olduğu ve ilk kez bir yargıcın suçluya herhangi bir teknolojik imkandan faydalanma yasağı koyduğu belirtildi. 
     Mold Sulh Ceza Yargıcı Huw Daniel, demiryolu bekçisi 37 yaşındaki Gary Geoffrey'in 5 yıl süreyle internet hizmeti veren hiçbir kuruluşa abone olamayacağı, internet kullanamayacağı ve hiçbir kuruluştan cep telefonu alamayacağına hükmetti. 
     İnternetteki sohbet odalarında tanıştığı kızlara 20 yaşında olduğunu söyleyerek tanışma imkanı sağlayan Thomas'ın, bu kızlardan biriyle dört kez cinsel ilişkiye girdiğini belirten yargıç, bunun affedilemez bir suç olduğunu bildirdi. 
     Bu arada, yasanın kendisine suçluya sadece iki yıl hapis cezası vermeye olanak sağladığını hatırlatan Yargıç, ''bu da artık yeterli değil. Yasalar gözden geçirilmeli ve küçük yaştaki bir kızla ilişki kuran yetişkinlere verilen hapis cezası artırılmalı'' dedi. 
     İngiliz yasalarına göre, tecavüze uğrayan kurbanın 14 yaşından küçük olması halinde suçluya ömür boyu hapis cezası verilebiliyor. 14 yaşından küçük çocuklara cinsel tacizin cezası da 10 yıldan başlıyor. 
     
</TEXT>
</DOC>
