<DOC>
<DOCNO> 244501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo07.html </URL>
<DATE> 2004/06/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Galatasaray, Fatih Sonkaya'nın transferini bitirdi 
</HEADLINE>
<TEXT>

     Galatasaray, Roda takımında forma giyen Fatih Sonkaya'nın transferini sonuçlandırdı. Ali Sami Yen Stadı'ndaki çalışmalar ise perşembe günü başlayacak. 
     Galatasaray, Roda'nın Türk yıldızı Fatih Sonkaya'nın transferindeki pürüzü giderdi. Sarı kırmızılılar, iki ay önce Fatih Sonkaya ile protokol yapmış ancak, sarı kırmızılı yöneticilerin bu transferi beklemeye almaları sonrasında gurbetçi futbolcu ile sorun yaşanmıştı. 
     
     Canaydın ikna etti 

     Ancak Standard Liege'nin savunma oyuncusu Önder Turacı'nın bonservis sorununun giderilememesi üzerine, Başkan Özhan Canaydın, Fatih ile ikinci kez görüşerek Galatasaray'a gelmeye ikna etti. 
     Sarıkırmızılıların önümüzdeki günler içerisinde Fatih Sonkaya ve Adanaspor'dan transfer edilen İbrahim ile sözleşme imzalamaları bekleniyor. 
     Bu arada dış transfer için girişimler de sürüyor. Monaco'nun Arjantinli yıldızı Gallardo, Inter'in Fransız orta saha oyuncusu Sabri Lamouchi ve yine Inter'in Siere Leoneli yıldızı Muhammed Kallon ile temaslar sürüyor. 
     
     Yeni gözde Van Buyten 

     Ayrıca Marsilya'nın savunma oyuncusu Van Buyten de sarı kırmızılı ekibin transfer listesinde yerini aldı. 
     Belçika Milli Takımı'nda forma giyen Van Buyten, Galatasaray'ın teklifine olumlu yanıt verdi. Ancak kulübü Marsilya ile bonservisi için yapılan pazarlık henüz sonuç vermiş değil. 
     
     Sami Yen yeni sezona yetişecek 

     Bu arada Ali Sami Yen Stadı'nın sezona yetiştirilmesi için çalışmalar perşembe günü başlayacak. Şişli Belediye Başkanı Mustafa Sarıgül'ün üstlendiği onarım çalışmlarının yeni sezona yetiştirleceği açıklandı. 

     
</TEXT>
</DOC>
