<DOC>
<DOCNO> 220025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko02.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Suriye sınırındaki mayınların temizlenmesi için çalışıyoruz 
</HEADLINE>
<TEXT>

     Devlet Bakanı Kürşad Tüzmen, ''Suriye sınırındaki mayınların temizlenmesi konusundaki ciddi bir çalışma ve planlamayı önümüzdeki günlerde göreceksiniz'' dedi. 
     Türkiye ile Suriye arasındaki ticari ilişkileri ve işbirliği olanaklarını geliştirmek üzere işadamlarıyla Kilis üzerinden karayoluyla bu ülkeye gelen Tüzmen, gazetecilerle Suriye sınırındaki mayınlı araziler konusunda sohbet etti. 
     Türkiye-Suriye sınırındaki 55 bin hektar ve yaklaşık 550 kilometre karelik bir alanın 50 seneyi aşkın bir süredir mayınlı olduğunu hatırlatan Tüzmen, bu alanı organik tarıma açma çalışmaları yapıldığını kaydetti. 
     Bakan Tüzmen, söz konusu arazinin 50 senedir hiçbir şekilde kimyasallarla gübre ve diğer bir takım kirlilikle alakası olmadığı için organik tarıma çok uygun olduğunu vurguladı. 
     
     5 BİN AİLE İŞ BULACAK 
     Suriye sınırındaki mayınlı arazinin tarıma açıldığı zaman meyvecilik, hayvancılık ve işlenmiş tarım ürünleri açısından ciddi bir ihracat potansiyelinin yaratılacağını kaydeden bakan, böylece 5 bin aile ve toplamda da 25 bin kişinin iş bulabileceğini bildirdi. 
     Ön çalışmada kendilerine verilen bilgiye göre, araziyi 100'er dönümlük parseller şeklinde ailelere vermek istediklerini belirten Tüzmen, şöyle konuştu 
     ''Senelerdir kullanılmayan ve oldukça iyi bir büyüklüğü olan bu toprakları Türk tarımına ve ihracatına kazandırmak istiyoruz. Amacımız bu. Mayınlanmış arazi tamamen devlete ait hazine arazisi sıfatıyla adlandırabileceğimiz arazilerdir. Valilerimiz dağıtılacak toprak için ailelerin tespiti konusunda çalışmaları başlattılar. 
     Tamamen doğal yollarla ürünlerini üretecekler. Biliyorsunuz organik tarımla elde edilen bitkiler, Avrupa piyasalarında kilosu yaklaşık 40 dolardan satılıyor. Normalde yetiştirdiğimiz en güzel ürününüzü 3-4 dolardan fazlaya satamıyorsunuz. Bu kadar büyük bir fiyat farkı oluyor...'' 
     
     MAYINLARIN TEMİZLENMESİ 
     Devlet Bakanı Tüzmen, bölgedeki mayınların özel sektöre ihale yoluyla parsel parsel temizlettirileceğini ve bu konudaki çalışmaların da Milli Savunma Bakanlığı tarafından yürütüldüğünü bildirdi. 
     Mayınları temizleme işinin çok kolay bir iş olmadığını da vurgulayan Tüzmen, bu işin çok ciddi bir şekilde yürütülmesi gerektiğini kaydetti. 
     Bölgedeki mayınların yeraltı sularının da etkisiyle eski haritalara göre çok daha değişik yerlerden çıkabildiğini belirten Tüzmen, bölgenin parsel parsel uzun bir çalışma sonucunda temizleneceğini söyledi. 
     Tüzmen, ''Mayınların temizlenmesi konusunda ciddi bir çalışma ve planlamayı önümüzdeki günlerde göreceksiniz'' diye konuştu. 
     
</TEXT>
</DOC>
