<DOC>
<DOCNO> 224214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko08.html </URL>
<DATE> 2004/03/21/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bireysel emekliliğe talep artıyor... 
</HEADLINE>
<TEXT>

     Bireysel emekliliğe talep artıyor. Nitekim Mart ayının ilk haftasında bireysel emeklilik sözleşme sayısı yüzde 21.2, toplam katkı payı da yüzde 12.8 oranında arttı. 
     A.A muhabirinin Hazine Müsteşarlığı verilerini baz alarak yaptığı hesaplamalara göre, fona yönlendirilmiş sözleşme sayısı Mart başındaki 48 bin 546 rakamından 8 Mart'a gelindiğinde 58 bin 829'a çıktı. Bir haftalık sürede 10 bin 283 yeni sözleşme fona yönlendirildi. 
     Katılımcı sayısı da bu dönemde 46 bin 672 kişiden 56 bin 864 kişiye çıktı. 
     1 Mart'ta 20.3 trilyon lira olan toplam katkı payı tutarı 8 Mart'ta 22.9 trilyon liraya, 19.3 trilyon lira olan toplam yatırıma yönlendirilen fon büyüklüğü de 21.7 trilyon liraya yükseldi. 
     
     KATILIMCI PROFİLİ 
     Fona yönlendirilmiş bireysel emeklilik sözleşmelerinin yüzde 37.2'si 25-34 yaş arası yüzde 37.1'i de 35-44 yaş arası katılımcılardan oluşuyor. Bu iki yaş grubunun toplamı sözleşmelerin dörtte üçüne ulaşıyor. 
     45-55 yaş arası katılımcıların payı yüzde 18.5, 25 yaş altı katılımcıların payı yüzde 5.4, 56 yaş üzeri katılımcıların payı ise yüzde 1.8 olarak hesaplanıyor. 
     
     TL GÖZDE 
     Bu arada, fona yönlendirilmiş sözleşmelerin yüzde 75.9'u TL cinsinden, yüzde 18.2'si dolar cinsinden, yüzde 5.9 ise euro cinsinden sözleşmelerden oluşuyor. 
     
     AYLIK ÖDEME TERCİH EDİLİYOR 
     Öte yandan, fona yönlendirilen bireysel emeklilik sözleşmeleri içinde 1 ayıl ödemelerin ağırlığı görülüyor. Katılımcıların yüzde 91.2'si aylık olarak prim ödemeyi tercih ediyor. 
     3 aylık ödemelerin payı yüzde 4.7, 6 aylık ödemelerin payı yüzde 1, yıllık ödemelerin payı ise yüzde 3.1 olarak hesaplanıyor. 
     
</TEXT>
</DOC>
