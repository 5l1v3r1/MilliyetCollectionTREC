<DOC>
<DOCNO> 236214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy12.html </URL>
<DATE> 2004/04/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP ''1 Mayıs'ın resmi tatil olması için yasa teklifimiz kabul edilsin'' 
</HEADLINE>
<TEXT>

     CHP Grup Başkanvekili Kemal Anadol, çalışanlara AK Parti iktidarı kadar çarpık bakan bir iktidarın daha işbaşına gelmediğini ileri sürdü. 
     Kemal Anadol, TBMM'de 1 Mayıs ile ilgili olarak düzenlediği basın toplantısına, gazetecilere kırmızı karanfil dağıtarak başladı. Tüm basın emekçileri ve işçi sınıfının bayramını kutladığını belirten Anadol, ''Tüm emekçiler için, işsizliğin kaderine terk edilen yurttaşlarımız için, barış için, demokrasi için, sömürünün olmadığı bir dünya için 1 Mayıs'ta tüm emekçilerimizi egemen güçlerin oyununa gelmeyerek, güçlerini bölmeden, haklı istemlerini alanlarda ortaya koymaya çağırıyoruz'' dedi. 
     AK Parti iktidarında emekçi kesimin kazanılmış haklarının bile geriye götürüldüğünü iddia eden Anadol, depremin, ekonomik krizlerin tüm yükünün çalışanların omzuna yüklendiğini söyledi. Çalışan kesimlere bu kadar çarpık bakan bir başka iktidarın daha işbaşına gelmediğini ifade eden Anadol, emekçilerin, tüm vatandaşların iktidara yanıtını 1 Mayıs'ta meydanlarda vereceği görüşünü dile getirdi. 
     Sendikaların 1 Mayıs'ı İstanbul'da Taksim meydanında kutlama talebine olumsuz yanıt veren İstanbul Valiliği'ni eleştiren Anadol, 1 Mayıs 1977'den beri Taksim meydanının emekçilere kapalı tutulduğuna dikkat çekti. ''Taksim, konserlere, sarhoş naraları atan lümpen tiplere açık ama emekçilere kapalı'' diyen Anadol, buna gerekçe olarak 33 yurttaşın yaşamını yitirdiği kanlı 1977 1 Mayıs kutlamalarının gösterildiğini belirterek, ''Bu yurttaşları öldüren işçiler mi Bunun yanıtı koskoca bir hayırdır'' görüşünü dile getirdi. 
     Bir toplumun demokratikleşmesinin yasalardan önce geçmişiyle hesaplaşmasına bağlı olduğunu kaydeden Anadol, bir suikast sonucu yaşamını yitiren gazeteci-yazar Uğur Mumcu'nun kitabında gündeme getirdiği sorulara hala yanıt verilmediğini belirtti. Hukuken artık bir sonuç alabilmenin mümkün olmadığını, davanın zaman aşımına uğradığını anımsatan Anadol, ancak hala 33 ceset üzerinden spekülasyon yapılmasının doğru olmadığını söyledi. 
     
</TEXT>
</DOC>
