<DOC>
<DOCNO> 218581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur02.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Başbakanımız güvenilirlikte Bush ve Blair'i geride bıraktı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Başbakan Erdoğan'ın uluslararası bir ajansın dünya liderleri arasında yaptığı güvenirlilik araştırmasında, Bush ve Blair'i geride bıraktığını söyledi Bolu'nun Gerede İlçesi'nde Ak Parti İlçe teşkilatınca düzenlenen toplantıda konuşan Şahin, Türkiye'nin son bir yıl içinde dış politikadaki itibarının arttığını belirterek, ''Türkiye artık bölgede sözü dinlenen bir ülke oldu. Ankara'ya artık her hafta bir yabancı başbakan, bakan geliyor. Uluslararası bir ajansın dünya liderleri arasında yaptığı güvenirlilik araştırmasında Başbakan Tayyip Erdoğan ABD Devlet Başkanı Bush ve İngiltere Başbakanı Blair'i geride bıraktı. Hükümetimiz yıl sonunda AB konusunda müzakere tarihi alacak, ben ve arkadaşlarım buna gönülden inanıyor'' dedi. 
     
     ''TEMEL İNSAN HAKLARI'' 

     3 kasım seçimlerinde Başbakan Tayyip Erdoğan'ın Gerede İlçesi'nde vatandaşlara hitap ederken milletvekili bile olmadığını anımsatan Şahin, temel insan hakları konusunda önemli adımlar atıp, anayasal değişikliler yaptıklarını belirterek, ''Bu adımları atmasaydık genel başkanımız Tayyip Erdoğan, bugün Başbakan koltuğunda oturamazdı'' diye konuştu. 
     Şahin, geçmişte Türkiye'nin Kopenhag kriterlerine uyup uymadığını kontrol için Türkiye'ye sık sık gelen Avrupa Konseyi üyelerinin önümüzdeki günlerde artık Türkiye'nin bu konuda denetlenmesi, yönünde bir kararı onaylamaya hazırlandığını ifade ederek, ''Temel insan hakları konusunda gelinen nokta çok iyi. Artık bu ülkede köşe yazarları, şairler hapis yatmıyor. Kitaplar toplatılıp yakılmıyor'' dedi. 
     
     ''SİYASİLERE VE HÜKÜMETE GÜVEN ARTTI'' 

     İzmir'de bulunan 9 Eylül Üniversitesi tarafından 2002 yılında yapılan bir ankette vatandaşların en az parlamentoya güvendiğinin ortaya çıktığını ifade eden Şahin, aynı üniversite tarafından 2003 yılında yapılan ankette ise güven sıralamasında hükümetin 3'üncü, siyasi partiler ve parlamentonun ise 4 ve 5'inci sıraya yerleştiğini kaydederek, şöyle konuştu 
     ''Ankette en güvenilmeyen kurum ise üniversiteler çıkmış. Bu durumun YÖK Başkanı ve üniversite yöneticileri tarafından araştırılması lazım. 
     Biz iktidara geldikten sonra, bizi kendilerine yakın bulan bazı belediye başkanı arkadaşlarımız partimize geçtiler. Bu bizim ilk mahalli seçim denememiz, buna rağmen Türkiye genelinde oyların yüzde 50'sini almayı hedefliyoruz. Mahalli seçimler sonrasında, başka partilerden olan belediye başkanlarını partimize geçseler de kabul etmeyeceğiz.'' İstanbul Büyükşehir Belediye Başkanı adayı olan DSİ Genel Müdürü Veysel Eroğlu'nun tekrar eski görevine döneceğini de açıklayan Şahin, ''Yeni şeçilen belediye başkanları şimdiden projelerini hazırlasınlar. Eroğlu, tekrar görevinin başında, sizlerin yatırım projelerinizi bekliyor'' diye konuştu. 
     
</TEXT>
</DOC>
