<DOC>
<DOCNO> 210622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun10.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan filmlerin Hollywood'a zararı milyarlarca dolar .. 
</HEADLINE>
<TEXT>

     Amerikan film sanayisinin merkezi Hollywood'un, korsan satışlar nedeniyle her geçen yıl artan kaybı 2003'te 3.5 milyar doları aştı. 
     Amerikan Film Üreticileri Derneği'nin MPAA verilerine göre, geçen yıl 52 milyar dolar kazanan Hollywood'un korsan satışlar yüzünden kaybı 3.5 milyar doları aşkın oldu. Amerikan film sanayisinin bu yılki kaybınınsa 5.4 milyon dolara yükselmesi bekleniyor. 
     Geçen yıl 50'den fazla büyük yapımın yasa dışı olarak kopyalarının satıldığını, hatta bunların sinemalarda vizyona girmeden önce piyasaya sürüldüğünü açıklayan MPAA, 2002'de tüm dünyada işbirliği halinde düzenlenen operasyonlarla 41 milyon korsan film kopyasının ele geçirildiğini bildirdi. 
     
     KORSAN ÜRETİMİN AŞAMALARI 
     Büyük yapımların yaklaşık 10 bin kadar kopyası, filmler vizyona çıkmadan önce ödül komiteleri üyeleriyle film sanayisinin diğer ileri gelenlerine gönderiliyor. Filmleri yasa dışı olarak kopyalayanlar, bu çevrelerden elde ettikleri ''master'' filmi, büyük miktarlarda çoğaltarak tüm dünyada piyasaya sürüyorlar. 
     Kitle halinde çoğaltma merkezleri genellikle Asya ve Rusya'da bulunuyor. Çin'de satılan filmlerin yüzde 95'i korsan filmlerden oluşuyor. Tayland'da yüksek görüntü kalitesine sahip her türlü filmin DVD'si sadece 1 dolara satılıyor. 
     MPAA yetkililerinin açıklamasına göre, teknolojinin ilerlemesiyle yeni vizyona giren filmlerin korsan kopyaları da daha çabuk piyasaya sürülür hale geldi. Yasa dışı kopyalar, 2.5 yıl önce vizyondan bir hafta sonra sokak tezgahlarına düşerken, şimdi sadece 48 saat sonra korsan satışa başlanabiliyor. 
     Amerikalı film üreticileri, büyük yapımların ilk gösterim gününde kameraya kaydedilerek yasa dışı kopyalarının üretilmesinin de önüne geçmeye çalışıyor. ABD'de büyük yapımların ilk gösterim gününde izleyiciler aranarak ve metal detektöründen geçerek salona alınırken, MPAA'nın görevlileri de gösterim sırasında, karanlıkta kamerayla çekim yapan olup olmadığını kolayca anlayabilmek için ''gece görüş dürbünü'' ile salonu inceliyorlar. 
     MPAA, ABD'de dijital kamera ile çekim yapıldığı tespit edilen 23 sinema salonu hakkında soruşturma yürütüyor. 
     Tüm önlemlere karşın, ABD'nin tüm büyük kentlerinde büyük Hollywood yapımları vizyona girmeden kısa bir süre önce, filmin yasadışı kopyasını sokak tezgahında 5 ila 10 dolara almak mümkün oluyor. 
     ABD'de sinema bileti fiyatları da 10 dolar civarında bulunuyor. 
     
     ''YAVAŞ İNTERNET '' 
     Sinema sektörünün koruyucu meleğinin şu anda ''yavaş İnternet teknolojisi'' olduğunu belirten uzmanlar, hızlı bağlantıyla bir filmin indirilmesinin 8 saat veya daha fazla sürdüğünü, ancak 1-2 yıl içinde bunun 2.5 saate ineceğini vurguluyorlar. 
     Uzmanlar, istenilen film yüksek görüntü ve ses kalitesiyle saniyeler süresinde indirildiği zaman kimsenin DVD satın almayacağını ve kiralamayacağını belirtiyorlar. 
     İnternetten şu anda aralarında ''Last Smaurai'', ''Scary Movie 3'' ve ''Santa Clause 2'' gibi yeni filmlerin de bulunduğu çok sayıda filmi ücretsiz indirmek olası. 
     
</TEXT>
</DOC>
