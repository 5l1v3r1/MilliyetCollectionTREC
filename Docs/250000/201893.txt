<DOC>
<DOCNO> 201893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/dunya/dun03.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eksiklerimizi gelecek yıl gidereceğiz' 
</HEADLINE>
<TEXT>

   BRÜKSEL Milliyet 

   
   Brüksel'de yapılan Avrupa Birliği Zirvesi ve Hükümetlerarası Konferans toplantılarına katılan Başbakan Recep Tayyip Erdoğan, AB'ye katılım konusunda Türkiye'nin her zamankinden daha güçlü bir iradeye sahip olduğunu söyledi. Zirvenin Türkiye'nin üyelik süreci ile ilgili olarak belirleyici olmadığını söyleyen Erdoğan, sonuç bildirisinde belirtilen eksikliklere değinerek "Eksikliklerimizi gelecek yıl tamamlama irademiz her zamankinden daha güçlüdür" dedi. 
   Zirve bildirisinde Güneydoğu'ya ilişkin atıf konusunda basında çıkan haberlere de değinen Erdoğan, "Bu ifade bazı yanlış anlaşılmalara neden oldu. Bu bir bilgi eksikliğine dayanıyor. Bu ifade ilk defa kullanılmıyor. 2001 Mart Katılım Ortaklığı Belgesi'nde ve 2003 Mayısı'ndaki gözden geçirilmiş Katılım Ortaklığı Belgesi'nde de bu ifade yer aldı. Bu ifade sadece bölgeler arası gelir dağılımı farklılığını gidermeye yöneliktir" dedi. 
   
   Randevu alamadı 
   Başından sonuna kriz havasında geçen Hükümetlerarası Konferans, Erdoğan'ın yapmayı planladığı görüşmeleri aksattı. Erdoğan sadece üç adet ikili görüşme gerçekleştirebildi. İtalya Başbakanı Berlusconi, İngiltere Başbakanı Blair ve İrlanda Başbakanı Ahern'le bir araya gelen Erdoğan, Alman, Hollandalı, İspanyol meslektaşları ve AB Komisyonu Başkanı Prodi'yle yapmayı öngördüğü ikili görüşmeleri gerçekleştiremedi. 
   
   
</TEXT>
</DOC>
