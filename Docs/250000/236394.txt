<DOC>
<DOCNO> 236394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/ykocaomer.html </URL>
<DATE> 2004/05/01/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Beşiktaşlılar'ın duyarlılığı 
</HEADLINE>
<TEXT>



Profesyonel futbol kulüplerimiz içinde engelliler sporuna destek veren ilk ve tek kulüp Beşiktaş. Daha sonra Karabük Kardemirspor da tekerlekli sandalye basketbol şubesi açarak bu konuda ikinci güzel örnek oldu. 
Beşiktaşlılar'ın engelliler sporundaki yeri ve engelli insanların gözünde değeri tabii ki bir başka. Önce, Beşiktaş Bedensel Engelliler Spor Kulübü'ne sahip çıktılar, daha sonra da branş haline getirdiler. Şimdi ise olaya Beşiktaş taraftarları sahip çıkıyor. 
www.anadolubjk.net sitesi, Anadolu Beşiktaşlılar Derneği'ne ait. Sayfaya girdiğinizde hemen üst tarafta sağda bedensel engelliler ve spor bölümünü görüyorsunuz. Ayrıca yavaş yavaş Beşiktaş taraftarları da Anadolu'daki maçlarında takımlarına sahip çıkıyor. İlk örnekleri ise www.anadolubjk.net sitesinde bu işe öncülük eden Burak İnceoğlu ve www.siyahbeyaz.net sitesinde engelli sporunu gündeme getirip destekleyen Fuat Çimen gibi Beşiktaş taraftarları. Daha önce Avrupa Beşiktaşlılar Derneği'nden de benzeri olumlu sinyaller almıştık. Şişe Camlı Beşiktaşlılar da bu harekete kulüplerine spor sandalyesi hediye ederek katıldılar. 
Umudumuz Beşiktaşımızın yanı sıra, diğer kulüplerimizin de tekerlekli sandalye basketbolundan başlayarak engelliler sporuna destek vermeleri. İnanıyoruz ki bir gün Beşiktaş, Galatasaray, Fenerbahçe, Trabzonspor, Gençlerbirliği, Denizlispor ve diğerleri de aynı yoldan giderek spora desteklerini verecekler. Tekerlekli sandalye basketbol sporu bir taraftan rehabilitasyon, öte yandan da uluslararası başarılara açık heyecanlı bir spor dalı. 
Ülkemizde bu yolu açan büyük kulüplerin, bu spor dalına sahip çıkmaları gerektiğini örnekleriyle ortaya koyan başta Serdar Bilgili olmak üzere tüm Beşiktaş yönetimine bir kez daha şükranlarımızı sunuyoruz. 
Futbolseverler 
Galatasaray'a şampiyonluklar kazandıran ve Türk futbolunun gelişmesinde büyük pay sahibi olan Jupp Derwall ile yaptığımız röportajın tamamını bugünden itibaren Galatasaray Spor Kulübü dergisinin Mayıs sayısında okuyabilirsiniz. 



</TEXT>
</DOC>
