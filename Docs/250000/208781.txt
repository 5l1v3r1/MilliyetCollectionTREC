<DOC>
<DOCNO> 208781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun27.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Batı Trakya Türkleri'ne tazminat ödeyecek 
</HEADLINE>
<TEXT>

     Avrupa İnsan Hakları Mahkemesi AİHM kararı gereği, Yunanistan, toprakları zorla kamulaştırılan 10 Batı Trakya Türküne maddi tazminat ödeyecek. 
     AİHM'den bugün yapılan açıklamaya göre, Yunanistan, ailelerine ait zeytin bahçeleri 1925 yılında işgal edilen ve 1933 yılında da kamulaştırılan 10 Batı Trakya Türküne, mahkeme masrafları da dahil olmak üzere, toplam 1 milyon 660 bin euro ödeyecek. 
     Yunanistan'ın 1925 yılında Anadolu'dan gelen Türk göçmenleri Halkidiki bölgesinde yerleştirmek için önce bu toprakları işgal ettiği sonra da kamulaştırdığı belirtilen açıklamada, mağdur durumdaki Türklerin Yunanistan'da yaptıkları başvuruların da sonuçsuz kaldığı bildirildi. 
     AİHM, 6 Aralık 2001'de, başvuruyla ilgili olarak Yunanistan'ın, Avrupa İnsan Hakları Sözleşmesi'nin AİHS ''adil yargılanma hakkı'' ile ilgili 6. maddesi ve ''özel mülkiyet hakkıyla'' ilgili 1. maddesini ihlal ettiği görüşüne varmıştı. 
     AİHM, verdiği ihlal kararından sonra, tarafların maddi tazminat konusunda kendi aralarında anlaşmaları çağrısında bulunmuştu. 
     Diplomatik kaynaklar, tarafların maddi tazminat konusunda anlaşamaması üzerine, AİHM'nin, AİHS'nin 41. maddesi uyarınca, Yunanistan'ın belirlenen miktarı başvuru sahiplerine ödemesine karar verdiğini bildirdiler. 
     AİHM kararı gereği, Yunanistan'ın maddi tazminat ödeyeceği Türkler şunlar Fatma Ayten Yağcılar, Mustafa Aykut Yağcılar, Yakut Yağcılar, Nermin Baykal, Bahadır Atik, Feriha Neriman Atik, Alan Osman, Mukaddes Saraçoğlu, Rikkat Karaoğlu, Kenan Hacıosmanoğlu. 
     AİHM'deki diplomatik kaynaklar, bu kararın önemine dikkati çekerek, davanın, Batı Trakya'daki diğer Türklerin yaptığı başvurular için örnek teşkil edebileceğini kaydettiler. 
     
</TEXT>
</DOC>
