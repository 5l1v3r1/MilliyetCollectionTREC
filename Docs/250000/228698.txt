<DOC>
<DOCNO> 228698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo02.html </URL>
<DATE> 2004/04/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hagi "İkinci yarıda Ümit Karan'a yapılan bir penaltı vardı" 
</HEADLINE>
<TEXT>

     Galatasaray Teknik Direktörü Gheorghe Hagi, Beşiktaş karşısında çok iyi oynadıklarını ifade ederek, ''Sahada sadece Galatasaray takımı vardı'' dedi. 
     Hagi, maçtan sonra düzenlenen basın toplantısında, kendisine maçın hakemi Ali Aydın ile ilgili yöneltilen sorulara cevap vermezken, ''Hakem olayına değinmeyeceğim. Bugün sahada sadece Galatasaray takımı vardı. İkinci yarıda Ümit Karan'ın verilmeyen bir penaltısı vardı. Ben Galatasaray'ın oyununa bakıyorum. Sadece takım hakkında konuşacağım. Hala pozitif düşünmeye devam edeceğim'' diye konuştu. 
     Oyuncularını, ortaya koydukları futboldan dolayı kutlayan Rumen çalıştırıcı, şöyle devam etti 
     ''Sahadaki oyun nedeniyle bu galibiyeti haketmiştik. Ama futbol budur. İyi bir yoldayız. Zor olacak, ancak zihinsel olarak kendimize özgüvenimizi kazandık. Oyuncularımın gösterdiği çaba için üzülüyorum. Antrenör olarak futbolcularımın hocaları olmaktan memnunum. Bu takımın geleceğine inanıyorum. Aynı ruhla ve inançla devam etmeliyiz.'' Hagi, taraftarlara da teşekkür ederek, başarıya onlarla birlikte ulaşacaklarını, bu yolun zor olduğunu, ancak hep birlikte başaracaklarını söyledi. 
     Sakat oyuncuların çokluğundan da yakınan Rumen teknik adam, bazı oyuncuların da yüzde yüz hazır olmadığını, zaman içinde herşeyi oturtmaya çalıştıklarını ifade etti. 
     Hagi, bir ekip olabilmenin önemine dikkati çekerek, takımının bugün bunu gösterdiğini dile getirdi. 
     Karşılaşmayı izleyen Rumen parlamenterler, maçtan sonra Hagi ile birlikte fotoğraf çektirdi. 
     
</TEXT>
</DOC>
