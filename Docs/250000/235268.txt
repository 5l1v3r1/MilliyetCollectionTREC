<DOC>
<DOCNO> 235268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy22.html </URL>
<DATE> 2004/04/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AKP, Anayasa'da yapılacak değişikliğe son şeklini veriyor... 
</HEADLINE>
<TEXT>

     AK Parti, Anayasa'da yapılacak değişikliğe son şeklini veriyor. 
     AA muhabirinin edindiği bilgiye göre, dün akşam yapılan AK Parti MYK toplantısında ele alınan değişiklik paketi, ''kanun önünde eşitlik'' maddesi üzerinde yapılan tartışmaların ardından yeniden düzenlendi. 
     AK Parti Genel Başkan Yardımcısı Dengir Mir Mehmet Fırat, AK Parti MYK toplantısında Anayasa'da yapılması öngörülen değişikliklerin ele alındığını, ''kanun önünde eşitlik'' başlıklı 10. maddesinde yapılacak değişiklik dışındaki diğer maddelerde uzlaşmaya varıldığını söyledi. 
     Toplantıya bürokratların da katıldığını belirten Fırat, ''Müzakereler sonrasında, maddenin Anayasa tekniğine uygun olarak yeniden düzenlenmesine karar verildi. Bunun tamamlanmasının ardından teklif hazır hale gelecek'' dedi. 
     AK Parti Grup Başkanvekili Haluk İpek de AA muhabirine yaptığı açıklamada, Anayasa'nın 10. maddesinde bugün yapılan çalışmaların ardından uzlaşmaya varıldığını bildirdi. 
     Maddenin, ''kadın ve erkeğin eşit haklara sahip olması esastır. Devlet, kadınların ve erkeklerin her alanda eşit haklara sahip olması için kanuni ve idari düzenlemeler dahil gereken tüm önlemleri alır'' şeklinde düzenlendiğini ifade eden İpek, taslakta, bu ibareden sonra gelen ''...Ancak, kanun önünde eşitlik ilkesi, özelliği nedeniyle belirli bir cinsiyet için diğerinden farklı olarak kanuni ve idari düzenlemeler yapılmasına veya başka önlemler alınmasını engellemez'' tabirinin ise ''pozitif ayrımcılığa neden olacağı'' gerekçesiyle metinden çıkarıldığını söyledi. İpek, ''Kadınlar, kendilerine kota tanınması yerine demokratik ortamda yarışmak istiyorlar'' diye konuştu. 
     İpek, teklifin yazımının tamamlanmasının ardından CHP Grubu'na verileceğini, hemen ardından imzaya açılacağını bildirdi. İpek, teklifin bugün imzaya açılıp açılmayacağı sorusuna, ''yetişirse açılabilir'' karşılığını verdi. 
     Paket içinde, tartışmalara yol açan Uluslararası Ceza Divanı ile ilgili düzenleme de yer alıyor. Türkiye'nin bu konuyla ilgili uluslararası anlaşmaya henüz imza atmadığı, yapılacak düzenlemenin ileriye dönük olacağı kaydedildi. 
     Anayasa değişikliği içinde DGM'lerin kaldırılması, uluslararası anlaşmaların iç hukukun üzerinde kabul edilmesi öngörülüyor. 
     
</TEXT>
</DOC>
