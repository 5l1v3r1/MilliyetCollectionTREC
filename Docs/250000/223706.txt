<DOC>
<DOCNO> 223706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun39.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mitroviça'da şiddetli patlamalar, durum gergin 
</HEADLINE>
<TEXT>

     Kosova'nın kuzeyindeki Mitroviça'da şiddetli patlama oldu. 
     Mitroviça kentindeki patlamanın, Arnavutların oturduğu bir binada olduğu bildirildi. 
     Bölgedeki Reuters muhabiri, çok katlı olduğu bildirilen binanın camlarından duman çıktığını ve NATO askerlerinin bina sakinlerinin tahliyesine yardımcı olduğunu söyledi. 
     Binanın, Sırpların çoğunlukta olduğu kentin kuzey kesiminde bulunduğu kaydedildi. 
     
     İki şiddetli patlama daha 

     Kosova'nın Mitroviça kentinde iki şiddetli patlama daha oldu. 
     AFP muhabiri, Arnavutların çoğunlukta olduğu kentin güney kesiminde iki patlama duyulduğunu bildirdi, ancak patlamaların nerede olduğunun bilinmediğini kaydetti. 
     Reuters muhabiri de daha önce şiddetli bir patlama olduğunu, bir binadaki Arnavutların NATO askerlerince tahliye edildiğini bildirmişti. 
     Mitroviça, üç gündür Arnavutlarla Sırplar arasında çatışmaya sahne oluyor. 
     
     Sırplar tahliye ediliyor 

     Kosova'nın kuzeyindeki Mitroviça kentinde durum gerginliğini koruyor. Kenti ikiye ayıran güvenlik çizgisinin her iki yanında toplanan Arnavut ve Sırp göstericiler çatışmaya hazır vaziyette bekliyor. 
     Kentin kuzey kesimindeki Madenci Tepesi'nde genelde Arnavutların kaldıkları üç apartmanda silah araması yapan Kosova Barış Gücü KFOR askerlerinin halkın direnişiyle karşışlatığı belirtiliyor. 
     KFOR'un bir temsilcisi, basın mensuplarına, gün içinde şiddet eylemlerinin artabileceğini, KFOR askerlerinin silahlı kişilere ateş açma emri aldıklarını açıkladı. 
     BM Genel Sekreteri Kofi Annan'ın talimatı üzerine, Mitroviça'daki Kosova Geçici Misyonu UNMIK dairelerinin boşaltıldığı ve görevlilerin uzaklaştığı dikkati çekiyor. 
     Kosova'nın orta kesimindeki küçük Sırp köylerinden Sırpların daha güvenli Sırp yerleşim bölgelerine tahliye edildiği bildiriliyor. 
     Priştine ve Obiliç'te yaşayan 300 kadar Sırp'ın KFOR üssüne tahliye edildikleri haberini veren Kosova'daki Sırp medyası, tahliye edilenler arasında gece kundaklanan Priştine'deki Aziz Nikola Kilisesi papazı Miroslav Popadiç'in de bulunduğunu bildirdi. 
     Kosova'daki Sırp Ortodoks Kilisesi Piskoposu Artemiye ise Kosova'nın orta kesimindeki Sırpları evlerini terk etmemeye çağırdı. 
     
</TEXT>
</DOC>
