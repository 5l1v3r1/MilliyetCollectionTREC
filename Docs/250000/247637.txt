<DOC>
<DOCNO> 247637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/ekonomi/aeko.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk 'icatları' temizlik görevlilerine emanet 
</HEADLINE>
<TEXT>


DDK raporunda Türk Patent Enstitüsü'nün personel gereksinimini temizlik firmasından karşıladığı belirtildi 

ANKARA Milliyet 

Cumhurbaşkanlığı Devlet Denetleme Kurulu'nun DDK , Türk Patent Enstitüsü'nün TPE 2001, 2002 ve 2003 yıllarına ilişkin raporu, patent ve marka başvurularını değerlendiren, buluşları tescilleyen TPE'nin, temizlik görevlilerine 'emanet edildiğini' ortaya çıkardı. 
DDK, TPE'nin personel kadrolarının yüzde 60'ı boş olmasına karşın, temizlik işlerini yaptırdığı taşeron firmanın 125 personelini büro işlemlerinde kullanmasını eleştirdi. Enstitüde 114'ü kadro karşılığı sözleşmeli, 51'i memur 165 personel çalıştığı belirtilen raporda, 235 kadronun boş bulunduğu, toplam kadro sayısının 400 olduğu saptandı. "Ayrıca, temizlik hizmetlerini yürüten şirketin 160 personelinin 126'sı büro işlerinde çalıştırılmakta. 1995'te 22'den başlayıp bugün 160'a çıkan ve temizlik şirketi aracılığıyla sağlanan personelin büyük bölümünün ana hizmetlerde görevlendirilmesi, örtülü istihdam artışının varlığını göstermekte" denilen raporda, şunlar kaydedildi 

Yanlış yorum yapıldı 
"Başbakanlık, 13.09.2000 tarihli genelge ile taşeron aracılığıyla işçi alımını yasakladı. Buna rağmen, Enstitü, Sanayi Bakanlığı'na yazdığı yazıda, Genelge ile getirilen 'taşeron aracılığı ile işçi alınmayacaktır' uygulamasının kaldırıldığı gibi yanlış bir yorum yaptı ve Bakanlık'tan sayının 160'a çıkartılmasına ilişkin izin istedi, Bakanlık da istemi uygun buldu." 
Temizlik şirketi elemanlarının büyük bölümü, Markalar Dairesi'nde çalışıyor. Burada 6'sı ilkokul, 44'ü lise, 8'i üniversite olmak üzere toplam 58 eleman çalışıyor. 

TPE'nin yayın zararı 53 milyar lira oldu Raporun önemli bölümleri şöyle 
Yayınların büyük çoğunluğunun kamu kuruluşlarına ücretsiz verilmesi nedeniyle TPE yayım çalışmalarında 2002'de 53 milyar 198 milyon lira zarar etmiştir.TPE, İsveç, Rusya, Danimarka ve Avrupa patent ofislerine yaptırılan patent başvurularının araştırma ve inceleme işlemleri karşılığı yaptığı ödemeler nedeniyle hesaplaması ve sorumlu sıfatıyla ödemesi gereken KDV tutarlarını, Şubat 2001'e kadar hesaplayıp ödememiştir. Kurumun Şubat 2001'den önceki KDV vergilendirme dönemlerine ilişkin olarak ödemediği KDV tutarlarını ödemesi, ödediği dönemde de indirim konusu yapmak suretiyle düzeltmesi gerektiğinden, konunun Maliye Bakanlığı'nca incelenmesi gerekmektedir.Enstitü'nün 2000, 2001, 2002 yıllarının değişik geçici vergi dönemlerinde döviz değerlemesi yapmamış olduğu ya da kimi dönemlerde döviz değerlemesi yapmış olmakla birlikte bu tutarı gelir tabloları ve geçici vergi beyannamelerine yansıtmamış olduğu anlaşıldığından konunun Maliye tarafından incelenmesi gerekmektedir. 



</TEXT>
</DOC>
