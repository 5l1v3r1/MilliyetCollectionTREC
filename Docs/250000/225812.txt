<DOC>
<DOCNO> 225812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko19.html </URL>
<DATE> 2004/03/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tavukçular maliyeti kurtardı... 
</HEADLINE>
<TEXT>

     Talep yetersizliği nedeniyle uzun süredir maliyetin altında satış yapmak durumunda kalan tavuk eti üreticileri, piknik mevsiminin açılması ile birlikte canlanmaya başladı. 
     Tavuk etinde toptan satış fiyatları, son bir ayda 2 milyon 250 bin liradan, bu hafta itibariyle 2 milyon 950-3 milyon liraya yükseldi. 
     Beyaz Et Sanayicileri ve Damızlıkçılar Birliği BESD-BİR Genel Sekreteri Yüce Canoler, fiyatlardaki artışta, talepteki canlanmanın etkili olduğunu söyledi. Maliyetin 2 milyon 400 bin lira olmasına karşın, sektörün geçen yıl Aralık ayından beri maliyet fiyatının altında satış yaptığını, fiyatların 1 milyon 700 bin liraya kadar düştüğünü anlatan Canoler, baharın gelmesi, piknik mevsiminin açılması ile fiyatların son birkaç haftadır arttığını kaydetti. Geçen hafta 2 milyon 650 bin lira olan fiyatın, bu hafta 2 milyon 950 bin lira-3 milyon liraya kadar yükseldiğini belirten Canoler, şunları söyledi 
     ''Aslında maliyeti kurtarmasına karşın bu fiyatlar düşük. Avrupa'da beyaz etin kilo fiyatı, kırmızı etin fiyatının 3'te veya 4'e biri düzeyinde. Bugünkü kırmızı et fiyatları dikkate alınırsa, tavuğun kil ofiyatının 3.5 milyon lira olması gerekiyor. Talepteki artışa bağlı olarak, tavuğun kilo fiyatının yükselmesini bekliyoruz. Ancak, 3.5 milyon liranın üzerine çıkacağını sanmıyorum.'' Tavuk eti üreticilerinin maliyeti kurtarmasına karşın, yumurta üreticilerinin sıkıntısının devam ettiğini ifade eden Canoler, yumurtanın toptan 91 bin liraya satılmasına karşın üreticin eline 73 bin lira geçtiğini, havaların ısınmasının tüketimi olumsuz etkilediğini anlattı. 
     AB Komisyonu'nun, geçen yıl Eylül ayında Türkiye'de yaptığı denetimlere istinaden, Türkiye'yi kümes ve av hayvanı ithalatı yapılabilecek üçüncü ülkeler listesine almasının ardından, tavuk eti sektöründe bir hareketlenme başladığını da anlatan BESD-BİR Genel Sekreteri Yüce Canoler, ihracatın başlayabilmesi için, AB Komisyonu'nun Türkiye'ye yönelik sağlık sertifikası sınıflandırması ve ithalat yapılabilecek işletmelere ilişkin kararını beklediklerini belirtti. Canoler, bu kararı bekleme aşamasında, AB'den bazı ithalatçıların, Türk firmalarına eleman göndererek kesimhaneleri gezdiğini, ihracatın başlaması konusunda umutlu olduklarını söyledi. 
     
</TEXT>
</DOC>
