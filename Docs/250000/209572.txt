<DOC>
<DOCNO> 209572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/yasam/yas01.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kar maskesiyle şaka yapacaktık' 
</HEADLINE>
<TEXT>

   Ayşe Hatun Önal'ı korkutmak istedikleri için gözaltına alınan Erdal Acar'ın adamları 'şaka yapacaktık, polis geldi' deyince serbest kaldılar 
      M. AKİF ERDEM İstanbul 
   
   Manken Ayşe Hatun Önal'ı kar maskeli adamlarına korkutmak istediği öne sürülen Erdal Acar ve gözaltındaki diğer zanlılar serbest bırakıldı. 
   Poliste işlemleri tamamlanan Erdal Acar, Yavuz Taşçı, Hikmet Kara, Hüseyin Yapsık, Sefa Tiryaki ve Dursun Ali Dilber dün Beykoz Adliyesi'ne sevk edildi. 
   Acar, Dilber ve Tiryaki'nin susma haklarını kullanarak ifade vermedikleri öğrenilirken, zanlılardan Taşçı, Kara ve Yapsık'ın da polise, "O gece Acar'la içki içiyorduk. Moralinin bozukluğunun Önal'la bağlantılı olabileceğini düşünerek, 'Gidip kadını getirelim mi abi ' diye sorduk. O da 'Hayır, sadece korkutun' dedi" ifadesi verdiği bildirildi. 
   
   Polis şakaya denk geldi 
   Cumhuriyet Savcısı Ömer Faruk Gamzeli, ifadelerini aldığı Acar ve diğer beş kişiyi, mahkemeye sevklerine gerek görmeyerek serbest bıraktı. Zanlıların avukatı Ali Rıza Aral da, olayın şaka olduğunu ancak polislerin şakanın üzerine geldiğini ve yanlış anladıklarını savundu. 
   Önal'ın evinin bulunduğu site yönetiminin de, zanlılar hakkında, "silahlı ve maskeli olarak siteye girerek infial yaratmak"tan dolayı suç duyurusunda bulunduğu bildirildi. 
   
   
</TEXT>
</DOC>
