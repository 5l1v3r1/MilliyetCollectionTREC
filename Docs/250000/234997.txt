<DOC>
<DOCNO> 234997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo49.html </URL>
<DATE> 2004/04/26/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Fatih Tekke'nin sakatlığı nedeniyle Milli Takıma Mustafa Özkan çağırldı 
</HEADLINE>
<TEXT>

     A Milli Futbol Takımı, teknik direktör Ersun Yanal'ın yönetiminde ilk çalışmasını yaptı. 
     Florya Metin Oktay Tesisleri'nde, yağmur altında gerçekleştirilen antrenmanda, futbolcular tek pas çalışmasının ardından ilginç bir oyun oynadılar. 
     Yanal, takımı 2 gruba bölerek oynattığı oyunda, bir grubu kale çizgisi üzerine dizip, diğerlerinin atacağı şutları ellerini kullanmadan kurtarmalarını istedi. Oyun sırasında milliler oldukça neşeli anlar yaşadılar. 
     Milliler, antrenman boyunca yağmur nedeniyle sırıl sıklam olarak çalışmayı tamamladılar. 
     
     FATİH TEKKE'NİN YERİNE MUSTAFA ÖZKAN ÇAĞRILDI 
     Sakatlığı nedeniyle aday kadrodan çıkarılan Fatih Tekke'nin yerine Gençlerbirliği'nden Mustafa Özkan çağırıldı. 
     Mustafa, millilerin akşam yapılan ilk antrenmanına katıldı. 
     Bu arada, Gökdeniz, Fatih Akyel ve Hakan Şükür'ün sakatlıklarına rağmen Belçika'ya götürüleceği, bu futbolcuların milli takımı yalnız bırakmak istemedikleri bildirildi. 
     
     KARANLIKTA İDMAN 
     Antrenmanın henüz başında elektrik kesilince, milliler yaklaşık 15 dakika karanlıkta idman yaptı. 
     Tesis yetkilileri, şehir elektriğinin kesilmesinin ardından jeneratörü devreye soktuklarını, ancak Galatasaray takımının da üst sahada çalışması nedeniyle jeneratörün bu gücü kaldıramadığını ifade etti. Elektriğin gelmesiyle birlikte ışıkların yandığı, ancak ampullerin soğuması gerektiği için millilerin 15 dakika karanlıkta çalışmak zorunda kaldığı öğrenildi. 
     Antrenmanı Futbol Federasyonu Başkanı Haluk Ulusoy ve Milli Takımlar Sorumlusu Selami Özdemir de izledi. 
     Sakatlığı bulunan Hakan Şükür ile İspanya'dan yorgun dönen Nihat koşu yapmakla yetinirken, Beşiktaş maçında sakatlanan Fatih Akyel çalışmayı kenardan takip etti. 
     Öte yandan, antrenmanın başında üst sahada çalışmaya giden Galatasaraylı futbolcularla karşılaşan milliler, bir süre sohbet ettiler. 
     
</TEXT>
</DOC>
