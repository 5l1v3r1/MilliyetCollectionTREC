<DOC>
<DOCNO> 214905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/spo04.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakır'a büyük öfke 
</HEADLINE>
<TEXT>

   Trabzonspor Başkanı Atay Aktuğ, Konyaspor maçının hakemi Cüneyt Çakır'a yüklendi, "MHK'nın kendisini cezalandıracağını düşünüyorum. Çaldığı tüm düdükler tutarsızdı" dedi 
   
   Takımdan memnun 
   TRABZONSPOR Kulübü Başkanı Atay Aktuğ, takımın Konyaspor karşısında ortaya koyduğu mücadeleci futbolu beğendiğini söyledi. Aktuğ, "Oyun olarak çok iyi değildik ancak mücadelemiz çok iyiydi. Trabzonspor iyi yolda. Sahamızda savunma yapan takımlar karşısında zorlanıyoruz. Teknik heyet bunun önlemini alacaktır. Arzu edilen futbolu oynayamıyoruz ancak taraftarlarımız bundan sonra daha iyi ve daha rahat maç izleyecekler" dedi. 
   
   'Çok kötü yönetti' 
   HAKEM Cüneyt Çakır'ı da eleştiren Başkan Atay Aktuğ, "Ben yapı olarak hakemler hakkında olumsuz konuşmayı sevmiyorum. Onlara güvendiğimi de söyledim. Ama Cüneyt Çakır çok kötü bir yönetim gösterdi. Futbolcunun sarı kart görmesi gerektiği bir pozisyonda penaltı verdi. Çaldığı düdükler tutarsızdı. Kendisi hakkında gözlemcinin gerekli raporu vereceğini MHK'nın cezalandıracağını düşünüyorum. Tüm takımlar hakemlerden rahatsız" diye konuştu. 
   
   Transfer garantisi 
   AKTUĞ, Gökdeniz ve Fatih'in sözleşmelerinin uzatılması konusunda bir sorunlarının bulunmadığını da söyledi. Trabzonspor Başkanı, "Bir noktada anlaşılacak. İstediklerini vereceğiz. Bu futbolcuların transfer konusu kısa sürecek. Türkiye içinden çok büyük paralar da verilirse bu oyuncuları bırakmak niyetinde değiliz. Çünkü alternatifleri yok. Sadece kendilerine Avrupa kapısını açık bıraktık" ifadelerini kullandı. 
   
   Doğan'dan terapi    TEKNİK Direktör Ziya Doğan, Konyaspor maçı sonrası futbolcularla tesislerde bir toplantı yaptı. Doğan, "Adanaspor ve Konyaspor karşılaşmaları arasında dağlar kadar fark var. Bu kez mücadeleniz çok üst düzeydeydi. Ama ne yazık ki, takım hücumu ve takım savunması konusunda yine sıkıntılar var. Orta sahada gerekli pas alışverişlerini yapamıyoruz" ifadelerini kullandı. 
   
   Kupa ası Yılmaz    GEÇTİĞİMİZ sezon attığı gollerle Trabzonspor'un kupayı almasında büyük rol oynayan Mehmet Yılmaz, suskunluğunu yine kupa maçında bozdu. Konyaspor önünde takımını tura taşıyan genç golcü, "Ne yazık ki fazla pozisyon bulamadığım için gol de atamıyorum. Bu nedenle başarısız gözüküyorum. Şimdi ise harika duygular içindeyim" diye konuştu. 
   
   
</TEXT>
</DOC>
