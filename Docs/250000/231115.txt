<DOC>
<DOCNO> 231115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas12.html </URL>
<DATE> 2004/04/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Solucanların ömrü uzatıldı... 
</HEADLINE>
<TEXT>

     Alman bilim adamları, solucanların yaşlanma hızını 3'te 2 oranında yavaşlatmayı başardı. 
     Almanya'daki Freiburg Üniversitesi'nden yapılan açıklamaya göre, moleküler genetik uzmanları Maren Hertweck ve Ralf Baumeister, ''C. elegans'' adı verilen küçük bir solucanda, hücrelerin yaşlanmasında anahtar rol oynayan bir gen buldular. 
     Açıklamada, dünyanın dört bir köşesindeki bilim adamlarının, bu geni yıllardır bulmaya çalıştığı belirtildi. 
     ''C. elegans'' türündeki solucanın 10 yıldan fazla süredir yaşlanma, şeker hastalığı ve kanser konusundaki araştırmalarda ideal denek olarak kullanıldığı kaydedilen açıklamada, solucanın genlerinin yüzde 60'ından fazlasının insanların genleriyle akraba olduğu ifade edildi. 
     Bulunan genin SGK-1 isimli bir enzimi ürettiğini kaydeden bilim adamları, ensülin hormonunun kontrolünde olan bu enzimin, normalde vücudun yaşam süresini uzatan genleri aktif hale getirmesini engellediğini söylediler. 
     Bu enzimde değişiklik yaparak, onun bloke özelliğini engellediklerini belirten bilim adamları, solucanın yaşlanma hızını 3'te 2 oranında yavaşlattıklarını ifade ettiler. 
     Bilim adamları, solucanların normalde 2 hafta yaşadığını söyleyerek, SGK-1 enziminde değişiklik yapılan solucanların 2 hafta sonra genç solucanlar gibi hareketli olduklarını gözlemlediklerini kaydettiler. 
     Bilim adamları, insanlarda da buna benzer bir genin bulunduğunu tahmin ediyorlar. 
     
</TEXT>
</DOC>
