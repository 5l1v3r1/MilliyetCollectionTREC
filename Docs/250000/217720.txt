<DOC>
<DOCNO> 217720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/soneko26.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nestle Türkiye'de Nescafe ile büyüyecek... 
</HEADLINE>
<TEXT>

     Nestle'nin Türkiye'de büyüme hedefine ulaşmasında önemli rol oynayacak hazır kahve markası Nescafe, 3 yeni ürünü Cappuccino, Alta Rica ve Cap Colombie'i piyasaya sundu. 
     Nestle Türkiye Gıda Sanayi A.Ş. Yönetim Kurulu Üyesi ve Kurumsal İletişim Direktörü Ahter Kutadgu basın toplantısında yaptığı konuşmada, Nescafe'nin, Nestle'nin ana faaliyet alanlarında hızlı ve kararlı büyüme hedefine katkıda bulunan en stratejik markalardan biri olduğunu belirtti. 
     Nestle Türkiye'nin çikolata, mutfak ürünleri, bebek beslenmesi, kahvaltılık gevrekler, kahve ve su gibi ana üretim alanlarında hızlı ve kararlı büyüme için çalıştığını söyleyen Kutadgu, ''Bu alanlarda lider veya güçlü ikinci konumuna erişerek bugün 160 milyon dolar olan cirosunu 2009 yılına kadar 500 milyon dolara çıkarmayı hedefliyor'' dedi. 
     Soruları da yanıtlayan Ahter Kutadgu, Nestle'nin Türkiye'de bugüne kadar 200 milyon euro yatırım yaptığını belirtti. 
     Kısa vadede mevcut iş alanları dışında yeni kategorilere girmeyeceklerini söyleyen Kutadgu, ''Mevcut kategorilerde liderlik veya ikincilik hedefliyoruz. Marka ve kurumsal iletişim konusunda, satış ve dağıtım alınında, yeni ürün pazara sunma konusunda yatırımlarımız olacak, önümüzdeki 3-4 yılda bu alanlara odaklanacağız'' dedi. 
     Arter Kutadgu, ''Nestle süt ve süt ürünleri pazarından çekildi mi '' şeklindeki bir soru üzerine de, ''Evet çekildi. Katmadeğeri yüksek çocuk beslenme sütlerinde devam ediyoruz. Nesquik de bizim için stratejik ürün'' diye konuştu. 
     Yabancı yatırımlara ilişkin olarak da Kutadgu, Türkiye'de siyasi ve ekonomik istikrara büyük ölçüde kavuşmuş durumda olduklarını söyledi. 
     Kutadgu, ''Her sektörde Türkiye'nin ciddi potansiyeli var. Türkiye bizim açımızdan mükemmel potansiyel sunan bir ülke. Yabancı yatırımları Türkiye'ye çekme konusunda ciddi bir siyasi irade söz konusu. Biz buna güveniyoruz çok pozitif bakıyoruz. Sorunların da kısa sürede aşılacağına inanıyoruz. Nestle'nin Türkiye'de ciddi büyüme kararlılığı var. Türkiye çok ciddi potansiyel arz ediyor, bu potansiyeli kullanacağız'' dedi. 
     
     "ÜRÜNLERİMİZİ TÜRKİYE'DEKİ HEDEF KİTLE ÜZERİNDE TEST EDİYORUZ'' 
     Nestle Türkiye Yönetim Kurulu Üyesi ve Ticaret Müdürü Trevor Clayton da, Nestle'nin en stratejik markası olan Nescafe'nin bugün dünyada ve Türkiye'de en çok tüketilen kahve markası olduğunu söyledi. 
     Clayton, ''Dünyada her saniye 4 bin 400 fincan Nescafe içilmektedir. Bu rakam yılda 140 milyar fincanlık bir tüketime işaret ediyor. Nescafe dünyada hazır kahve sektöründe yüzde 57'lik bir pazar payı ile liderliğini sürdürüyor'' dedi. 
     Clayton, Nescafe'nin 12.3 milyar dolarlık marka değeriyle dünyanın en değerli global markası sıralamasında 21. sırada olduğuna işaret etti. 
     Küresel kalite standartlarını kullanarak üretim yaparken, Türk tüketicisinin hazır kahve tadından ne beklediğini bilerek hareket ettiklerini söyleyen Trevor Clayton, ''Yeni bir ürün geliştirme sürecinde ürünlerin tadını ve aromasını öncelikle Türkiye'deki hedef kitle üzerinde test ediyoruz. Onların yorumları doğru aroma ve tadı belirlememizde en önemli kriteri oluşturuyor. Türk tüketicisi çok güçlü bir kahve kültürüne sahip. Bu günlük dile de yansıyor. Kahvaltı sözcüğü bile kahveden önce anlamı taşıyor'' dedi. 
     Nescafe ve İçecek Grubu Müdürü Derya Köken Gedikli de yeni ürünler hakkında bilgi verdi. 
     Nescafe'nin yerel damak zevklerine uygun olarak geliştirilmiş 150'den fazla farklı tada sahip olduğuna dikkat çeken Gedikli, Alta Rica ile yoğun ve zengin kahve tadı sevenlerin, Cap Colombie ile yumuşak ve aromatik kahve tadı sevenlerin hedeflendiğini, yenilenen Cappuccino ile de tüketicilerin bol köpüklü kahve keyfi yaşayacaklarını belirtti. 
     Nestle'nin dünyadaki 60 milyar dolarlık cirosu içinde kahve ürünlerinin payının yüzde 20 olduğunu belirten Gedikli, ''Nescafe'in Türkiye hazır kahve pazarındaki payı yüzde 75. Türkiye'de yılda 540 milyon kap tüketiliyor'' dedi. Bir soru üzerine de Gedikli, Türk kahve pazarında geçen sene yüzde 9 büyüme yaşandığını kaydetti. 
     
     NESTLE 
     Verilen bilgiye göre 137 yıl önce Henri Nestle tarafından kurulan Nestle, bugün dünyanın 1 numaralı gıda firması. 1875 yılından beri ürünleriyle Türkiye'de olan Nestle'nin 2002 yılında dünyadaki satış hacmi 57, karı 4.85 milyar dolar. 
     Dünyada 254 bin çalışanı, 3 bin 500'e yakın ürünü bulunan ve 120'den fazla ülkede faaliyet gösteren Nestle'nin 85 ülkede 508 fabrikası, 3 bin 500 ARGE çalışanı ve yıllık 1 milyar doları aşan ARGE bütçesi bulunuyor. 
     Fortune'nun 2003 yılı dünyanın en büyük 500 şirketi sıralamasında satış hacmi ile 38'inci sırada bulunan Nestle, gıda kategorisinde son 3 yıldır lider konumda. 
     
</TEXT>
</DOC>
