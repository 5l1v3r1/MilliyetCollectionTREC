<DOC>
<DOCNO> 219592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur27.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Çanakkale'de konuştu Başbakan ağzını bozmaya başladı 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın son günlerde ağzını bozmaya başladığını söyledi. Baykal, Başbakan'ın ''CHP'nin kökü bereketsiz'' sözüne karşılık, '' CHP kadar kafana taş düşsün demek geçiyor içimden'' dedi. 
     Partisinin yerel seçimlere katılacak belediye başkanı, il genel meclisi ve belediye meclisi adaylarının tanıtımına katılmak üzere Çanakkale'ye gelen Baykal, 18 Mart Spor Salonu'nda yaptığı konuşmada, Başbakan Erdoğan'ı eleştirdi. 
     ''Başbakan son günlerde ağzını bozmaya başladı'' diyen Baykal, ''Kişiliğini üslubuna yansıtıyor. Gerçek kişiliği üslubunda ayna gibi çıkıyor. Sayın Başbakan önce doktorlara, sonra işçilere, çiftçilere, öğrenciye ve Denktaş'a saldırdı. Ama geçenlerde durduk yerde CHP'ye Kökü bereketsiz dedi. Yani CHP kadar kafana taş düşsün demek geçiyor içimden'' diye konuştu. 
     Baykal, Başbakan Recep Erdoğan'ın bu açıklamasında CHP'nin kökü dediğini de hatırlatarak, şunları söyledi 
     ''CHP'nin kökü sana niye bu kadar rahatsızlık veriyor. CHP ile görülecek hesabın varsa çık karşıma benimle hesaplaş. CHP'nin kökünü karıştırma. Ne derdin var senin CHP'nin köküyle. CHP'nin köküdür ki, Çanakkale'den başlayarak düşmanı Anadolu'dan temizleyip, bağımsız bir cumhuriyeti, özgür bir toplumu, çağdaş, modern bir Türkiye'yi kurmuştur. Onun kurduğu kurumlar, okullar, devlet içindeki şekiller. 
     Sen onun cumhuriyeti sayesinde bugün oralara geldin. Durduk yerde CHP'ye sataşma haddini sen nereden buluyorsun. Sen otur oturduğun yerde, o Talibancı'nın dizinin dibinde çektirdiğin fotoğrafların hesabını ver. Başbakan derhal CHP ve Türkiye'den, bütün namuslu vatandaşlardan özür dilemelidir, çizmeyi aştığını belirtmeli, bu yaptığının Türkiye Cumhuriyeti Başbakanı'na yakışmadığını belirtmeli, ağzının fermuarını kapalı tutmayı öğrenmelidir.'' ''İÇ BORCU ARTIRDILAR'' Deniz Baykal, halkın sorunlarının, ekonomik sıkıntıların çok açık ortada olduğunu ve seçimden bu yana 1.5 yılın geçtiğini belirterek, şunları söyledi 
     ''Bu 1.5 yılın içinde kriz geride kaldı, dünyanın şartları değişti. Şimdi 3 yıldan bu yana en büyük fedakarlık yapan çiftçinin durumunun düzeldiğini söylemek var mı Bunlar çiftçinin durumunu düzeltecekleri sözünü vermedi mi Sanki Türkiye'de bakıyorsunuz her şey güllük gülistanlık. Türkiye'de çiftçinin, memurun, işçinin, emeklinin durumu düzelmiş mi , İşsizliğe çare bulunmuş mu O zaman ne düzeldi. Türkiye'nin durumunun düzeldiğinden kim ne hakla bahsedebilir.'' Türkiye'nin iç ve dış borcunun bu zaman içinde arttığını ifade eden Baykal, şöyle devam etti 
     ''Türkiye'nin iç borcu 55 milyar dolar artmış. Bunlar Borç ödüyoruz diyorlar, O nedenle halkımız sıkıntı çekiyor diyorlar. Türkiye'nin borcu artmış, tek vergi yetmemiş çift vergi koymuşlar. Cumhuriyet tarihinin en büyük vergi yükünü vatandaşın sırtına yüklemişler ama Türkiye'nin borçları artmış. Nereye gidiyor bu paralar Yatırıma mı Yatırım yok, hizmet yok. Yatırımın azalması işsizlik demek, nüfusuna iş verememek demektir. İşsizlik demek, yoksulluk demektir. Türkiye'de bugün nüfusun 3'te 1'i açlık sınırının altında yaşıyor.'' 
     
     ''SEÇİMDE VATANDAŞA BÜYÜK GÖREV DÜŞÜYOR'' 
     CHP Genel Başkanı Deniz Baykal, Türkiye'nin varlıklarının şaibeli ihalelerle eşe dosta peşkeş çekildiğini de öne sürerek, bu gidişata vatandaşın ''dur'' diyebileceğini söyledi. Baykal, ''Önümüzde bir seçim var. Sizler belediye başkanlarını, meclis üyelerini seçeceksiniz. Büyük fırsat geldi. Türkiye'nin önünü sizler açacaksınız. Hayır Recep Tayyip Erdoğan diyeceksiniz. Bu olumsuz gidişata oyunuzla dur diyeceksiniz'' şeklinde konuştu. 
     
     KIBRIS MÜZAKERELERİ 
     Deniz Baykal, Kıbrıs görüşmelerinin bugüne kadar olumlu bir havada geçmediğini ve uzlaşmacı adım atılamadığını da belirterek, ''KKTC'li yetkililerin yaptıkları değerlendirmelerin tüm reddedildi. Daha da önemlisi, Rumlardan bir kısmının anlayışla karşılanıp, gelecekte kabul göreceğine dair bir işaret de ortaya çıkmamıştır'' dedi. 
     New York görüşmeleriyle kararlaştırılan mekanizmanın ilk aşamasında ''umutlaşma, uyum ve çözüm'' konusunda ilerleme gerçekleşemediğini ifade eden Baykal, şunları kaydetti 
     ''Bu ayın 21'ine kadar bu süreç devam edecek. Umarım o zamana kadar uzlaşma olur, olmazsa 4'lü müzakere başlayacak. Orada bir ilerleme olur mu olmaz mı, hepimiz bunu izliyoruz. KKTC'li yöneticilerin, bu tablodan tedirginlik ve Ankara ile müzakere içine girdikleri görülüyor. İşte dün o doğrultuda görüşmeler yapıldı. Güney Kıbrıs'ın Uzlaşma olmasa da biz nasıl olsa 1 Mayıs'ta AB'ye gireceğiz anlayışı içinde olduğu ve 1 Mayıs'a kadar bir uzlaşmayla 2 toplumun AB'ye birlikte girmeyi sağlamaya ilgi göstermedikleri anlaşılıyor.'' Baykal Çanakkale'de partisinin yeni il binasının da açılışını yaptı, çarşı ziyaretlerinde bulunarak, vatandaşlara karanfil dağıttı. 
     Deniz Baykal, daha sonra Bursa'ya gitti. 
     
</TEXT>
</DOC>
