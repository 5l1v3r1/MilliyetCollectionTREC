<DOC>
<DOCNO> 204957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur04.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvaltı başarıyı artırıyor... 
</HEADLINE>
<TEXT>

     Sabah kahvaltısının çocukların beslenmesinde çok önemli olduğunu belirten uzmanlar, aileleri bu konuda uyararak, iyi bir kahvaltının çocukların okul başarısını artıracağına dikkat çekiyor. 
     Beslenme ve Diyet Uzmanı Bengül Akgün, sabahları iyi bir kahvaltı ile çocukların okul başarısını büyük ölçüde artacağını söyledi. 
     Kahvaltının günün en önemli öğünü olmasına karşın, özellikle okul çağı çocuklarınca ihmal edildiğini dile getiren Akgün, şunları kaydetti 
     ''Akşam yemeği ile kahvaltı arasında yaklaşık 11-12 saatlik bir aralık bulunmaktadır. Bu nedenle çocuk kahvaltı zamanında açlık düzeyindedir. Açlık durumunda beyne enerji sağlayan kan şekeri en alt düzeydedir. Yapılan çalışmalar, kan şekerinin yeterli düzeyde olmasının öğrenme ve anımsamayı içine alan birçok beyin ve davranış işlevini düzenlediğini göstermektedir.'' Beyinin enerji gereksinmesini glikozdan sağladığını ve enerji deposunun çok az olduğunu ifade eden Akgün, şöyle devam etti 
     ''Eğer glikoz sağlanmazsa beyin 10 dakika içerisinde enerjisiz kalır. Kan şekerinin normalin altına düşmesi durumunda da beyine yeterli glikoz sağlanamaz. Açlık durumunda kanın glikoz konsantrasyonu düşük olduğundan beyinin enerji kaynağı da sınırlanmış olur. Bu durumda derse başladığı takdirde çocuğun, anlatılan bilgileri öğrenerek daha sonra anımsayabilmesi güçleşir.'' Kahvaltının beyne enerji kaynağı sağlayarak, öğrenmeyi olumlu yönde etkilediğine işaret eden Akgün, sözlerini şöyle tamamladı 
     ''Kahvaltı öğrencinin beslenme durumunu iyileştirmekte, beynin açlık durumunda yetersiz olan enerji gereksinmesini karşılamakta ve derse devam durumunu iyileştirmektedir. Kahvaltı etmeyen çocukların derse konsantrasyonları azalmakta, verilen bilgileri sonradan anımsayabilme performansları düşmektedir.'' 
     
</TEXT>
</DOC>
