<DOC>
<DOCNO> 204118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun03.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de turuncu alarm... Maliyeti haftada 1 milyar dolar... 
</HEADLINE>
<TEXT>

     Terörist tehdit alarmını Noel ve yeni yıl kutlamaları nedeniyle sarıdan turuncuya yükselten ABD'nin, haftada 1 milyar dolar harcaması bekleniyor. 
     ABD Yurtiçi Güvenlik Bakanlığı yetkilileri, güvenlik önlemlerinin Şubat ayına kadar devam edebileceğini ve önlemlerin Amerikan hükümetine haftada 1 milyar dolara mal olduğunu kaydederken, paranın büyük kısmının, önümüzdeki günlerde fazla mesai yapacak güvenlik görevlilerine gideceği belirtildi. 
     El Kaide terör örgütünün yeni bir saldırı yapmasından korkan ABD, hem kendi topraklarında hem de yabancı ülkelerdeki Amerikan temsilciliklerinde önlemlerini artırıyor. 
     ABD Savunma Bakanlığı Pentagon yetkilileri, Noel ve Yeni yıl tatili döneminde Amerikalıların, gökyüzünde çok fazla sayıda savaş uçağı görebileceği uyarısında bulunurken, Genelkurmay Başkanı Richard Myers, belli kentler ve binalar üzerinde özellikle Washington'da, hava kontrolünün artacağını kaydetti. 
     Pentagon'un bir yetkilisi, başkent Washington'ın yanı sıra New York kentinin çevresine de uçaksavar füze bataryaları yerleştirileceğini söyledi. Ayrıca 50 eyaletin valisine, teröristlerin vurması muhtemel yerlerin korunması için alınacak özel tedbirlere ilişkin liste verildiği, en çok endişe duyulan bölgelerin Washington, New York, Los Angeles, Las Vegas ve Nevada olduğu belirtiliyor. 
     Bu arada Amerika, 1 Aralık tarihinden bu yana ABD'ye giriş yapmaya çalışan bir çok kişiyi geri çevirdi. 
     Los Angeles havaalanında ise olağanüstü güvenlik önlemleri alındığı, havaalanına geliş ve gidişlerde, özel araçların kullanılmasının durdurulduğu kaydediliyor. 
     
     SUUDİ ARABİSTAN'DA TEHDİT YÜKSEK 
     ABD, denizaşırı ülkelerdeki askeri üslerinde de tehdit düzeyini Alfa'dan Bravo'ya yükseltti. 
     CNN televizyonu, Amerikan askeri istihbarat yetkililerine göre El Kaide teröristlerinin, Suudi Arabistan'da bir saldırı planlamasının son aşamalarında olabileceğini duyurdu. 
     ABD Dışişleri Bakanlığı, geçen hafta devam eden güvenlik tehdidi dolayısıyla Suudi Arabistan'daki büyükelçiliğinde, hayati önemde işi olmayan kişilerin boşaltılması talimatını vermişti. 
     
</TEXT>
</DOC>
