<DOC>
<DOCNO> 238745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun04.html </URL>
<DATE> 2004/05/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Rumsfeld'e suçlama ABD Irak'ta savaşı kaybedebilir 
</HEADLINE>
<TEXT>

     ABD senatosu Dışilişkiler Komisyonu üyesi senatör Chuck Hagel, Savunma Bakanı Donald Rumsfeld'i suçlayarak, ''ABD'nin Irak'taki savaşı kaybedebileceğini'' söyledi. 
     CBS News'in ''Ulusla Karşılaşma'' adlı programına katılan Nebraska eyaletinden Cumhuriyetçi senatör Hagel, Rumsfeld ve ekibinin askeri planlamacıları dinlemediği için ABD'nin şu an Irak'ta bir ''karmaşanın içinde'' bulunduğunu ifade ederek, ''Şu anda Irak'ta tam olarak sınırda bulunduğumuzu düşünüyorum'' dedi. 
     Hagel, ''Politikamız nedir Ne yapıyoruz Savaşı kazanma ihtimalimiz nedir Bütün bunlar hala belirsiz'' diye konuştu. 
     
     ''RUMSFELD ORDUYU DİNLEMEDİ'' 

     Bu arada, Savunma Bakanlığı'ndan ismi açıklanmayan üst düzey bir general, Washington Post gazetesine verdiği demeçte, ABD'nin mağlubiyet yolunda olduğuna inandığını belirterek, bu konudaki suçun Rumsfeld ve danışmanlarında olduğunu söyledi. 
     Gazete, ordu mensupları arasında Rumsfeld ve danışmanlarına yönelik büyük kızgınlık olduğunu yazdı. 
     Açıklamalarından dolayı ceza almaktan çekindiği için ismi gizli tutulan generalin, ''Savunma Bakanı orduyu dinlemeyi ya da tavsiyelerine uymayı hep reddetti. Bu şekilde uzun süre gitmemiz şüpheli gözüküyor. Amerikan halkı bunun arkasında yer alamaz ve yer almamalıdır da'' dediği kaydedildi. 
     Öte yandan, ordu mensuplarına yönelik yayın yapan, sahibinin bir sivil olduğu belirtilen ve tüm askeri tesislerde satılan ''The Army, Navy, Air Force and Marine Times'' isimli gazetenin başyazısında, Rumsfeld ve ABD Genelkurmay Başkanı Richard Myers, Irak'taki durum ve gelişmeler nedeniyle suçlandı. 
     Yazıda, ''En üst düzeydekilerin savaş zamanında görevlerini bırakmaları anlamına gelse de, hesap vermek esastır'' ifadesi yer aldı. 
     Senatör Joseph Biden, Temsilciler Meclisi'ndeki azınlık lideri Nancy Pelosi ve senatör Tom Harkin de daha önce Rumsfeld'i istifaya çağırmışlardı. 
     
</TEXT>
</DOC>
