<DOC>
<DOCNO> 248549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas16.html </URL>
<DATE> 2004/06/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Türk "döner kebap kralı" döneri Polonyalılara tanıtacak... 
</HEADLINE>
<TEXT>

     Almanya'nın başkenti Berlin'de ''döner kebap kralı'' olarak tanınan Türk girişimci Remzi Kaplan, döneri Polonyalılarla tanıştırmaya hazırlanıyor. 
     Eski Doğu Almanya'da 1991 yılında döner yapmaya başlayan ilk Türklerden olan ve Avrupa Türk Döner Fabrikaları Birliği'nin de başkanlığını yürüten 45 yaşındaki Kaplan, ''Döner çok popüler oldu, çünkü pahalı değil. İçinde sos, salata ve et var ve gerçekten satıyor. Ben her gün yiyorum' dedi. 
     Almanya'da yaklaşık 12 bin büfede ve lokantada günlük 280 ton döner satılıyor. Döner, yıllık yaklaşık 1.8 milyar euro 3.25 katrilyon lira ciroyla Almanya'da, McDonald's, Burger King ve Wienerwald gibi dev şirketlerden daha fazla gelir getiriyor. 
     Döner kebabı Polonya'ya tanıtmak için kolları sıvayan Kaplan, kendine ortak olarak 39 yaşındaki Jacek Schaeffer'i seçti. Polonyalı girişimci, projelerini, ''Etimizi dağıtmak, kendi büfe zincirimizi kurmak ve bir bayilik ağı geliştirmek'' olarak açıkladı. 
     İlk döner büfelerinin Baltık denizi kıyısındaki bölgelerde kurulacağını belirten Schaeffer, yıl sonuna kadar 300 kişi istihdam edeceğini ve dönerin 1.70 euroya yaklaşık 3 milyon lira satılacağının da altını çizdi. 
     Polonya'da halihazırda birkaç dönercinin bulunduğunu belirten Remzi Kaplan, bu dükkanlarda satılan dönerlerin ''içine ne bulunursa konulduğunu'', kendilerininse Almanya'da sattığı dönerli sandviçin içinde en az yüzde 40 oranında yaprak et koyduklarını kaydetti. 
     ''Döner kebap kralı'' Kaplan ve ''Polonyalı kral adayı'' Schaeffer, dönerin 80 milyonluk Almanya'dan sonra, 40 milyonluk Polonya'yı da fethedeceğini sözlerine eklediler. 
     Almanya'da çok tutulan döner kebap, ''Curry Wurst'' adı verilen körili ketçapla sunulan sosisli sandviçi tahtından etmişti. 
     
</TEXT>
</DOC>
