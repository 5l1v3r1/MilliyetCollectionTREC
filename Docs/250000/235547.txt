<DOC>
<DOCNO> 235547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko04.html </URL>
<DATE> 2004/04/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Desa, 29 - 30 Nisan'da halka arz ediliyor... 
</HEADLINE>
<TEXT>

     Desa Deri Sanayi ve Ticaret A.Ş, 29-30 Nisan tarihlerinde halka arz edilecek. 
     İş Yatırım liderliğindeki konsorsiyum aracılığıyla Desa'nın yüzde 30 oranındaki hissesinin halka arzı, 2 bin 800 lira sabit fiyatla talep toplama yöntemiyle yapılacak. 
     Hisse senetlerinin yüzde 50'si yurtiçi bireysel yatırımcılara, yüzde 22'si alım gücü yüksek yatırımcılara, yüzde 15'i yurtiçi kurumsal yatırımcılara, yüzde 10'u yurtdışı kurumsal yatırımcılara, yüzde 3'ü ise Desa çalışanlarına tahsis edilecek. 
     Desa, nakit olarak artırılacak 5 trilyon 75 milyar liralık sermayesini temsil edecek hisse senetleri ile Yönetim Kurulu Başkanı Melih Çelet'in sahibi olduğu hisse senetlerinin 2 trilyon 7.5 milyar liralık bölümünün toplamı olan 7 trilyon 612.5 milyar lira nominal değerli hisse senetlerini halka arz edecek. 
     Halka arzın gerçekleşmesiyle, şirketin 20 trilyon 300 milyar lira olan mevcut ödenmiş sermayesi 25 trilyon 375 milyar liraya çıkacak. 
     29-30 Nisan tarihlerinde 7 milyar 612 milyon 500 bin adet hissenin arz edileceği, sabit fiyatla talep toplama yöntemiyle gerçekleştirilecek halka arza katılmak isteyen kurumsal ve bireysel yatırımcılar, konsorsiyum lideri ile üyelerin genel müdürlük ve şubelerine başvurabilecek. 
     Yatırımcılar, İş Yatırım tarafından özel olarak tahsis edilen ''0 212 350 22 22'' numaralı telefondan mesai saatleri içinde Desa ve halka arzla ilgili bilgi alabilecek. 
     
     KONSORSİYUM ÜYELERİ 
     Halka arza aracılık edecek İş Yatırım Menkul Değerler liderliğindeki konsorsiyum, Finans Yatırım Menkul Değerler, Global Menkul Değerler, TEB Yatırım Menkul Değerler, Ak Yatırım Menkul Değerler, Halk Yatırım Menkul Değerler, Koç Yatırım Menkul Değerler, Dış Yatırım Menkul Değerler, Oyak Yatırım Menkul Değerler, Vakıf Yatırım Menkul Değerler, Yatırım Finansman Menkul Değerler, Ata Yatırım Menkul Kıymetler, Alternatif Yatırım, Gedik Yatırım Menkul Değerler, Meksa Yatırım Menkul Değerler, Tacirler Menkul Değerler, Ata Online Menkul Kıymetler, Es Menkul Değerler Yatırım, İnter Yatırım Menkul Değerler, Nurol Menkul Kıymetler, Camiş Menkul Değerler, Hak Menkul Kıymetler, Acar Yatırım Menkul Değerler, Başkent Menkul Değerler, Raymond James Yatırım Menkul Kıymetler, Delta Menkul Değerler, Evgin Yatırım Menkul Değerler, Sanko Menkul Değerler ve Üniversal Menkul Değerler A.Ş'den oluşuyor. 
     
     ''HEDEFİMİZ, DÜNYA MARKASI OLMAK'' 
     Desa'nın halka arzı nedeniyle İstanbul'da düzenlenen toplantıda konuşan Desa Deri Yönetim Kurulu Başkanı Melih Çelet, 32 yıl önce ABD'ye çanta ihraç etmek için ilk tesislerini kurduklarını ve zaman içinde 42 ülkede çeşitli dünya markalarıyla çalışır hale geldiklerini söyledi. 
     Çelet, dünya markası olmayı hedeflediklerini, yurtiçinde 50, yurtdışında da 20 mağazaya ulaşmak istediklerini belirtti. 
     Desa'nın yeni ortaklarına ''merhaba'' demek istediğini ifade eden Çelet, ''Mesajım şu büyük, ilkeli, etik, kaliteyi özümsemiş, yenilikçi bir aileye geliyorsunuz. İyi ki de geliyorsunuz. Desa, sizlerin desteği ve güveniyle bugün geldiği noktadan daha iyi yerlere gelecek'' diye konuştu. 
     Çelet, Desa'nın bir sonraki sıçramasının dünya markaları ligine doğru olacağını vurgulayarak, ''Desa için halka arz yolun sonu değil, çok yeni bir başlangıç'' dedi. 
     
     İŞ YATIRIM GENEL MÜDÜRÜ KOÇ 
     İş Yatırım Genel Müdürü İlhami Koç da çok sayıda şirketin halka arz için çalışmaya başladığını belirterek, şunları kaydetti 
     ''Bu noktada biz aracı kuruluşlara bazı sorumluluklar düşüyor. Her şeyden önce halka arzı yapılacak şirketin seçiminde dikkatli olmamız gerekiyor. Halka arz edilecek şirketin belirli bir olgunluk seviyesine ulaşmış olması gerekiyor. Henüz bu seviyeye gelmemiş şirketler, heyecanla halka açılıyorlar, ancak daha sonra halka açık olmanın şartlarını yerine getiremiyorlar. Fiyat ise hem yatırımcıları, hem de satan tarafı tatmin etmelidir. Talebin yüksekliğini istismar etmemeliyiz. Bir diğer husus ise halka arzın gerçekten halka arz olması. Yani dar bir yatırımcı kitlesi değil, geniş kitleler hatta mümkünse hiç hisse senedi yatırımı yapmamış olan kesimler hedef alınmalıdır.'' Toplam 43 bin metrekare kapalı alanda 800 çalışanıyla üretim yapan ve binlerce çeşit ürüne sahip olan Desa, 2003'de mağaza sayısını 30'a çıkardı. 42 ülkeye ihracat yapan Desa, geçen yıl 38 milyon dolar ihracat geliri elde etti. 
     
</TEXT>
</DOC>
