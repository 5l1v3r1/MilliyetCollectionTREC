<DOC>
<DOCNO> 200863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/soneko12.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding 40 yaşında... 
</HEADLINE>
<TEXT>

     Türkiye'nin ilk holdingi Koç, 40. kuruluş yılını kutluyor. 
     Koç Holding Yönetim Kurulu Başkanı Mustafa Koç, 20 Kasım 1963'de kurulan ve Türkiye'nin ilk holding kuruluşu olarak 12 Aralık 1963 tarihli Resmi Gazete'de ilan edilen Koç Holding'in geçmiş 40 yıldaki başarılarının gelecekteki 40 yılda yaşayacakları başarıların teminatı olduğunu belirterek, ''Önümüzdeki 40 yıl Koç Holding'in ekonomiye damga vuracağı bir dönem olacaktır'' dedi. 
     Koç Topluluğu'nun aylık dergisi Bizden Haberler'in 40. yıla ilişkin sorularını yanıtlayan Mustafa Koç, 20 Kasım 1963'deki holdingleşmeyi Türk ekonomisi ve Koç Topluluğu açısından bir dönüm noktası olarak görmek gerektiğini kaydetti. 
     1926'dan bu yana var olan Koç Topluluğu'nun, Türkiye'nin ilk holdingi olarak kurulduğunda, özel sektörün uluslararası standartlarda rekabet gücünün yok denecek kadar az olduğunun unutulmaması gerektiğini belirten Koç, ''Samimi olmak gerekirse, holdingleşmek 40 yıl önce Türkiye için çok ileri bir adımdı. Bu adımın atılmasını o günün koşulları içinde değerlendirdiğimizde Koç Holding örnek olacak ve bu memleket ileri gidecek diyen rahmetli Vehbi Koç'un konuya odaklanışı, içtenlikli ısrarı, yaratıcılığı ve disiplini daha iyi anlaşılabiliyor'' dedi. 
     Mustafa Koç, Koç Holding'in bundan 40 yıl önce kurulmasıyla tohumları atılan başarının, disiplin ve yaratıcılık kavramlarının buluşmasıyla ortaya çıktığını kaydederek, Topluluğun bu 40 yılda ulaştığı noktanın ise bu başarının iddialı olunan sektörlerde odaklanarak yoğunlaştırılmasıyla mümkün kılındığını vurguladı. 
     Geçmiş 40 yıldaki başarılarının gelecekteki 40 yılda yaşayacakları başarıların teminatı olduğunu belirten Koç, Koç Holding'in 40 yıllık öyküsünün, önlerine koyduklarını dünyanın büyük şirketleri arasında yer alma hedefine elverişli bir altyapının hazırlığı konumunda bulunduğunu bildirdi. 
     Mustafa Koç, ''O dönemde atılan böyle bir adım Türk ekonomisi adına nasıl bir sonuç ortaya koydu '' sorusuna ise şu yanıtı verdi 
     ''O dönemde, holdingleşmenin tüm ekonomik, sosyal ve idari yönleri ile anlaşılmış olduğunu söylemek pek doğru olmaz. Holdingleşme sürecinde Türkiye'de bir ilki gerçekleştiren Koç Holding, yalnız ekonomik yapılanma açısından değil, bürokratik engellerin aşılması ve kurumsallaşma sürecinin ilk kilometre taşı olması itibarı ile Türk sanayiindeki ayrıcalıklı ve özgün yerini koruyacaktır.'' 
     
     EKONOMİYE DAMGA VURACAK 
     Gelenekten aldığı gücü, geleceğe taşıyan Koç Topluluğu'nun, bugün bilgiyi anında paylaşabilen ve küreselleşen bir dünya pazarında söz sahibi olmak için iddialı olduğu sektörlere odaklanan bir güç olmayı hedeflediğini anlatan Koç, şöyle dedi 
     ''En güvenilir ve tüketiciye en yakın topluluk olma sözümüzü bundan sonra da tutacağız. Bildiğiniz gibi geçtiğimiz yıllarda geliştirdiğimiz stratejik plan, gelirlerimizin önemli bir bölümünün Türkiye dışından elde edilmesini öngörüyor. Geçtiğimiz iki yılda bu kararımız doğrultusunda önemli adımlar attık. Yurt dışı gelirlerimizi 2002 yılında yüzde 46, 2003 yılında da yüzde 31 artırdık. İhracat bizim için bundan sonra da esas olacaktır. Bir yandan yurtiçi pazarda rekabetçi avantajımızı sürdürürken diğer yandan da uluslararası faaliyetlerle döviz gelirlerimizi artırmaya devam edeceğiz.'' Mustafa Koç, Koç Holding'in 40 yıl boyunca daima ilerici, örnek ve lider bir kurum olmasında, kamuoyunun gözünde daima lider ve en iyi olan imajını başarı ile koruyabilmesinde, temellerinin sağlamlığının çok büyük payı olduğunu belirterek, açıklamalarında şu görüşlere yer verdi 
     ''Zemin sağlamdır, vizyon sağlıklıdır, hedeflere ve güçlü olduğumuz sektörlere odaklanılarak, disiplinli bir yaratıcılıkla ve her gün verimliliğimizi artırarak çalışılmaktadır. Önümüzdeki 40 yıl Koç Holding'in ekonomiye damga vuracağı bir dönem olacaktır.'' 
     
     1926'DAN 2003'E KOÇ TOPLULUĞU 
     1926 yılı Türkiyesi'nin zor ve sıkıntılı günlerinde iş dünyasına giren Ahmet Vehbi Koç Ticarethanesi, Vehbi Koç'un geniş ufku ve enerjisiyle Türkiye'nin en büyük şirketler topluluğu haline geldi. 
     76 yılda yaratılan Koç Topluluğu'nun, otomotiv, dayanıklı tüketim malları, gıda ve perakendecilik, enerji ve maden, turizm ve hizmetler, dış ticaret, bankacılık, sigorta ve inşaat sektörlerinde faaliyet gösteren 100'ü aşkın şirketinde 56 binden fazla çalışanı, 10 bini aşkın ortağı ve 10 binin üzerinde bayi ve yetkili satıcısıyla ekonomi ve özel sektörün gelişmesinde önemli rolü bulunuyor. 
     
</TEXT>
</DOC>
