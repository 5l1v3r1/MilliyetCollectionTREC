<DOC>
<DOCNO> 245193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/siyaset/siy04.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uygun'a gözaltı 
</HEADLINE>
<TEXT>


ANKARA Milliyet 


Milletvekilliği sırasında arka arkaya parti değiştirdiği için "sürekli dönüyor" anlamına gelen bir deyimle damgalanan eski Afyon Milletvekili Kubilay Uygun, tarihi eser kaçakçılığında aracılık yaptığı gerekçesiyle gözaltına alındı. 
Emniyet güçleri Ankara'da Güzide U. ve Serkan U.'nun, müteahhit Ali Rıza Binboğa'dan tarihi eser alacağını belirledi. Yapılan baskında eski Roma ve Hitit dönemine ait 177 parça tarihi eser ele geçirilirken, Binboğa, Uygun, Güzide ve Serkan U. gözaltına alındı. 
Uygun'la emniyete götürülen Binboğa koleksiyoner belgesi olduğunu söylemesine rağmen envanter defterinde kayıtlara rastlanmadı. 
Alıcılar tarafından kendileri ile pazarlık yaptığı öne sürülen Uygun ise tarihi eserlerle bir ilgisi olmadığını, Binboğa'nın arkadaşı olması nedeniyle büroya çay içmeye geldiğini savundu. Serbest bırakılan zanlılar hakkında yasal işlem yapılacağı kaydedildi. 


</TEXT>
</DOC>
