<DOC>
<DOCNO> 249926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sondun51.html </URL>
<DATE> 2004/06/22/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Güney Koreli'nin öldürülmesini Bush kınadı 
</HEADLINE>
<TEXT>

     ABD Başkanı George Bush, Güney Koreli rehinenin öldürülmesini kınayarak, ''barbarların acımasız eylemlerinin özgür dünyayı yıldıramayacağını'' söyledi. 
     Güney Kore Devlet Başkanı Roh Moo-hyun ile konuya ilişkin henüz bir görüşme yapmadığını kaydeden Bush, Kim'in öldürülmesinin Seul'un Irak'a 3 bin asker gönderme planlarını bozmayacağından emin olduğunu söyledi. 
     Bush, ''Militanlar irademizi ve güvenimizi sarsmaya çalışıyorlar. Karanlık görüşlerini insanlara dayatmak için dünyadan çekilmemizi sağlamaya çalışıyorlar. Bu insanlar ABD'yi yıldıramayacak. Başkan Roh'un bunu anlayacağına inanıyorum'' dedi. 
     Güney Kore Dışişleri Bakanlığı, bir Güney Kore firması için çalışan ve 17 Haziran'da kaçırılan 33 yaşındaki Kim Sun-il'in cesedinin Bağdat ve Felluce arasında Amerikan askerleri tarafından bulunduğunu bildirmişti. 
     
</TEXT>
</DOC>
