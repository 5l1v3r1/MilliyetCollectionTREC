<DOC>
<DOCNO> 206462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/guncel/gun03.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektriğe 9 tutuklama 
</HEADLINE>
<TEXT>

      ANKARA Milliyet 
   
   Türkiye'de kaçak elektrik kullanımına yönelik yapılan en kapsamlı operasyonda, gözaltına alınan ve aralarında DYP eski milletvekili Halit Dağlı'nın oğlu Taner Dağlı'nın da bulunduğu 57 kişiden 9'u tutuklandı. 
   Kaçakçılık ve Organize Suçlarla Mücadele Şube Müdürlüğü'ne bağlı Mali Şube ekipleri, 75 işyerinin kaçak elektrik kullandığını tespit etti. Yapılan operasyon sonrası gözaltına alınan 34 firma sahibinin, Ankara'nın değişik semtlerinde sayaç okuma işinde çalışan 23 sözleşmeli personeli maaşa bağladığı belirlendi. Sözkonusu kişilerin sayaç üzerinde "oynama" yaparak, 50 - 60 milyar liralık elektrik faturasını 5 - 6 milyara kadar düşürdükleri ortaya çıktı. Operasyonda gözaltına alınan 57 kişiden 31'i serbest bırakıldı. 17'si tutuksuz yargılanmak üzere serbest kaldı. 9'u tutuklandı. TEDAŞ Genel Müdürü Haşim Keklik, devletin bir yıllık zararının 1.5 milyar dolara ulaştığını söylerken, Emniyet kaynakları, sadece Ankara genelindeki kaçak elektrik kullanımının devlete zararının 150 trilyon lira olduğunu belirtti. 
   
   
   
   
</TEXT>
</DOC>
