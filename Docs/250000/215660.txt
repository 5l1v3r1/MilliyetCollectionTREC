<DOC>
<DOCNO> 215660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yazar/yilmaz.html </URL>
<DATE> 2004/02/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Kaçak yapı cesareti nereden gelir 
</HEADLINE>
<TEXT>

   
   Yerel seçimler yaklaşıyor, rant kavgası gözden kaçıyor. Gayrimenkul avcıları, deprem riskini fırsat bilip, Florya - Bakırköy hattında servetlerine servet katıyorlar. 
   Bakırköy Belediye Başkanı Ahmet Bahadırlı, geçtiğimiz aylarda İTÜ ile birlikte bölgenin deprem riskini ortaya çıkardı. Dünya Bankası ile yaptığı anlaşmaya göre, aldıkları kredi tutarı şimdi 1 milyon dolar, daha sonra 4, 100, 400, 800 milyon dolara tamamlanacak. 65 bin kişinin içinde yaşadığı 3 bin 500 riskli binanın, 5 yılda bitirilmesi söz konusu. İnşaat Mühendisleri Odası ile takviye projeleri hazırlanıyor. İki okulda tatbik ediliyor. 2 Temmuz'da muhtarlardan seçilecek 350 binaya kazma vurulacak. 
   Ancak rant avcılarının kaçak inşaat hızları kesilmiyor. Bahadırlı'nın Cumhuriyet Savcılığı, kaymakamlık, hatta İSKİ gibi hizmet birimleri dahil olmak üzere, başvurduğu tüm suç duyuruları sonuçsuz kalıyor 
   Bahadırlı "Kaçak katlar deprem riski taşıyor, yıkmak zorunda kalacaklar" diyor. 
   
   TOKİ konut peşinde 
   Eskidji Müzayede Evi'nin, "halktan teklif alma" yöntemiyle geçtiğimiz pazar günü saat 14.00'te, Toplu Konut İdaresi tarafından yapılacak Ataköy Mahallesi, 564 ada, 14 parselde kayıtlı 1324 metrekarelik satış işlemi durduruldu. 
   Açık artırmanın iptali için Ataköy'deki 104 malik CHP Bakırköy İlçe Başkanlığı'na başvuruyor. İlçe konuyu CHP İstanbul milletvekili Birgen Keleş'e iletiyor ve bu gayretlerle satış yapılmıyor. Ancak Toplu Konut İhalesi'nin satışı durdurma gerekçesi, "Mahalle sakinleri talip oldukları takdirde, uygun fiyata satarız" oluyor. 
   Bakırköy'deki şikayetler Cumhurbaşkanı'na kadar gitmiş durumda. Bakırköy'de ANAP kurucularından Feride Kızılırmak'ın kahvehane işletmecisi oğlu Öcal Derre'nin yazdığı mektuptan bazı bölümleri aktarmak istiyorum 
   "Florya'da inşaat izni yüzde 25 olup, yükseklik 6.50 metredir 3 kat . Başkanın göz yumması sonucunda inşaat izni yüzde 100 kullanılıyor, 6 - 7 katlı binalar dikiliyor. Başkan aldırdığı yıkım kararlarını uygulamıyor. Florya'yı beton yığınına çeviren Keleşoğlu, Gül, Demir, Beyazlar gibi 4 - 5 müteahhit korunuyor. Bu müteahhitler belediyeyi yok sayarak, ruhsat almadan seçimlerden önce inşaatlarını tamamlamaya çalışıyorlar. Florya'daki imara aykırı kaçak yapı olan Fly İn adlı çarşının açılışı Başbakan Erdoğan tarafından yapılarak, kanunsuz bir yapı yasallaştırılmaya çalışıldı. Fly İn'i yapan Keleşoğlu ve Gül İnşaat'a, Ataköy'deki 150 bin metrekare alan satılarak ödüllendirildi." 
   Bakırköy'de yüksek olan CHP oyları, aday bolluğu yaratıyor.. Son dakikada seçim yarışına giren işadamı Ali Fatinoğlu şaşkınlığını yaşayan Bakırköy'de, yıllardır CHP'de siyaset yapan adaylar da az değil. Bunlardan Sefa Birinci, üniversite diploması krizini atlatabilirse aday olacak gibi. Sürpriz isim ise CHP İstanbul İl Kadın Kolları'nda bir dönem çalıştıktan sonra, Genel Başkan Yardımcısı Güldal Okuducu ile yolları ayrılan Ayda Özlü. 
   İktidar partisi AKP, Bakırköy'de çok güçlü değil. Aday adaylarından Salih Taşbaşı, eski ANAP'lı. Taşbaşı, Ataköy 9. Kısım'da, belediyenin parkı içinde Dostlar Kahvesi'ni işletiyor. Erdoğan'ın Belediye Başkanlığı döneminde birlikte çalıştığı İlker Aycı'ya adaylık şansı tanıyorlar. 
   AKP'nin, İstanbul Büyükşehir aday adayı Veysel Eroğlu'nu, Bakırköy'den aday göstereceği beklentisi de var. Bahadırlı ise yüzde 98 aday olmadığını, ancak AKP ve CHP'nin adaylarına göre yüzde 2 ihtimalinin devreye gireceğini belirtiyor. 
   Özürlülere götürdüğü hizmetlerle anılan Bahadırlı, "Dünyevi menfaatler peşinde koşmam" sözü ile noktayı koyuyor. 
   
      
   
</TEXT>
</DOC>
