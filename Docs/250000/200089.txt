<DOC>
<DOCNO> 200089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur33.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Kimse bizim arkamıza saklanmaya kalkmasın 
</HEADLINE>
<TEXT>

     CHP Genel Başkanı Deniz Baykal, sosyal sorunların giderek ağırlaştığını belirterek, ''Türkiye bunalım biriktiriyor'' dedi. 
     TBMM'de bulunan dokunulmazlık dosyalarının karara bağlanmasını isteyen Baykal, Erbakan hakkındakı mahkimiyet kararıyla ilgili olarak, ''Eğer dokunulmazlık olmasaydı, Erbakan'ın mahkum olduğu suçtan bugün milletvekili, bakan konumunda olan bir kadronun da mahkum olması kaçınılmaz olacaktı'' diye konuştu. 
     Baykal, Hak-iş'in 10. Olağan Genel Kurulu'na katılarak bir konuşma yaptı. Bazı ekonomik göstergelere bakılarak Türkiye'nin temel ekonomik sorunlarını, tıkanıklığı aştığı noktasına varılmaması gerektiğini belirten Baykal, böyle bir iyimserliğin ülkeyi yeni bir krizle karşı karşıya bırakabileceğini savundu. 
     İşsizliğin ve gelir dağılımındaki adaletsizliğin giderek arttığını kaydeden Baykal, bunların yol açtığı sosyal sorunları ''İane, himaye ve ramazan çadırları anlayışıyla çözmeye çalışmanın avuntu olduğunu'' ifade etti. 
     Baykal, sosyal sorunların ''maliyetli'' diye çözülmemesi durumunda çok daha ağır maliyetler ödeneceğini kaydeden Baykal, ''Türkiye bunalım biriktiriyor, işsizlik biriktiriyor'' diye konuştu. 
     
     DOKUNULMAZLIK ELEŞTİRİSİ 
     Konuşması sırasında, basın mensuplarının hareketlendiğini farkeden Baykal, ''Görüyorum ki Başbakan için hazırlık yapılıyor. Ben de onu bekliyorum, gelsin de söyleyeceklerimi onun yanında söyleyeyim'' dedi. Sözlerine devam eden Deniz Baykal, Erdoğan'ın gecikmesi üzerine ''Başbakan gelmeyecek, ben konuya gireyim'' diyerek, dokunulmazlıklar konusuna geçti. 
     Dünyanın hiçbir ülkesinde Türkiye'deki gibi bir milletvekili dokunulmazlığı bulunmadığına dikkat çeken Baykal, kürsü dokunulmazlığı dışında dokunulmazlık zırhının kaldırılması gerektiğini belirtti. 
     Baykal, TBMM'de bulunan dokunulmazlık dosyalarının sayısının 129'a ulaştığına dikkat çekerek, Anayasa hükmüne rağmen 1 yıldan beri bu dosyaların görüşülerek karara bağlanması için komisyon bile oluşturulmadığını söyledi. Baykal, şöyle devam etti 
     ''Bu dosyaların bir kısmı CHP miletvekilleriyle ilgili bir kısma AKP'lilerle ilgili. Bizim milletvekillerimizle ilgili dosyaların derhal ele alınıp, dokunulmazlıklarının kaldırılmasını resmen talep ediyorum. Ben yargılanma hakkımı kullanmak istiyorum. 'Yok, ben yapmam' niye 'Canım ben de senin arkana saklanırım'... Bizim arkamıza saklanmayın. Kimse bu konuda bizim arkamıza saklanmaya kalkmasın'' 
     
     ERBAKAN HAKKINDAKİ KARAR 
     SP Genel Başkanı Necmettin Erbakan hakkındaki mahkumiyet kararına da değinen Baykal, aynı davada savcılığın bazı eski milletvekilleri ile halen milletvekili olan bazı siyasetçiler hakkında yargılama talebinde bulunduğuna dikkati çekti. 
     Baykal, ''Yani eğer dokunulmazlık olmasaydı, kalkmış olsaydı öyle anlaşılıyor ki Sayın Erbakan'ın mahkum olduğu suçtan, aynı davada, aynı konumda bir kısım eski milletvekili bir kısım halihazır milletvekili, bakan konumunda olan bir kadronun da mahkum olması kaçınılmaz olacaktı'' dedi. 
     Söz konusu mahkumiyet kararının sıradan bir karar olmanın ötesinde bir anlam taşıdığını ve milletvekili seçilebilme yeterliliğini de ortadan kaldıran bir mahkumiyet olduğunu vurgulayan Baykal, ''Bugün TBMM'de görev yapan bazı arkadaşlarımız dokunulmazlık sayesinde milletvekili olma haklarını sürdürmektedir. Bu acı bir tablodur'' diye konuştu. 
     
     BAŞBAKAN'IN GELİŞİ 
     Baykal, bu arada salona giren Başbakan Erdoğan'a, ''Müthiş bir zamanlama. Sözlerimi tamamladım siz geldiniz'' diye seslendi. 
     Dokunulmazlıklar konusunda bir an önce harekete geçilmesini isteyen Baykal, bu konudaki eleştirilerini yineledi. Deniz Baykal, şunları söyledi 
     ''Sayın Başbakan CHP'li milletvekillerinin aklanma hakkının onların ellerinden alınmasına lütfen izin vermeyin. CHP'lilerin dosyalarını getirin, kaldırın dokunulmazlıklarını. Biz talep ediyoruz bunu. Lütfen kimse bizim arkamıza saklanmasın, kimse bizi bahane etmesin. Herkes eğer yargılanmaktan uzak durmak istiyorsa 'ben yargıya güvenmiyorum' diye bizim hakkımızda karar almasın. Biz 70 milyon insanın güvendiği yargıya kendimizi teslim etmekte bir sakınca görmüyoruz. Bunları daha önce söylemiştim. Bir kez daha Babakan'a özel servis olarak bunları söyledim.'' 
     
</TEXT>
</DOC>
