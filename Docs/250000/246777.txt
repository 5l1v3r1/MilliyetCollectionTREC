<DOC>
<DOCNO> 246777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun32.html </URL>
<DATE> 2004/06/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yunanistan'dan DEP kararı yorumu Özellikle olumlu gelişme 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, kapatılan DEP'in eski milletvekillerinin tahliye edilmesini, ''Özellikle olumlu bir gelişme'' olarak niteledi. 
     Kumuçakos, yaptığı basın toplantısında, Atina'nın Türkiye'ye AB yolunda verdiği desteğin süreceğini vurguladı. 
     Kumuçakos, ''Sayın Leyla Zana ve diğer 3 Kürt milletvekilinin tahliye edilmelerine karar verilmesi, Türkiye'de demokratik reformların işlerlik kazandığının göstergesidir. Bu gelişme özellikle olumludur. Türkiye'nin AB ile ilişkilerinin gelişmesi demokratik reformlara bağlıdır'' dedi. 
     
     İKÖ ZİRVESİ 

     Bu arada, İstanbul'de yapılacak İslam Konferansı Örgütü İKÖ toplantısına değinen Kumuçakos, Atina ve Rum Yönetimi'nin bu toplantıda ''KKTC'ye ilişkin olarak kullanılması olası olumsuz ifadeleri yumuşatmak için'', son ana kadar çabalarını sürdüreceklerini söyledi. 
     Türkiye ve KKTC'nin toplantıda tanınma talebinde bulunmayacaklarını açıkladıklarını da kaydeden Kumuçakos, Türkiye'nin KKTC için Annan planında kullanılan tanımlamanın kullanılması çabası içinde olduğunu belirtti. 
     Yunanistan Dışişleri Bakanı Petros Molivyatis'in geçen hafta Arap ülkelerinin Atina büyükelçileri ile yaptığı görüşmede bu konuyu gündeme getirdiğini açıklayan Kumuçakos, Dışişleri Bakan Yardımcısı Yannis Valinakis'in bugün Mısır'a yapacağı ziyarette İKÖ toplantısını gündeme getireceğini de kaydetti. 
     Fransa memnun 
     Bu arada, Fransa, kapatılan DEP'in eski milletvekillerinin dün tahliye edilmesinden memnuniyet duyduğunu bildirdi. 
     Dışişleri Bakanlığı sözcüsü Herve Ladsous, ''Eski DEP milletvekillerinin 10 yıllık tutukluluktan sonra Yargıtay'ın kararıyla serbest bırakılmasına memnunuz'' dedi. 
     Sözcü, ''Bu, Türkiye'de yargının işleyiş ve bağımsızlığını iyileştirme sürecinin bir parçasıdır'' diye konuştu. 
     
</TEXT>
</DOC>
