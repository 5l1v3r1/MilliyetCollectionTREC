<DOC>
<DOCNO> 213556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo06.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de seçim heyecanı... 
</HEADLINE>
<TEXT>

     Fenerbahçe Kulübü'nde, 24 Ocak'ta yapılması planlanan ancak olumsuz hava koşulları nedeniyle ertelenen Yüksek Divan Kurulu Toplantısı yarın gerçekleştirilecek. 
     Fenerbahçe Burnu'ndaki FB Faruk Ilgaz Tesisleri'nde saat 10.30'da başlayacak toplantının en önemli gündem maddesini başkanlık seçimleri oluşturuyor. 2004 yılı aidatını yatıran 1069 Yüksek Divan Kurulu üyesinin oy kullanabileceği bildirildi. 
     Adaylıklarını açıklayan muhalefetin desteklediği eski yönetici Orhan Keçeli ve yönetim kurulunun desteklediği daha önce de divan kurulu başkanlığı yapan Yüksel Günay, başkanlık için yarışacak. 
     Yüksek Divan Kurulu Toplantısı, önümüzdeki haftalarda yapılacak kulüp olağan genel kurulu öncesi büyük önem taşıyor. 
     Kongre üyelerinin kulüp başkanlığı seçimleriyle ilgili tavrını belirleyeceği gözüyle bakılan toplantının sonucuna göre, eski yönetici Sadettin Saran'ın aday olup olmayacağını ilerleyen günlerde açıklaması bekleniyor. 
     Toplantının diğer gündem maddeleri arasında, yönetim kurulunun Fenerbahçe Burnu'nda inşa etmeyi düşündüğü olimpik havuz ve Dereağzı Tesisleri'nde bir spor okulunun yapılması konularının teklife sunulması da yer alıyor. 
     Bu arada, toplantıyı Fenerbahçe Televizyonu FBTV naklen yayınlayacak. 

     
</TEXT>
</DOC>
