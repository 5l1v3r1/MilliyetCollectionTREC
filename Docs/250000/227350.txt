<DOC>
<DOCNO> 227350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur22.html </URL>
<DATE> 2004/03/31/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Sürüsünü karayolundan geçiren çobana 83 milyon TL trafik cezası .. 
</HEADLINE>
<TEXT>

     Şanlıurfa'nın Suruç İlçesi'nde koyun sürüsünü karayolundan geçiren çobana, ''trafiği tehlikeye düşürdüğü'' gerekçesiyle, 83 milyon 100 bin lira para cezası verildi. 
     AA muhabirinin aldığı bilgiye göre, E-90 Karayolu üzerinde rutin yol kontrolü yapan İlçe Jandarma Trafik Timleri, Suruç'a bağlı 11 Nisan Beldesi'nde, koyunlarını, otlatmak için yolun karşısına geçiren Çoban Ali Çalışır'ı durdurdu. 
     Çobana önce uyarıda bulunan jandarma trafik timleri, daha sonra Karayolları Trafik Kanunu'nun ilgili maddesi gereğince 83 milyon 100 bin liralık ceza makbuzu kesti. 
     İlçe Jandarma yetkilileri, çobanların, trafik akışının yoğun olduğu E-90 karayolunda trafiği tehlikeye düşürdüklerini belirterek, caydırıcı olması için para cezası verildiğini kaydetti. 
     Cezaya önce itiraz eden 12 çocuk babası Çalışır'ın, daha sonra cezayı, 1 koyununu satarak ödediği belirtildi. 
     
</TEXT>
</DOC>
