<DOC>
<DOCNO> 239757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo35.html </URL>
<DATE> 2004/05/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Mellberg, 4 yıl daha Aston Villa'da... 
</HEADLINE>
<TEXT>

     İsveç Milli Futbol Takımı'nın savunma oyuncusu Olof Mellberg'in, İngiltere Premier Lig takımlarından Aston Villa ile 4 yıllığına sözleşme yenilediği bildirildi. 
     Aston Villa'nın takım kaptanlığını yapan 26 yaşındaki futbolcunun sözleşmesinin, 2008 yılı haziran ayına kadar süreceği kaydedildi. 
     Mellberg, 2001 yılının temmuz ayında İspanyol ekibi Racing Santander'den Aston Villa'ya transfer olmuş ve takımdaki başarılı performansıyla geniş bir hayran kitlesi oluşturmuştu. 
     Avrupa Şampiyonası'nda İsveç Milli Takımı'nda forma giyecek ünlü futbolcu, konuyla ilgili olarak Aston Villa'nın resmi internet sitesine yaptığı açıklamada, ''Sözleşmeyi yaz gelmeden yenilememiz çok iyi oldu. Artık İsveç Milli Takımı'nda içim rahat olarak forma giyeceğim, çünkü biliyorum ki benim geleceğim burada. Aston Villa için büyük bir gelecek görüyorum'' dedi. 
     Sitede ayrıca Alman orta alan oyuncusu Thomas Hitzlsperger'i renklerine bağlayan İngiliz kulübün, Kolombiyalı golcü oyuncu Juan Pablo Angel, savunma oyuncusu Gareth Barry ve Ekvadorlu orta alan oyuncusu Ulises de la Cruz ile görüşme halinde olduğu belirtildi. 
     
</TEXT>
</DOC>
