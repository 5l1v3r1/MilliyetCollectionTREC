<DOC>
<DOCNO> 207560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo13.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobre, ilk antrenmanına çıktı 
</HEADLINE>
<TEXT>

     Fenerbahçe'nin Antalya kampı sürüyor. Sarı-lacivertli takıma Brezilya'nın Cruzeiro takımından transfer edilen Marcio Ferreira Nobre, kampa katılarak ilk antrenmanına çıktı. 
     Dün gece geç saatlarde Antalya'ya gelerek kampa katılan Brezilyalı futbolcuyu, Kemer'deki Limak Limra Otel'de teknik direktör Christoph Daum karşıladı. Yalnızca 3 saat uyuduğu bildirilen Nobre, bu sabah yapılan antrenmanda da yorgun olmasına karşın çalışmanın tamamına katıldı. 
     Takıma çabuk uyum sağladığı gözlenen Nobre, antrenmandaki performansıyla da dikkatleri üzerine çekti. Çabukluluğla da teknik heyetten tam not alan Brezilyalı oyuncuyu takım arkadaşları da beğendi. 
     Bu arada Nobre ile birlikte bir süredir sakatlığı nedeniyle Almanya'da tedavi gören Kemal de kampa katıldı. Zürih'te tedavi olan Serhat ve Servet de bu sabah kampa dahil oldular. 
     
     SAVUNMA TAKTİĞİ ÇALIŞTILAR 

     Fenerbahçe Teknik Direktörü Christoph Daum, bu sabahki çalışmada özellikle takımın savunma taktiği üzerinde dururken, futbolcularını çalışma sırasında oyunu sık sık durdurarak uyardı. 
     Alman çalıştırıcının oyun planı üzerindeki nasihatleri de dikkatlerden kaçmazken, Daum, oyundan düşen futbolcularına ''Futbolda her zaman herkesin hakkı verilecek diye birşey yok. Mücadelenizi bırakmayın'' dedi. 
     Saha içinde sürekli koşmanın da bir takıma çok şey kazandırmayacağını vurgulayan Daum, ''Sürekli koşmak değil, taktiksel anlamda da mantıklı olanı yapın'' diye konuştu. 
     Top kayıplarında öncelikle rakibi oyalayıp, daha sonra herkes adamını marke etmeye başladıktan sonra baskı yapmalanı gerektiğini anlatan Daum, ''Herkes adamını tuttuktan sonra baskı yapabilirsiniz. Çünkü arkanızda boş adam varsa, boş alan var demektir. Bu da iyi olmaz. Bu oyunu düzgün bir biçimde oynadığınız takdirde gol yemeyiz. Gol atamıyoruz diye de paniğe kapılmayın, bu taktiği uygularsanız gol de gelir'' diye konuştu. 
     
     AURELIO, KOŞULARA BAŞLADI 

     Tatil döneminde dizinden atroskopi olan Aurelio da Antalya kampında ilk kez antrenmana çıktı. 
     Çalışmalarını bir süredir takımdan ayrı sürdüren Aurelio, bireysel futbolcu antrenörü Dr.Gunnar Gerisch yönetiminde koşu yapmakla yetindi. 
     Sarı-lacivertliler, Antalya kampındaki ilk hazırlık maçını yarın saat 19.00'da Belek Arcadia Oteli'nin sahasında Rusya Premier Ligi takımlarından Amkar Perm takımıyla oynayacak. 
     
</TEXT>
</DOC>
