<DOC>
<DOCNO> 209131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur10.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Selvi Amacını aşan magazin, duyarlılığımızı azaltıyor 
</HEADLINE>
<TEXT>

     CHP Genel Başkan Yardımcısı ve Eskişehir Milletvekili Cevdet Selvi, sanal uyuşturucu etkisi yaratarak eğlence amacını aşan magazin programlarının, kültürü yozlaştırıp yaşanan olaylar karşısında toplumun duyarlılığını azalttığını söyledi. 
     Selvi, ''tiner, esrar, eroin, kokain, uyuşturucu haplar, sigara ve alkol'' gibi madde bağımlılığının çocuklar ve gençler arasında hızla yaygınlaştığını ve kullanmaya başlama yaşının her geçen gün düştüğünü belirterek, madde bağımlılarının neden oldukları ürkütücü olayların da aileleri tedirgin ettiğini ve toplumda huzursuzluk yarattığını kaydetti. 
     Türkiye'nin geleceği açısından son derece önem taşıyan bu sorun çözüm beklerken, önemli bir yozlaşmaya neden olabilecek televole-magazin kültürünün, toplumun gündeminde önemli bir yer tutmaya başladığına işaret eden Selvi, şöyle konuştu 
     ''1980 sonrası, hiçbir hazırlık yapılmadan, etkin devlet gözetimi ve sıkı kurallara dayalı olarak uygulandığında istenilen yararı sağlayabilecek serbest pazar ekonomisi uygulamasına geçilmesi, sosyal, siyasal ve ekonomik alanda önemli tahribatlar yarattı. Başı boş pazar ekonomisi anlayışı ile sosyal politikalara önem verilmeden uygulanan serbest pazar ekonomisi, vergi alma borç al anlayışıyla rant ekonomisine dönüşmüş, yolsuzlukların, israfın, ithalata dayalı lüks tüketimin ve kötü yönetimin de katkısıyla bugünkü çarpık tabloyu oluşturmuştur.'' Selvi, başlangıçta rant ekonomisinin kaymağını yiyen kesimin eğlence biçimi olarak ortaya çıkan televole-magazin kültürünün, yasal ve teknik hazırlığı yapılmadan izin verilen özel radyo ve televizyonların da etkisiyle hızla yayıldığını ifade ederek, bu kültürün çocukların, gençlerin hatta yetişkinlerin yaşamlarının önemli bir parçası haline geldiğini kaydetti. 
     
     ''EĞİTİM SİSTEMİ TOSTA VE TESTE DAYALI...'' 
     Yıllardır, ülke sorunlarından uzak kalmaları için kafe, disko, marka merakı ile oyalanan gençliğin ''adeta tost ve teste'' dayalı hale gelen eğitim sisteminden umudunu kestiğini savunan Selvi, şöyle devam etti 
     ''İş bulma umudu da azalan gençler, anne ve babanın eline bakmanın ızdırabını çekmektedirler. Ülkemizde yaşanan bu sorunlar karşısında, gençlerin büyük bir kısmı eğitim ve iş umudunu başka ülkelerde arar hale gelmiştir. Bu umudu bulunmayanlar ise çaresizlik içinde teselliyi uyuşturucu maddelerde ve televole-magazin programlarında arar hale gelmişlerdir. Bu tablonun, içte ve dışta, bölücü örgütler ve ılımlı, radikal ve kökten dinci örgütler için önemli fırsatlar yarattığı yaşanan gelişmelerden görülmektedir. Gelecekten umudunu yitiren toplumlar, kendi sorunlarına sahip çıkamaz, ülkelerinin karşılaştıkları tehlikelerle mücadele edemez.'' Selvi, ''sanal uyuşturucu etkisi yaratarak eğlence amacını aşan magazin programlarının kültürü yozlaştırıp yaşanan sorunlar karşısında toplumun duyarlılığını azalttığını'' anlatarak, toplumun geleceğini tehlikeye düşüren bu soruna bir an önce çözüm aranmasının, ilgili kurum ve kuruluşların ile toplumun duyarlı kesimlerinin öncelikli görevi olması gerektiğini sözlerine ekledi. 
     
</TEXT>
</DOC>
