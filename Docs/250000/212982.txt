<DOC>
<DOCNO> 212982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/guncel/gun02.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine aynı film 
</HEADLINE>
<TEXT>

   Yıkılan Zümrüt Apartmanı'nın müteahhidi korkup kayıplara karıştı ama deprem mağdurlarınca açılan 1460 ceza davasının 1328'i müteahhitler lehine sonuçlandı 
      BELMA AKÇURA İstanbul 
   
   Marmara Depremi'nde can ve mal kaybına yol açtıkları gerekçesiyle haklarında dava açılan müteahhitlerin büyük çoğunluğu açılan davalardan beraat etti. Diyarbakır'da 83 kişiye mezar olan Hicret Apartmanı'nın müteahhiti Kermo Dalmış 1,5 yıl, yaptığı birçok bina depremde yıkılan Veli Göçer de 8,5 ay hapis yattıktan sonra cezaevinden çıktı. 
   Başbakan Recep Tayyip Erdoğan'ın, Konya'daki göçüğe değinirken yaptığı "yaptırımlar artırılmalı" açıklamasının ardında, adalet açısından çok acı bir tablo yatıyor. 
   Bingöl depreminin ardından "müteahhitler cezasız kalmayacak" diyen Adalet Bakanı Cemil Çiçek'in açıkladığına göre, 17 Ağustos depremi mağdurlarınca Kocaeli, Sakarya, Yalova ve Eskişehir'de açılan 1460 ceza davasının 1328'ini müteahhitler lehine sonuçlandı. Adalet Bakanlığı'nın verilerine göre, Marmara depremleri sonrasında mütaehhitlerle ilgili açılan davalarda mahkemelerin verdiği kararlar şöyle 
   Kocaeli'de 932 ceza davası açıldı. 921 dava müteahhitlerin lehine sonuçlandı. Birleştirilen 11 dava derdest oldu. Açılan 51 hukuk davasından da 30'u sonuçlandı, 21 dava derdest oldu. 
   Sakarya'da 418 ceza davası açıldı, 394'ü müteahhitlerin lehine sonuçlandı. 
   Yalova'da 108 ceza davası açıldı, 44 dava sonuçlandı, 12 davada müteahhitlerin beraatine karar verildi. 
   Düzce'de 447 ceza davası açıldı, bu davalardan 473'ünde sanığın beraatine karar verildi. Ayrıca, açılan 64 hukuk davasından 14'ü müteahhitler lehine sonuçlandı. 
   Bursa'da 53 hukuk davası açıldı, bunlardan biri müteahhitlerin lehine olmak üzere 51'i sonuçlandı. 
   İstanbul'da iki tazminat davası açıldı, biri takip edilmediği gerekçesiyle açılmamış kabul edildi. 
   Eskişehir'de iki ceza davası açıldı, biri beraatle sonuçlandı. 
   Bolu ve Afyon illerinde depremle ilgili herhangi bir dava açılmadı. 
   
   83 cana 1,5 yıl yattı 
   Yüzlerce davaya karşın ceza alan müteahhit sayısının azlığı dikkat çekiyor. Ceza alan az sayıda isimden birisi Diyarbakır Şehitlik semtinde 1983'te çöken Hicret Apartmanı'nın müteahhiti Kermo Dalmış. 83 kişinin yaşamını yitirdiği binanın müteahhidi Dalmış, 1. Asliye Ceza Mahkemesi'nde 8 yıl 3 ay ağır hapis cezasına çarptırıldı. Dalmış yaklaşık 1,5 yıl hapis yattıktan sonra serbest bırakıldı. 
   
   Müteahhit ve kardeşi aranıyor    Konya Valisi Ahmet Kayhan, savcılığın olay yerinde inceleme yaparak, faciaya ilişkin bilirkişi heyeti oluşturulduğunu ve müteahhit Ali Vedat Kaya ile kardeşi Sedat Kaya hakkında "yakalama emri" çıkardığını açıkladı. Nerede olduğu dün geceye kadar belirlenemeyen Kaya'nın yine Konya'da Sille yolunda yaptığı bir başka apartmanda da şikayetler sonucu kolon güçlendirmesi yapıldığı ortaya çıktı. 
   Büyükşehir Belediye Başkanı Mustafa Özkafa da, çöken binanın 1996 1997 arasında Kaya kardeşler tarafından kurulan kooperatife yaptırıldığını bildirdi. Özkafa çöken binanın yanındaki başka müteahhitlerce yapılan Yakut ve Platin isimli binaların sağlam çıktığını, ancak önlem olarak boşaltıldığını belirtti. Başbakan Yardımcısı Mehmet Ali Şahin "Olağanüstü olay yokken çok katlı bir binanın çökmüş olması üstünde durulması gereken bir husus. Sorumluları tespit edilip gereken neyse yapılacaktır" dedi. 
   
      
   Dinlenme vakti... 
   Facianın ardından Konya'ya koşan arama kurtarma ekipleri gece boyunca durmaksızın çalıştı. Geceyi uykusuz geçiren, bitkin arama kurtarma görevlisi de yorgunluğunu ekip arkadaşı Alman Kurt köpeğine yaslanıp kestirerek atmaya çalıştı. 
   
   
   
</TEXT>
</DOC>
