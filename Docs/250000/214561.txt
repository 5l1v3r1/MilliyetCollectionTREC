<DOC>
<DOCNO> 214561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur16.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'ya 2 bin 932 yeni personel atandı 
</HEADLINE>
<TEXT>

     SSK'nın sağlık tesislerinde görevlendirilmek üzere noter huzurunda çekilen kura ile personel ataması yapıldı. 
     SSK Başkanlığı'nda gerçekleştirilen kura çekimine Çalışma ve Sosyal Güvenlik Bakanı Murat Başesgioğlu, Bakanlık Müsteşarı Enis Yeter, SSK yöneticileri ile personel adayları katıldı. 
     Kura çekimi öncesinde konuşan SSK Sağlık İşleri Genel Müdürü Servet Rüştü Karahan, SSK'nın 17 bin civarında personel eksiği olduğunu bildirdi. Personel alımı için 3 bin 260 kişinin başvurduğunu belirten Karahan, bunlardan, 2 bin 932'sinin başvurusunun uygun bulunduğunu, 328 başvuru sahibinin evraklarında ise eksik çıktığını söyledi. 
     Çalışma ve Sosyal Güvenlik Bakanı Başesgioğlu da, Maliye Bakanlığı ile görüştüklerini belirterek, gerekli izinler alındığı taktirde SSK'nın personel ihtiyacını gidermeye devam edeceklerini söyledi. 
     Kura çekiminin her türlü şaibeden uzak olması için ciddi çalışmalar yapıldığını ifade eden Başesgioğlu, adaylara, ''Kura noter huzurunda gerçekleştirilecek. Gönlünüz ferah olsun. Dedikodu ve şaibe mümkün değil. Kurada çıkmayanlardan üzülmemelerini rica ediyorum. Bakanlık olarak imkanlarımızı zorlayıp yeni fırsatlar yaratacağız'' diye seslendi. 
     Başesgioğlu, konuşmasının ardından ilk kura çekimini yaptı. Başesgioğlu'nun çektiği kurada Hüseyin Yücel, SSK Tarsus Hastanesi'ne diş hekimi olarak atandı. 
     Kuraya katılan 2 bin 932 kişi arasından 343'ü eczacı, 70'i diş hekimi, 974'ü pratisyen hekim olarak atanacak. 
     Atamalar, adayların tercihleri dikkate alınarak gerçekleştirilecek. Tercih edilmeyen kadrolar için isteyen adayların katılacağı tercih kurası yapılacak. 
     Adaylar, kuradan sonra karşılıklı görev yeri değişikliği yapabilecek. 
     Atama sonuçları SSK'nın ''www.ssk.gov.tr'' internet adresinden de duyurulacak. 
     
</TEXT>
</DOC>
