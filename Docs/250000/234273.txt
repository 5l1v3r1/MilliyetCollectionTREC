<DOC>
<DOCNO> 234273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/ekonomi/eko06.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, son altı ayda olağanüstü başarı sağladı' 
</HEADLINE>
<TEXT>

   IMF Avrupa Direktörü Michael Deppler, ekonomik performansını övdüğü Türkiye için ABD'nin faiz artırımının önemli bir sorun olmayacağını belirtti 
      EKONOMİ SERVİSİ 
   
   Uluslararası Para Fonu IMF Avrupa Birinci Bölge Direktörü Michael Deppler, Türkiye'nin ekonomik performansı ve idaresi için "Türkiye'nin son altı ayda olağanüstü iyi iş başardığından şüphe yok" dedi. 
   NTV - MSNBC'nin haberine göre, Türkiye'nin gösterdiği performans ve ekonomi yönetiminin başarısının övgüye değer olduğunu belirten Deppler, Washington'da yaptığı açıklamada, 18.6 milyar dolarlık stand - by düzenlemesinin sorunsuz devam ettiğini ifade etti. 
   "Türkiye'nin performansı tahminlerden çok daha iyi. Büyüme beklentilerin üzerinde, enflasyon tahminlerden hızlı geriliyor, döviz rezervleri hızlı tırmanıyor" diyen Deppler, eylül ayına göre yatırımcı algılamalarının çok daha olumluya döndüğünü kaydetti. 
   
   'Faiz sorun olmaz' 
   Deppler, ABD Merkez Bankası'nın kısa vadeli faiz oranlarını artırmasının gelişmekte olan piyasalar kapsamında Türkiye'yi olumsuz etkileyip etkilemeyeceği sorusunu yanıtlarken de, "Bu önemli bir etken ama önemli bir sorun değil. 
   Türkiye örneğinde beni endişelendirmiyor. Reel faizler yüzde 30'lardan 10 düzeyine indi. Bunun ABD faizleriyle olan ilişkisi ise son derece azdı" şeklinde konuştu. 
   IMF'yle 2002 yılında imzalanan stand by düzenlemesi 3 Şubat 2005 itibariyle sona erecek. Ekonomi yönetimi mayıs ayı sonuna kadar IMF ile ilişkilerin hangi şekilde devam ettirileceği konusundaki kararını netleştirecek. 
   
   
</TEXT>
</DOC>
