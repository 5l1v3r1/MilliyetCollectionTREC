<DOC>
<DOCNO> 239094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy25.html </URL>
<DATE> 2004/05/11/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Türkiye'nin yeraltı kaynakları için Meclis araştırması başlıyor 
</HEADLINE>
<TEXT>

     TBMM Genel Kurulu'nda, Türkiye'nin yeraltı kaynakları konusunda meclis araştırması açılması kabul edilmedi. 
     Genel Kurul'da AK Parti ve CHP milletvekilleri tarafından verilen 7 araştırma önergesi birleştirilerek görüşüldü ve reddedildi. 
     Önerge sahipleri adına yapılan konuşmalar sırasında söz alan CHP Zonguldak Milletvekili Harun Akın, Maden Yasa Tasarısı ile Erdemir'e ''Kömürcülük elbisesi giydirilmek istendiğini'' ifade ettiği konuşmasında, bütün Zonguldak'ın endişe ile bunu beklediğini söyledi. 
     CHP Adana Milletvekili Atilla Başoğlu da ''Servetimizin değerini bilemedik'' dediği konuşmasında, Maden Yasa Tasarısı'nın yasalaşması durumunda tüm ülkenin ''Baka kalırım giden geminin ardından, serde erkeklik var ağlayamam'' şiirini söyleyeceğini ifade etti. 
     CHP Balıkesir Milletvekili Orhan Sür, konuşmasında bor madeni konusunda ulusal strateji geliştirilmesi gerektiğini kaydederek, 50-60 yıl sonra Türkiye'nin dünyada bora sahip tek ülke olarak kalacağını belirtti. Sür, Hükümet'in dağıttığı kömürler nedeniyle ülkede kömür fiyatlarının arttığını da öne sürdü. 
     Önerge sahiplerinden AK Parti Konya Milletvekili Remzi Çetin, bor madenlerinin özel sektöre açılmasını isterken, AK Parti Zonguldak Milletvekili Fazlı Erdoğan, Türkiye Taşkömürü Kurumu'nun TTK Ereğli Demir Çelik Fabrikaları'nın bugünkü gücüne erişmesinde büyük rol oynadığını, şimdi ise fabrikanın TTK'yı ayağa kaldırması gerektiğini söyledi. 
     CHP Zonguldak Milletvekili Harun Akın, madenlerin Ankara'dan yönetilemeyeceğini belirterek, özelleştirme uygulamalarını eleştirdi. CHP Malatya Milletvekili Muharrem Kılıç da demir cevheri kaynaklarının değerlendirilemediğini ifade ederek, özelleştirme uygulamaları nedeniyle insanların işini kaybettiğini bildirdi. 
     AK Parti Sakarya Milletvekili Hasan Ali Çelik, grubu adına yaptığı konuşmada, Türkiye'nin dünyada ticareti yapılan 90 madenden 72'sine sahip olduğunu ve bunlardan 50'sinin de zengin rezervler olduğunun belirlendiğini ifade etti. Çelik, Türkiye'nin maden kaynaklarından yararlanamadığını ancak Hükümet'in aldığı önlemlerle bunların halkın fakirliğini ortadan kaldırmayı sağlayacağını kaydetti. Türkiye'nin altından 21 milyar dolarlık yarar sağlayabileceğini de belirten Çelik, ''Zengin ülkenin fakir insanı olarak yaşamamızın önündeki engeller kaldırılacaktır'' dedi. 
     Maden Yasa Tasarısı'nın yeraltı kaynakları ile ilgili olarak yaşanan sıkıntıları çözeceğine inandığını bildiren Çelik, bu nedenle meclis araştırması açılmasına gerek olmadığını söyledi. 
     Önerge sahiplerinin konuşmalarının ardından yapılan oylamada, CHP'lilerin ve önerge sahibi AK Partililerin olumlu oylarına karşın, Meclis Araştırması açılması kabul edilmedi. 
     TBMM Başkanvekili Sadık Yakut, tasarı ve teklifleri görüşmek için yarın saat 15.00'de toplanmak üzere birleşimi kapattı. 
     
</TEXT>
</DOC>
