<DOC>
<DOCNO> 205114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko04.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa bu hafta KKTC ve Irak'a kilitlendi 
</HEADLINE>
<TEXT>

     Borsa yatırımcıları, yılın son haftasında, Kuzey Kıbrıs Türk Cumhuriyeti'nde KKTC hükümet kurma çalışmalarını ve Irak'taki gelişmeleri yakından izleyecek. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, geçen hafta Cumhurbaşkanı Ahmet Necdet Sezer'in Bankalar Kanunu'nu onaylamasından sonra 17,500 puan seviyesine kadar çekilen endekste, işlem hacminin belirgin şekilde daraldığını kaydetti. 
     Bu nedenle Cuma günü, piyasada meydana gelen toparlanma hareketinin henüz hacimsel bazda teyit edilmediğini ifade eden Demiral, şöyle dedi 
     ''Yıl sonu nedeniyle yabancı fonların çekilmesinden sonra piyasada önemli ölçüde daralma hissediliyor. Hisse bazında hareketlerle yukarı hareket eden endeksin tekrar teknik olarak yükseliş kanalına girdiğini söylemek için henüz erken olduğunu düşünüyoruz. 
     Irak da yaşanan gelişmeler ve KKTC'de devam eden siyasi süreç önümüzdeki günlerde piyasa açısından önemini daha da artıracaktır.'' Yeni yıla ilişkin özellikle Tüpraş ve Tekel özelleştirmeleri konusunda olumlu beklentilerin piyasada halen korunduğunu kaydeden Demiral, değerlendirmesinde şu görüşlere yer verdi 
     ''Merkez Bankası'nın zorunlu karşılık oranlarını Cuma günü 3 puan kadar aşağı çekmesi, faiz düşüşünün devam edebileceğine yönelik önemli bir işaret olarak algılanabilir. Önümüzdeki dönemde döviz ve faiz cephesinde marjların iyice daralması Borsa'ya olumlu yönde yansımaya devam edecektir. Bankalar Kanunu'nun hacimleri daraltıcı yönde etki yaratabilecek olması nedeniyle de yeni yılda piyasanın genel yönünde yabancı kaynaklı fonların önemli ölçüde rol oynayacağını düşünüyoruz. Bu nedenle işlem hacimlerinin önemli gösterge olarak dikkatle izlenmesi gerekiyor.'' Demiral, teknik olarak bakıldığında 17,800 desteğinin üzerinde kapanan piyasanın 17,500 ve 17,100 seviyelerinde destekleri bulunduğunu dile getirerek, endekste direncin ise 18,100 ve 18,500 puan seviyeleri olduğunu bildirdi. 
     
</TEXT>
</DOC>
