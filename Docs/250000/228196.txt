<DOC>
<DOCNO> 228196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun13.html </URL>
<DATE> 2004/04/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Washington, Avrupa'nın sadece bölgesel güç olmadığını kabul etmeli" 
</HEADLINE>
<TEXT>

     Fransa'nın yeni Dışişleri Bakanı Michel Barnier, ABD'nin, Avrupa'nın ''sadece bölgesel güç olmadığını'' ve dünya çapında önemli role sahip olduğunu kabul etmesi gerektiğini söyledi. 
     Barnier, Fransız Europe 1 radyosuna yaptığı açıklamada, Irak savaşı sırasında fikir ayrılıklarının ortaya çıkmasından sonra, ABD ve Avrupa arasındaki güvenin yeniden sağlanması gerektiğini belirtti. 
     Michel Barnier, ''Güven, tek taraflı değil, karşılıklı olmalı. Ayrıca ABD'nin, Avrupa'ya güvenmesi ve Avrupa'nın sadece bölgesel bir güç olmadığını, dünyayı farklı şekilde düzenlemesi gerekenlerin masasında yerinin olduğunu kabul etmesi gerekir'' dedi. Barnier, ABD Dışişleri Bakanı Colin Powell'ın, Irak'taki kitle imha silahlarıyla ilgili açıklaması konusunda da, geçmiş için yorum yapmak istemediğini, Irak ve Ortadoğu'da barış, güvenlik ve istikrarın BM çerçevesinde sağlanmasından yana olduklarını kaydetti. 
     Powell, geçen yıl Irak'taki savaştan önce BM'de yaptığı konuşmada kamuoyuna sunduğu, Irak'ta seyyar biyolojik silah laboratuvarları olduğuna yönelik istihbaratın sağlam temellere dayanmadığını söylemişti. 
     
</TEXT>
</DOC>
