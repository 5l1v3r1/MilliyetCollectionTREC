<DOC>
<DOCNO> 240482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko15.html </URL>
<DATE> 2004/05/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şener Bir bakan bölgeye eli dolu gelmelidir... 
</HEADLINE>
<TEXT>

     Güneydoğu Anadolu Projesi Bölge Kalkınma İdaresi Başkanlığı GAP-BKİ ile Küçük ve Orta Ölçekli Sanayi Geliştirme ve Destekleme İdaresi Başkanlığı KOSGEB arasında bölgenin rekabet gücünün artırılması amacıyla işbirliği protokolü Devlet Bakanı ve Başbakan Yardımcısı Abdüllatif Şener'in de hazır bulunduğu törende imzalandı. 
     Büyük Mardin Oteli'nde düzenlenen törende işbirliği protokolüne KOSGEB Başkanı Erkan Gürkan ile GAP Başkanı Muammer Yaşar Özgül imza koydu. 
     İmza töreninde konuşan Bakan Şener, ''Bir bakan bölgeye eli dolu gelmelidir. Turistik seyahat için gelmemelidir'' dedi. 
     Şener, komşuları ile ticareti geliştirmeyen bir ülkenin dış ticaretinin gelişemeyeceğini belirterek, ''Komşularımızla ticareti yapan ülke haline geleceğiz. Mayınları temizleyip ekonomiye kazandıracağız'' diye konuştu. 
     Şener, dün Diyarbakır'da güzel bir atmosfer yaşadıklarını ve mutluluktan gece uyuyamadığını kaydetti. 
     AK Parti Mardin Milletvekili Selahattin Dağ, bölgede yaşanan terör ve sorunlara değinerek ''Zenginlerin çocukları dağa çıkmadı. Aç insanların çocukları dağa çıktı'' dedi. Dağ, bölge insanının ihmal edildiğini, sözde terör örgütünü yaratan nedenlerin üzerinde durulması gerektiğini söyledi. 
     Dağ, Bakan Şener'in Diyarbakır Büyükşehir Belediye Başkanı Osman Baydemir'i ziyaret etmesinin bölge insanına, Türkiye'ye ve dünyaya anlamlı bir barış ve kardeşlik mesajı olduğunu kaydetti. 
     AK Parti Mardin Milletvekili Beşir Hamidi de bölgenin terör ve ekonomik krizlerden dolayı sıkıntı yaşadığını hatırlatarak, bölgenin turizm alanı ilan edilmesi talebinde bulundu. 
     Bakan Şener, daha sonra esnafla sohbet etti. Sakatlar Derneği'nce Cumhuriyet Meydanı'nda düzenlenen kermesi gezen Şener, 2 milyar liralık telkari gümüş vazo aldı. 
     Şener, daha sonra Nusaybin'e hareket etti. 
     
</TEXT>
</DOC>
