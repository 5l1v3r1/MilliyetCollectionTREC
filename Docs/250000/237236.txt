<DOC>
<DOCNO> 237236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy31.html </URL>
<DATE> 2004/05/04/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
YÖK Başkanvekili'nden yasa tasarısına tepki 
</HEADLINE>
<TEXT>

     Yükseköğretim Kurulu YÖK Başkanvekili Prof. Dr. Aybar Ertepınar, TBMM'ye sevkedilen yükseköğretim yasa tasarısında üniversiteye girişte uygulanması öngörülen katsayıların eğitim sisteminde ciddi bir tahribata yol açacağını savundu. 
     Ertepınar, AA muhabirinin TBMM'ye sevkedilen yükseköğretim yasa tasarısına ilişkin sorularını yanıtladı. 
     Tasarıda öngörülen düzenlemeyle bilimsel bir gerekçeye oturan mevcut sistemin ortadan kalkacağını kaydeden Ertepınar, ''Katsayıyla ilgili değişiklik üniversiteye giriş ve eğitim sisteminde ciddi bir tahribata yol açacak ve ayrıca büyük bir kargaşa yaratacaktır'' dedi. 
     YÖK'ün, Anayasa'nın 130 ve 131. maddelerinde belirtilen çerçevede görevini yerine getirdiğini ifade eden Ertepınar ''Biz de bunları tümüyle bilimsel temellere oturtarak yapma çabasındayız'' dedi. 
     Ertepınar, tasarıda YÖK'ün yapısında öngörülen değişiklik konusunda, ''Bu, katsayı değişikliğiyle ilgili uygulamayı bir rahatsızlık duymadan yapabilecek kişilerden oluşan bir yapı oluşturulması amaçlandığı izlenimini vermektedir'' diye konuştu. 
     
</TEXT>
</DOC>
