<DOC>
<DOCNO> 205680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/yazar/altan.html </URL>
<DATE> 2004/12/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
2004'ün son gününde... 
</HEADLINE>
<TEXT>


BUNDAN 60 yılı aşkın bir süre önce, henüz lise sıralarındayken kalemle k ğıt arasında bir ömür boyu sürecek olan yazı serüveni, o dönemin Foto-Magazin, 7 Gün gibi dergilerinde de yayımlanan şiir denemeleriyle çırpmaya özeniyordu kanatlarını... 
Bilmem neden 2004 yılını, okul gecelerinde defterlere dökülen o şiirimsi dizelerle kapatmak geldi içimden hoş görünüze sığınarak... 

Ben 
Saksıda fes rengi açan karanfil 
Girmesi bulutun binbir biçime, 
Bilinmez hazlarla dolar içime. 

Mesut olmam için pek fazla değil, 
Bir tatlı tebessüm kifayet eder 
Hatta bir bakışçık çokçası yeter. 

Ilık bir akşamda titreyen ezan, 
Tuhaf bir hüzünle siner gönlüme 
Sanırım yaklaşır kalbim ölüme. 

Ve anlatabilir ruhuma bazen, 
Ufuklar ötesi bir güzelliği, 
Sevgilimin küçük mavi terliği. 

Aşk saati 
Yalnızlık gönlü çeker işveden bir pusuya, 
Süzülen bir tüy gibi yavaşça durgun suya. 

Bakışlar tatlılaşır, tebessümler uçuşur, 
Zamanın lezzetini ruh emer doya doya. 

Halı, sehpa, minyatür birer nakış olurlar, 
İşlenir en nadide, en ince zarif oya. 

Hayal bahçelerinde ılık rüzg rlar eser, 
Hafif şıpırtılarla inciler düşer suya. 

Akşam dileği 
Beyaz bulutlara şöyle uzansam 
Ve ruhum karışsa müphem bir sese. 
Eğilse üstüme mehtap bu akşam, 
Mışıl mışıl uyu, hep uyu dese. 

Uyusam ve bana görünse annem, 
Hain Dalila'mı affedebilsem. 
Dağılsa gönlümden bu sonsuz elem 
Uyusam nerdeyim bilmeden kimse. 

Işıklar içinde periler gülsün, 
Müjdeler fıslasın sesi Venüs'ün, 
Kutsal lemlerden renkler dökülsün 
Ve uykum bitmese, hiç hiç bitmese... 

Hasta 
Benim de dünya sevdiklerim var, 
Bir parça da benim bu sema, bu su. 
Bırak beni nolur ölüm korkusu. 
En tatlı hayaller kaçtı el ele, 
Aylar var hasretim ekmeğe bile 
Rengiyle, tadıyla, yemişleriyle, 
Titriyor içimde hayat arzusu. 

Bilmem ki... 
Sevgilimiz terk edince bizi 
Neden üzülürüz 
Neden güneş batarken akşam, 
Hatırlarız kimsesizliğimizi 
Ve buğulanır gözümüz 
Neden içleriniz vermezse selam, 
Çocukluk arkadaşımız müdür olunca 
Ömür madem işkencedir 
Öyleyse yine neden, 
Çekiniriz ölmeden, 
Saat dolunca 

Çocukken... 
Çocukken kırlarda gezer oynardım, 
Ne gurbet bilirdim, ne uzlet, ne gam. 
Neşeden kurulmuş saf bir diyardım, 
Ruhumdan parçaydı her şen kahkaham. 

Annemin babamdan gizlediği suç, 
Günde iki defa tuttuğum oruç, 
Dadımın masalı Sihirli Pabuç 
Ve her gece beni korkutan yamyam. 

Ninemin ahreti anlatan sesi, 
Babamın uykumda beni sevmesi, 
Şimdi bana öyle uzak ki hepsi 
Yüz yıl geçmiş gibi aradan tamam. 

Yalnızlığım 
Laleler... Fıskıye... Bir nazlı gülüş... Gök ve hilal... 
Bunların hepsi de gönlümde birer hoşça hayal. 

Gözlerim aşk ile seyretmedi mehtabı daha, 
Başka bir tatla henüz ermedi ruhum sabaha. 

Ufku yok, sahili yok, martısı yok bir denizim 
Söyle Tanrım niye bir ben bu kadar kimsesizim 

Yolculuk 
Bilinmez ufuklara demir alan şu gemi, 
Ne yazık dönmeyecek bir daha bu sahile. 
Şimdi içten kaynayan bir sevinç duysa bile, 
Bir gün onu saracak bu sahilin özlemi. 

Ruhani bir musiki çağlayanı içinde 
Yüzen mukaddes sahil, benim güzel mektebim. 
Hayal hayal titreyen hatıra yüklü iklim 
Ve şahlanan dalgalar kapkaranlık enginde. 

Bir masal rüzg rıyla akıyor üzerimden, 
Sınıfım, hocalarım, bütün arkadaşlarım. 
Sema renkli ümitler taşıyan ilkbaharım, 
Yavaşça gülümsüyor dolmuş defterlerimden. 

Bilinmez ufuklara demir alan şu gemi, 
Ne yazık dönmeyecek bir daha bu sahile. 
Şimdi içten kaynayan bir sevinç duysa bile, 
Bir gün onu saracak bu sahilin özlemi. 



</TEXT>
</DOC>
