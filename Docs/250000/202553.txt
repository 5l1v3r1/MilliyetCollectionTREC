<DOC>
<DOCNO> 202553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur08.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yediklerimiz değil, içtiklerimiz şişmanlatıyor... 
</HEADLINE>
<TEXT>

     ABD'de yapılan bir araştırma, insanları yediklerinin değil asıl içtiklerinin şişmanlattığını ortaya çıkardı. 
     Kuzey Carolina üniversitesi tıp fakültesi tarafından yapılan araştırmanın sonuçlarına göre, Amerikalılar, 1977 yılına oranla, içtikleri kolalı içeceklerdeki tatlandırıcılar nedeniyle günde 83 fazla kalori alıyorlar. 
     Uzmanlar, günde fazladan 10 kalori alanların yılda yaklaşık yarım kilo şişmanlayacağını belirtiyor. Buna göre, günde fazladan 83 kalori alanların her yıl 3.6 kilo alacakları bildirildi. 
     Yetkililer, ''kalori veren tatlandırıcılar'' adını verdikleri maddeler arasında şeker, yüksek früktozlu mısır şurubu, maltoz ve dekstroz gibi ürünlerin bulunduğunu belirtiyorlar. 
     Araştırma hakkında açıklamada bulunan doktor Barry Popkin, ''Ne kadar fazla kolalı içecek içersek o kadar fazla şişmanlarız'' diye konuştu. 
     Dr. Popkin, ''içeceklerin, katı yiyeceklerin aksine insanı tok tutmadığını, dolayısıyla insanların bunları daha fazla tüketme eğiliminde olduklarını'' da sözlerine ekledi. 
     New York Üniversitesi Tıp Merkezi beslenme uzmanı Samantha Heller de, ''kolalı içecek tüketenlerin kilo aldıklarını ancak tartıya çıktıklarında ya da pantolonlarının içine sığmadıkları zaman fark ettiklerini'' kaydetti. 
     
     EN ÇOK GENÇLER TÜKETİYOR 
     Bu arada, kolalı içecekleri en fazla 10-30 yaş grubundaki gençlerin tükettikleri belirlendi. 
     Uzmanlar, ''bu yaş grubundakilerin, kemik yoğunluğunu artıracak süt ve benzeri besleyici gıdalara ihtiyaçları bulunduğunu, en az ihtiyaçları olan şeyin ise şeker olduğunu'' vurguladılar. 
     Kolalı içeceklerden sonra en fazla şeker içeren maddeler arasında tatlılar ve jöleler bulunuyor. 
     İçeceklerle ilgili araştırmanın sonuçları ''Obezite Araştırmaları Dergisi''nde yayınlandı. 
     
</TEXT>
</DOC>
