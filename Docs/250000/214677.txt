<DOC>
<DOCNO> 214677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yazar/altan.html </URL>
<DATE> 2004/02/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Cart kaba kağıt" dönemi aşılırken... 
</HEADLINE>
<TEXT>

   
   Önce yaradana sığınıp bir kehanette bulunalım. Sanırım ki, bugünkü gazeteler şu manşetlerle çıkacak 
   "Müzakerelere Kıbrıs'ta devam edilecek" 
   Yanılmışsak, lütfeder hoş görürsünüz. 
   
   Geçtiğimiz Kurban Bayramı'ndan önce, kar yağınca sadece yollar kapanmadı bakımsızlık ve yatırımsızlık yüzünden trafo merkezleriyle taşıyıcı teller de nakavt oldu ve 15 milyon nüfuslu megapol İstanbul'un yüzde 80'i, elektriksiz, susuz ve ısıdan yoksun kaldı. 
   Kurban Bayramı boyunca da, Selçuklu'da kendiliğinden çöküveren ve 92 kişinin hayatına mal olan 11 katlı Zümrüt Apartmanı'na lehimlendik. 
   Şimdi de Kofi Annan planı ve KKTC sorunu... 
   
   Emekli diplomatlarımızdan birkaçının da kibarca değindiği gibi, Türkiye'de bir "siyasetçiler" var, bir de "devlet"... Ekonomik altyapıdan yoksun, salt duygusallığa dayalı süper bir güç görünümü çizmekten kendimizi alamıyoruz. Oysa Türkiye yıllardan beri öylesine dış rüzgarların etkisi altındadır ki, "Milli Şef"ler bile çok partili döneme geçmek zorunda kalmış iktidara gelen yeni liderler de, dış dinamiklerin etkisiyle çaresiz Kore'ye asker göndermişlerdir. 
   
   Kasımda başkanlık seçimleri var ABD'de. Haziranda İstanbul'da toplanacak NATO zirvesinde Başkan Bush bir konuşma yapacak. Kendisi o konuşmada "Kıbrıs'a barış getirdiğini" de açıklamak istediğini söyledi. 
   Sade Başkan Bush değil, Avrupa Birliği de aynı istek içinde ve masanın üstünde Birleşmiş Milletler Genel Sekreteri Kofi Annan'ın planı... 
   
   Türkiye'de ise değişen dünya dinamiklerine boş veren ve orkestra şeflerinin çoktan başka bir beste çaldırmaya başladığını algılamadan hala şovenist bir plağı döndürmeye çalışanlar var. Farkında bile değiller, yavaş yavaş hem ekranlardan, hem de siyasal gündemden silineceklerinin... 
   
   Ne ırk bir meslektir, ne de inanç... Katolik bir İtalyan elektronik mühendisi, Protestan bir İsveç elektronik mühendisine çok daha yakınlık duyar, komşusu olan emekli bir emniyet görevlisinden... 
   Sanatın, bilimin ve mesleklerin evrenselliği yerel yöneticilerin bir ökse olarak kullandığı ırkçılığa da ağır basar, mistisizme de... 
   
   Şimdi artık "yöneticiler saltanatı" yanında, "yönetilen yığınların" da çağdaş bir yaşam güvencesine kavuşması dönemine geçiliyor... 
   Kar yağınca insanlar yollarda kalmamalı, apartmanlar kendiliğinden çökmemeli, kentlerde elektrikler kesilmemeli... 
   Çünkü modern teknolojinin hızla artan üretimi çeşit çeşit bayraklar altında sürünen insan yığınlarına değil, "yaşam kalitesi yüksek" çağdaş ve birbiriyle kaynaşmış evrensel toplumlara muhtaç... 
   Türkiye de, artık salt askeri bir güç olarak değil 21. yüzyıl dinamikleriyle bütünleşmiş, modern bir İslamın modeli olarak benimsenmekte... 
   Türkiye'nin "atanmışlar"ı ile, "seçilmişler"i bunu ne kadar zamanda algılayacak, kestirmek zor... 
   
   Hala saydamlaşmaktan ödü kopanlar var... 
   Son 30 yılda KKTC'ye kaç milyar dolar yardım edildi ve bu yardımlar nasıl kullanıldı, kimse değinmiyor konuya 
   Son 70 yılda kaç milyon bürokrata kaç milyar dolar harcırah ödendi ve karşılığında ne sağlandı 
   Bu soru da cızzz... 
   10 yılda bir, bakıma alınması gereken Boğaziçi köprüsüne, neden 30 yıldır hiç ilgi gösterilmedi 
   Bu soru da cızzz... 
   
   Emekli militerlerle emekli diplomat dostlar arasında, "Türklerin yaşam düzeyi" açısından 173 ülke arasında, neden 96. basamağa düştüğünü açıklayabilecek "medeni cesaret" sahibi hiç kimse yok mu 
   Kaç yüz yıldır kış gelince, köy yollarının neden kapandığını açıklayabilecek kimse de yok son yüz yılda kimlerin sağlık sorunları için, dış ülkelere gitmiş olduğunu açıklayabilecek kimse de... 
   Halkın moralini bozmayalım, yahut kul yığınlarını uyutalım... 
   Ve sert adımlarla 21. yüzyıllı olalım... 
   
   Bendeniz de, halk yığınlarına "ayak takımı" diye bakılan bir aileden gelmeyim. 
   Rahmetli annem, gazeteleri okurken yakınır dururdu "ayaklar baş oldu" diye... 
   
   Yıllar geçip gitti. Besbelli ki, evrensel dinamikler 21. yüzyılı da ıskalatmayacaklar Türkiye'ye. Enseyi karartmayın. 
   
      
   
</TEXT>
</DOC>
