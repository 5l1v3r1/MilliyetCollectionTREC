<DOC>
<DOCNO> 218980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/soneko31.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları savaş öncesi seviyeye yükseldi... 
</HEADLINE>
<TEXT>

     Uluslararası piyasalarda petrol fiyatları, Irak Savaşı'nın hemen öncesindeki yüksek düzeye ulaştı. 
     ABD'nin petrol stoklarının düştüğünün açıklanması ve önemli üreticilerden Venezüella'daki karışıklıkların yarattığı kaygılar yüzünden yükselişe geçen fiyatlar, bugün son bir yılın en yüksek düzeyine ulaştı. 
     ABD hafif petrolünün varil fiyatı 20 sent artarak 36.36 dolara, Brent petrolünün varil fiyatı da 35 sent artarak 32.57 dolara çıktı. 
     Gelişmiş ülkelerin petrol politikasını koordine eden Uluslararası Enerji Ajansı UEA , fiyatların bu düzeye ulaşması üzerine bir açıklama yaparak ''Petrol İhraç Eden Ülkeler Örgütü OPEC piyasanın ihtiyacının yeterince karşılanamadığını ve fiyatların hem üreticilerin hem tüketicilerin zararına olacak şekilde çok yüksek olduğunu görmeye'' çağırdı. 
     OPEC'in geçen ay aldığı kararla günlük üretimin Nisan ayından başlayarak yüzde 4 azaltılacağını açıklamasından bu yana petrolün varil fiyatı 3 dolardan fazla artmış bulunuyor. 
     OPEC'in en güçlü üyesi Suudi Arabistan ise ''piyasanın ihtiyaçlarını çok iyi gözlediklerini ve petrol arzında bir aksama olmayacağını'' bildirdi. 
     
</TEXT>
</DOC>
