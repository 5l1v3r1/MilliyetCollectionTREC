<DOC>
<DOCNO> 204136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun21.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Seçim atmosferinden çıkıp hükümet kurulsun 
</HEADLINE>
<TEXT>

     KKTC Cumhurbaşkanı Rauf Denktaş, partilerin bir an önce seçim atmosferinden çıkarak, daha gerçekçi yaklaşımlar sergileyerek, halkın verdiği mesaj doğrultusunda bir hükümet oluşturma yönünde gayret sarf etmeleri gerektiğini bildirdi. 
     Cumhurbaşkanı Denktaş, yaptığı yazılı açıklamada, hükümet kurma çalışmaları içerisinde kimsenin kendisini taraf yapmaya çalışmamasını isteyerek, şunları kaydetti 
     ''Seçim sonrasında ortaya çıkan tablo, siyasi partilerin esneklik göstererek uzlaşmalarını ve halkımızın hassasiyet gösterdiği konuları da dikkate alarak, Türkiye ile işbirliği içinde hızlı bir şekilde Kıbrıs konusunda çözüm arayışları içerisine de girebilecek bir hükümet modeli ortaya çıkarmalarını öngörmektedir. 
     Cumhurbaşkanı olarak ben, bu çerçevede siyasi partilerin bir araya gelerek geniş tabanlı bir hükümet modeli oluşturmaları yönünde kendilerine telkinde bulundum. Halkımızın da, benim de beklentim uzlaşmaları ve ülkeyi hükümetsiz bırakmamaları.'' 
     
     TALAT'A YANIT 
     Cumhurbaşkanı Denktaş, Cumhuriyetçi Türk Partisi CTP Genel Başkanı Mehmet Ali Talat'ın, bugün, Ulusal Birlik Partisi UBP Genel Başkanı ve Başbakan Derviş Eroğlu ile görüşmesinin ardından yaptığı açıklamada kendisini de hedef aldığını ifade ederek, ''Açıklamalar sırasında beni hedef alan sözleri kendisinin hala daha seçim atmosferinden çıkmadığını göstermektedir'' dedi. 
     Talat'ın kendisini, ''Ulusal Birlik Partisi ve Demokrat Parti'ye birlikte hareket etmeleri yönünde telkinde bulunmakla itham ettiğini'' kaydeden Denktaş, şöyle devam etti 
     ''Seçimler geride kalmıştır. Siyasi partiler diledikleri gibi ittifak yapabilir, seçimlerde halkın verdiği mesaj doğrultusunda ülkeyi hükümetsiz bırakmama yönünde girişimde bulunabilirler. 
     Ben cumhurbaşkanı olarak, sadece yeni bir hükümet kurulması konusunda taraflara gerekmesi halinde yardımcı olurum ve halkımızın verdiği mesaj doğrultusunda görüştüğüm tüm partilere söylediğim ve halka da deklare ettiğim gibi esnek olmaları ve uzlaşmaları tavsiyesinde bulunurum. Konuya bakışım ve yaklaşımım böyle olmuştur ve olmaya devam edecektir.'' Gelinen önemli aşamada, tüm partilere eşit mesafede olduğunu vurgulayan Denktaş, ''Partilere düşen önemli görev ve sorumluluk, bir an önce seçim atmosferinden kendilerini kurtararak, daha gerçekçi yaklaşımlar sergilemek suretiyle halkımızın verdiği mesaj doğrultusunda süratle bir hükümet oluşturma yönünde gayret sarf etmeleridir. Bu aşamada hükümet kurma çalışmaları içinde kimse beni taraf yapmaya çalışmasın'' ifadesini kullandı. 
     
</TEXT>
</DOC>
