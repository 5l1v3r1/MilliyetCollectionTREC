<DOC>
<DOCNO> 225736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/okur.html </URL>
<DATE> 2004/03/26/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Bugün iki otel işadamlarıyla dolacak 
</HEADLINE>
<TEXT>

   
   Bugün iki otel dolu... Ceylan Otel ve Hyatt Regency'de sabahtan akşama program var. Ev sahibi Türkiye Odalar ve Borsalar Birliği TOBB . Başkan Rifat Hisarcıklıoğlu, birliğe bağlı 362 oda başkanını ağırlıyor. Ticaret, sanayi, deniz ticaret ve borsa başkanları bir arada tartışıyorlar. 
   Gündem, odaların, borsaların 55 yıl sonra yeniden çıkacak olan yasa tasarısı. Tasarı TOBB'u öne çıkarıyor. Odaları TOBB çatısına sokuyor. Oda meclislerini yetkisiz kılıyor. Denetimi ilgili bakanlığa bırakıyor. TOBB'a da Yüksek İstişare Konseyi kurulmasıyla birlikte TÜSİAD modelini sunuyor. Yani TOBB tasarı bu haliyle Meclis'ten geçerse "TÜSİAD" elbisesi giymeye hazırlanıyor. Peki ne oluyor da böyle bir tasarı sessiz sedasız tartışılıyor. Biliyoruz ki konu hassas. Çünkü cümle alem biliyor ki, AKP hükümeti, başta Ankara Ticaret Odası ATO olmak üzere bazı oda başkanlarının çıkışından rahatsız. Özellikle ATO Başkanı Sinan Aygün'ün iki çıkışı, biri "Ek Motorlu Taşıtlar Vergisi"nin iptali, diğeri ise Kıbrıs çıkarması sessiz rahatsızlığı doruğa çıkarmış durumda. 
   Elbette ticaret odalarının yanı sıra hükümeti rahatsız eden bir başka boyut daha var. Tasarı, birlik örgütlenmesine çok önem veriyor. Ve kendilerine bağlı birlikleri güçlendirmek isteyen bazı bakanlar da bu konuda boş durmadılar. Çalışıyorlar. 
   4 bakanın ayrı ayrı formül önerdiği birlik örgütlenmesine hafta başı Başbakan Recep Tayyip Erdoğan son noktayı koydu. Devlet Bakanı Kürşad Tüzmen, Kültür ve Turizm Bakanı Erkan Mumcu, Ulaştırma Bakanı Binali Yıldırım, Bayındırlık ve İskan Bakanı Zeki Ergezen, aylardır imzalamadıkları tasarıya imza atmak zorunda kaldılar. Ve yerel seçimlerinin hemen arkasından Meclis komisyonlarına geliyor. Asıl kıyamet de o zaman kopacak. 
   
   Odalarda sessiz savaş    İşte hükümet cephesinde durum bu iken odalar cephesinde de sessiz savaş sürüyor. İstanbul Ticaret Odası, Tüzmen'in modeline sıcak baktığı için 62 oda başkanını 2 Nisan'da bir araya getirecekti. 
   Ama TOBB Başkanı hızlı davrandı. 362 oda başkanını bugün bir araya getirdi. Yıllık 50 milyon dolar geliri olan TOBB, konuyu sessiz sedasız tartışma telaşına girdi. Bu işin özü 
   AKP önce bağımsız kurullarla ilgili istediği düzenlemeyi gerçekleştirdi. Kurullar, ilgili bakanlık dolayısıyla hükümetin denetimine girdi. Şimdi odalar, dolayısıyla TOBB, birlik güçlenmesiyle hükümet denetimine mi girecek 
   
      
   
</TEXT>
</DOC>
