<DOC>
<DOCNO> 219821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo17.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 'kartkolik' oldu... 
</HEADLINE>
<TEXT>

     Sezonun ikinci yarısında resmi maçlarda başarısız bir grafik çizen Beşiktaş'ta oyuncular, son haftalarda sinirlerine hakim olamıyor. 
     Siyah-beyazlı takımın sezonun ikinci yarısında şimdiye dek yaptığı 6'sı Birinci Süper Lig, 2'si UEFA Kupası, 1'i de Türkiye Kupası olmak üzere 9 resmi maçında hakemler Beşiktaşlı oyunculara toplam 7 kırmızı, 27 de sarı kart çıkardı. 
     4-0 hükmen yenik sayıldığı Samsunspor maçında 5 oyuncusu birden kırmızı kart görerek, 46. sezonunu yaşayan Birinci Lig tarihine geçen Beşiktaş'ta, 2 kırmızı, 2 de sarı kart gören Zago, bu dönemin en hırçın ismi olarak dikkat çekiyor. Zago, Samsunspor ile yapılan lig maçının ardından, dün gece Valencia CF ile yapılan UEFA Kupası karşılaşmasında da son dakikada takımını yalnız bıraktı. 
     Ligin ilk yarısındaki 17 maçta toplam 2 kırmızı, 42 de sarı kart gören Beşiktaşlı oyuncular, ikinci yarının başlamasıyla birlikte geride kalan 6 haftada 6 kırmızı, 20 de sarı kartla tanıştı. 
     Beşiktaş'ta, Samsunspor maçında Zago, İbrahim, Ahmet Yıldırım, Pancu ve İlhan, Ankaragücü maçında da yedek kulübesindeki Tümer kırmızı kart gören isimler oldu. 
     
</TEXT>
</DOC>
