<DOC>
<DOCNO> 215802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur16.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanlar şimdi belediye başkan adayı... 
</HEADLINE>
<TEXT>

     Denizlili 2 eski bakan, bu kez belediye başkan adayı olarak seçmenlerin karşısına çıkmaya hazırlanıyor. 
     ANAP'tan 3 dönem milletvekili seçilen eski Enerji ve Tabii Kaynaklar Bakanı Muzaffer Arıcı, Bozkurt İlçesi'nde DYP'nin belediye başkan adayı oldu. 
     Bülent Ecevit'in başbakan olduğu 57. hükümette Devlet Bakanı olarak görev yapan Prof. Dr. Mehmet Kocabatmaz da DSP'nin Denizli Belediye Başkan adayı olarak gösterildi. 
     Aktif siyasetten bir süre ayrı kalan ve Bozkurt İlçesi'nde kurduğu çiftlikte dinlenmeye çekilen Muzaffer Arıcı, adaylık için gelen tekliflere karşı daha fazla direnemediğini söyledi. 
     Arıcı, önce ''belediye başkan adayı olayım mı '' diye anket yaptırdığını, ankete katılan 350 kişinin yüzde 80'inin ''evet'' yanıtı verdiğini belirtti. 
     Bozkurtlular'a ''Hangi partiden aday olayım '' diye sorduğunu ve ankete katılanların tamamına yakınının ''DYP'' dediğini ifade eden Arıcı, ''DYP'den adayım ama bu seçimde DSP, YTP, ANAP ve GP de beni destekleyecek'' dedi. 
     Eski Devlet Bakanı Prof. Dr. Mehmet Kocabatmaz da 57. hükümet döneminde 4,5 ay bakanlık yaptığını, hizmetinin yarım kaldığı için bu kez Denizli Belediye Başkanlığı'na aday olduğunu belirtti. 
     
</TEXT>
</DOC>
