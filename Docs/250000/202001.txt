<DOC>
<DOCNO> 202001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun29.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un ilk tepkisi Çok büyük bir haber 
</HEADLINE>
<TEXT>

     ABD Başkanı George Bush, devrik Devlet Başkanı Saddam Hüseyin'in yakalanmasını, ''Irak halkı için çok büyük haber'' sözleriyle değerlendirdi. 
     Beyaz Saray Sözcüsü Scott McClellan, Bush'un, Saddam'ın yakalandığı haberine ilk reaksiyonunun, ''Irak halkı için çok büyük haber'' sözleri olduğunu bildirdi. 
     Öte yandan, ABD Başkanı Bush'un, Saddam'ın yakalanmasıyla ilgili olarak, TSİ 19.00'da ulusa sesleniş konuşması yapacağı duyuruldu. 
     Beyaz Saray'dan verilen bilgiye göre, Bush, başkanlık konutu Camp David'de bulunduğu sırada, Saddam'ın yakalandığı haberini Ulusal Güvenlik Danışmanı Condoleezza Rice'dan aldı ve hemen Beyaz Saray'a döndü. Daha sonra ABD Savunma Bakanı Donald Rumsfeld de Bush'a, Saddam üzerinde kimlik tespiti için DNA testi yapılmasının ardından, ''aldığımız haberler doğru'' bilgisini verdi. Bush da bunun üzerine, ''iyi haber'' dedi. 
     ABD Başkanı, Saddam'ın yakalandığı bilgisini paylaşmak üzere önce İngiltere Başbakanı Tony Blair, ardından İspanya Başbakanı Jose Maria Aznar'ı telefonla aradı. 
     Beyaz Saray'ın bildirdiğine göre, Bush daha sonra, Irak'tan sorumlu ABD Merkez Kuvvetler Komutanı John Abizaid'i telefonla arayarak, Saddam'ın yakalanması dolayısıyla tebrik etti. 
     
     BERLUSCONİ TELEFON AÇTI 

     Öte yandan, İtalya Başbakanı Silvio Berlusconi'nin, Irak'ın devrik lideri Saddam Hüseyin'in yakalanmasından sonra ABD Başkanı George Bush ile telefon görüşmesi yaptığı öğrenildi. 
     Berlusconi'nin, TSİ 15.00 sıralarında yapılan telefon görüşmesinde, Bush'u tebrik ederek, ''Saddam yakalandığı için mutluyum'' dediği bildirildi. 
     Bush'un da Irak'ın yeniden yapılandırılması konusu başta olmak üzere İtalya'nın ABD'ye verdiği destekten dolayı Berlusconi'ye teşekkür ettiği belirtildi. 
     
</TEXT>
</DOC>
