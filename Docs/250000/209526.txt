<DOC>
<DOCNO> 209526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/ekonomi/eko02.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
25 milyarın gümrüklere beyanı tepkilere takıldı 
</HEADLINE>
<TEXT>

   MASAK, yurtdışına çıkış ve yurda girişlerde '25 milyarlık tutara getirilen beyan zorunluluğunu', gelen tepkiler üzerine taslaktan çekti 
   
   Mali Suçları Araştırma Kurumu MASAK , yurtdışına çıkış ve yurda girişlerde 25 milyar liranın üzerindeki TL ve döviz varlığa getirilen beyan zorunluluğunu gelen tepkiler üzerine değiştirdi. Karaparayla Mücadele Kanunu'nda değişiklik kapsamında hazırlanan taslaktan gümrüklere yapılacak bu beyanlar çıkarıldı. 
   MASAK, karaparayla daha etkin mücadele için hazırlanan yeni tasarının yasalaşmasını bekliyor. Ancak MASAK, gelen tepkiler üzerine hazırlıkları süren taslakta yer alan yolcuya beyan zorunluluğunda değişikliğe gitmek zorunda kaldı. "Karapara"nın yerini "suç geliri"ne bıraktığı taslakta, Türkiye'ye giriş ve Türkiye'den çıkışlarda 25 milyarın üzerindeki parasal varlıklara getirilen beyan zorunluluğu rafa kalktı. 
   
   Top Maliye'de 
   Düzenlemenin kamuoyuna yansımasının ardından başta bankalar ve özel sektör kuruluşları olmak üzere çeşitli kesimler, buna tepki gösterdi. Bu gelişme üzerine MASAK, bu hükmü taslak dışına çıkardı ve Maliye Bakanlığı'na bu tür bir düzenleme yapma yetkisi tanınması görüşünü benimsedi. 
   
   
</TEXT>
</DOC>
