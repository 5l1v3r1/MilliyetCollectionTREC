<DOC>
<DOCNO> 229654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy08.html </URL>
<DATE> 2004/04/08/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Gül ''Gelecekte daha iyi oluruz diyenler ''Hayır'' desinler'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, herkese Annan planının son şeklini hamasetten, iç siyasetten uzak şekilde uzmanlarına inceletmesi çağrısında bulunarak, ''Gelecekte eğer bundan daha iyi noktalara geliriz diyorlarsa hayır desinler, gelecekte bu imkanı da yakalayamayız düşüncesi içindelerse o zaman evet desinler'' dedi. 
     Gül, Dışişleri Bakanlığı'na gelişinde gazetecilerin sorularını yanıtladı. 
     Kıbrıs'ta 24 Nisan'da yapılacak referandumlara ilişkin soru üzerine Gül, ''Annan planının son şeklinin Sevr Anlaşması'ndan daha kötü bir belge yorumunu yapan hamasi laflarla bir yere varılamayacağını'' belirterek, bu yorumu yapanların ''ya Sevr belgesini ya da bugün ortaya çıkan şeyleri okumadığını'' kaydetti. 
     ''Şimdi herkesin büyük bir sorumluluk duygusu içinde ciddi bir analiz yapması gerekir'' diyen Gül, Annan planının son şekline herkesin uluşabileceğini, okunması gereken bölümün de ana sözleşme olduğunu kaydetti. Gül, Annan planının eklerinin tamamen teknik konuları içerdiğini de vurgulayarak, şöyle devam etti 
     ''Burada herkesin soğukkanlı ve büyük sorumluluk içinde değerlendirme yapması ve ona göre kararını vermesi gerekir. TMBB'de söylediklerimi neredeyse aynı şekilde Kıbrıs Rum yönetimi lideri Tasos Papadopulos da tekrarladı. Kıbrıs Türk devletine egemenlik verilmeyecektir ama Rum devleti de egemenliğinden vazgeçecektir dedi. Dolayısıyla burada yapacağım çağrı, herkesin Annan planının son şeklini hamasetten, iç siyasetten uzak şekilde uzmanlarına inceletmesidir. Gelecekte eğer bundan daha iyi noktalara geliriz diyorlarsa hayır desinler, gelecekte bu imkanı da yakalayamayız düşüncesi içindelerse o zaman evet desinler. Bizim kanaatimiz bununla gitmenin Türklerin çok daha lehine olacağı yönündedir.'' Referandum sonuçlarını saygıyla karşılayacaklarını tekrar eden Gül, soğukkanlı ve gerçekçi analiz yapılmaması durumunda, kaybedenin Kıbrıs Türkleri ve Türkiye olacağını söyledi. 
     Gül, Irak'ta tehlikeli bir tırmanış olduğunu belirterek, son olayları tedirginlikle takip ettiklerini söyledi. 
     Gül, Dışişleri Bakanlığı'na gelişinde gazetecilerin sorularını yanıtladı. 
     ABD'nin Irak için Türkiye'den asker talep ettiği yönünde haberler çıktığının hatırlatılması üzerine Gül, bundan sonra Türk askerinin Irak'a gönderilmesi gibi bir durumun söz konusu olmadığını belirtti. 
     Bakan Gül, Türk askerinin Irak'a gönderilmesini vaktiyle teklif ettiklerini, ancak Türk askerinin gitmesinin uygun görülmediğini hatırlatan Gül, ''Biz TBMM'den de bu yetkiyi almıştık. Onun üzerine karşılıklı olarak bu işten vazgeçtik. Bundan sonra Türk askerinin gönderilmesi gibi bir şey söz konusu değil'' dedi. 
     Irak'taki Şii-ABD çatışmalarıyla ilgili soru üzerine de Gül, olayları büyük bir tedirginlikle takip ettiklerini belirterek, şunları söyledi 
     ''Başından beri söyledik bu bölgenin kültürü ve yapısını bilmeyince işler alevlenebilir ve büyüyebilir diye. O bakımdan bizim en başından beri yaptığımız tavsiyeler umarız ki dikkate alınır ve bu işler daha da tehlikeli bir hal almadan durulur. Şu anda çok tehlikeli bir tırmanış var.'' Gül, savaştan sonra adeta yeni bir dönem başladığına işaret ederek, bunların Türkiye'ye olduğu gibi bütün dünyaya olumsuz yansımalarının olacağını kaydetti. 
     
     FRANSIZ BAKANIN SÖZLERİ 

     Fransa Dışişleri Bakanı Michel Barnier'in dün yaptığı açıklamaların sorulması üzerine de Gül, ''İç politika nedenlerinden dolayı çeşitli abartılı laflar söylenebilir'' ifadesini kullandı. 
     Barnier'in sözlerinin gayet açık olduğunu, ilerleme raporuna bakarak karar vereceklerini söylediğini hatırlatan Gül, zaten birçok ülkenin ilerleme raporuna bakarak karar vereceğini kaydetti. Gül, ''Dolayısıyla biz de bunu bildiğimiz için sene sonunda çıkacak raporun en iyi şekilde çıkması için çaba gösteriyoruz'' dedi. 
     Gül, bu çerçevede kısa bir süre içinde gerekli anayasa ve kanun değişiklikleri tekliflerini meclise sunacaklarını da belirtti. Gül, ''Bizim taahhüt ettiğimiz bazı şeyler var. Onları yapacağımızı söyledik. Biz bunları yaptıktan ve ilerleme raporu objektif şekilde ortaya çıktıktan sonra herkes söyleyeceğini söyleyecektir. Bu işlere böyle bakmak gerekir'' diye konuştu. 
     Bu arada, Gül, açıklamalarının ardından Avrupa Konseyi Genel Sekreter adayı İngiliz parlamenter Tery Davis'i kabul etti. Görüşmede görüntü alınmasına izin verildi. 
     Dışişleri Bakanlığı'nda bugün ayrıca, AB üyesi ve adayı dışındaki ülkelerin büyükelçilerine Kıbrıs brifingi verildi. Dışişleri Bakanlığı Müsteşar Yardımcısı Baki İlkin tarafından verilen brifingde, Türk tarafının Kıbrıs konusundaki görüşleri aktarıldı. 
     Brifingde, Kıbrıs Rum Yönetimi lideri Tasos Papadapulos'un dün gece yaptığı konuşmanın metninin dağıtıldığı da öğrenildi. 

     
</TEXT>
</DOC>
