<DOC>
<DOCNO> 239481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur34.html </URL>
<DATE> 2004/05/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çaresiz baba, çocuğunu hastaneden kaçırdı 
</HEADLINE>
<TEXT>

     Iğdır'da, tedavi masraflarının bir kısmını karşılayamayan baba, çocuğunu hastaneden kaçırdı. 
     Bir süre önce balkondan düşmesi sonucu kolu kırılan 1.5 yaşındaki Çiğdem Dülger, Iğdır Devlet Hastanesi'ne kaldırıldı. 
     Hastanede 5 gün tedavi gören Çiğdem Dülger'in tedavi masraflarının 350 milyon liralık kısmını karşılayamayan baba Serkan Dülger, çıkış işlemlerini yaptırmadan kızını evine getirdi. 
     Serkan Dülger, maddi durumunun iyi olmadığını belirterek, tanıdıklarından 900 milyon lira borç alarak, tedavi masraflarını karşılamaya çalıştığını söyledi. 
     Kızının hastanedeki tedavisinin tamamlanmasının ardından 350 milyon lira daha borç çıkarıldığını ifade eden Dülger, ''Borçlanacağım kimse kalmayınca, çocuğumu kaçırmaktan başka çarem kalmadı. Hastanede yatan çocuğumu, hastaneden çıkış işlemlerini yaptırmadan kaçırarak, evime getirdim'' dedi. 
     Iğdır Devlet Hastanesi Başhekim Yardımcısı Müşteba Sevilmiş ise hastaların hastanede rehin tutulmasının söz konusu olmadığını, hastane masraflarını karşılayamayanların, gerekli evrak tanzim edildikten sonra taburcu edildiklerini söyledi. 
     Çiğdem Dülger'in sağlık durumunun iyi olduğunu kaydeden Sevilmiş, ''Hastanemizde yatarak tedavi gören Çiğdem Dülger'i taburcu etmek için işlemleri başlattık. Ancak, kalan 350 milyon liralık hastane masrafını karşılayamayan babanın çocuğunu hastaneden götürdüğünü öğrendik. Buna gerek yoktu'' diye konuştu. 
     
</TEXT>
</DOC>
