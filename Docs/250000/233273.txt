<DOC>
<DOCNO> 233273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur36.html </URL>
<DATE> 2004/04/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kredi kartı numaralarını ABD'den aldıkları kartlara yüklediler .. 
</HEADLINE>
<TEXT>

     Türkiye'deki çeşitli bankalara ait kredi kartlarına, ABD'deki bankalardan alınan kartların numaralarını yükleyerek alışveriş yaptıkları belirlenen 2'si kadın 4 kişi, Kayseri'de yakalandı. 
     AA muhabirinin aldığı bilgiye göre, Fevzi Çakmak Mahallesi Sivas Caddesi'nde bir işyerinden cep telefonu satın alan Lalehan Ö, ödemeyi kredi kartıyla yapmak istedi. Bu sırada bir bankadan işyerine gelen telefonda, kartın çalıntı olduğunun bildirilmesi üzerine, Lalehan Ö. ile arkadaşları Arzu A, Ayhan S. ve Erol E, 34 AT 4012 plakalı otomobille uzaklaştılar. 
     İşyeri sahibinin olayı polise bildirmesi üzerine sanıklar, il dışına çıkmak isterken yakalanarak gözaltına alındılar. Otomobilde ve sanıkların üzerinde yapılan aramada, Lalehan Ö. adına düzenlenmiş 6, Canan Burçer'e ait çalıntı 3 kredi kartı ele geçirildi. 
     Ele geçirilen kredi kartlarının, İstanbul'daki Bankalararası Kart Merkezi A.Ş. tarafından yapılan incelemesinde, Türkiye'deki çeşitli bankalardan alındığı, Amerika Birleşik Devletleri'ndeki bazı bankalara ait kredi kartlarının numaralarının yüklendiği ortaya çıktı. 
     Sanıkların, bu kartlarla Kayseri'de 4 milyar liralık cep telefonu, giyim eşyası ve araçlarına yakıt aldıkları belirlendi. 
     Sanıkların yurtdışı bağlantılarının araştırıldığı ve soruşturmanın sürdürüldüğü belirtildi. 
     
</TEXT>
</DOC>
