<DOC>
<DOCNO> 211780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur11.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te Esenboğa yolu üzerindeki gecekondular kaldırılıyor 
</HEADLINE>
<TEXT>

     Kuzey Ankara Kent Girişi Esenboğa Protokol Yolu ve çevresindeki gecekondu alanlarının dönüşümünü düzenleyen yasa tasarısı, TBMM Bayındırlık İmar Ulaştırma ve Turizm Komisyonu'nda kabul edildi. 
     Tasarı, yol boyunca ''kentsel cephe'' imajının geliştirilmesine yönelik bir proje uygulanmasına ilişkin esasları belirliyor. İlgili mevzuatına göre ilçe belediyeleri ve diğer kamu kuruluşlarına ait olan imar, parselasyon, imar uygulamalarına ilişkin izin ve yetkiler ile proje onayı, yapı izni ve denetimi ile iskan izni ve inşaata ilişkin izin ve yetkiler, proje sınırları içinde kalan bölgede Ankara Büyükşehir Belediyesi'ne ait olacak. Belediyece hazırlanacak 1 5000'lik nazım imar planları Bayındırlık ve İskan Bakanlığı tarafından onanarak yürürlüğe girecek. 
     Proje alanı içindeki tüm gayrimenkuller, bu kanunun yürürlüğe girdiği tarihten önce mevzuata uygun olarak yapılmış ve onaylanmış imar planı kapsamında olsalar bile bu kanuna göre yapılacak plan hükümlerine tabi tutulacak. 
     Proje sınırları içinde kalan bölgede, bu kanundan önce yapılmış olan planların uygulanması, kanun yürürlüğe girdiği tarihte duracak. Önceki planların kısmen ya da tamamen uygulanması ya da yeniden yapılmasında Büyükşehir Belediyesi yetkili olacak. 
     Proje tamamlandıktan sonra Büyükşehir Belediyesi'nin bu kanundan kaynaklanan yetkileri ilçe belediyeleri ile diğer kamu kuruluşlarına devredilecek. 
     
     ARAZİ VE ARSA DÜZENLEMESİ 
     Tasarı, bir kamu hizmetinde kullanılan ve üzerinde kullanıma yönelik yapı bulunan taşınmazlar dışında, proje sınırları içinde kalan bölgede ihtiyaç duyulan arazi ve arsalardan kamu mülkiyetinde bulunanların bedelsiz olarak Büyükşehir Belediyesi'ne devrini hükmediyor. Gerçek kişi ve özel kuruluşların mülkiyetindeki gayrimenkuller ise bu kişi ve kuruluşlarla yapılacak anlaşma çerçevesinde projede kullanılacak. Anlaşma sağlanamazsa, özel gayrimenkuller Belediye tarafından kamulaştırılabilecek. 
     
     PROJE YÖNETİMİ 
     Proje kapsamındaki kentsel tasarım projeleri ile konut, sosyal donatı, çevre düzenlemesi ve teknik altyapı hizmetleri Toplu Konut İdaresi TOKİ tarafından yapılacak. 
     Proje için gerekli mali kaynak, bütçe kanunlarında gösterilen miktarda TOKİ ve Büyükşehir Belediyesi'nin bütçesinin özel tertiplerine intikal ettirilecek, bu kurumların kendi kaynaklarından ayıracağı ödenekler ile satış gelirleri dahil her türlü proje geliriyle sağlanacak. TOKİ, proje kapsamındaki yapım ve düzenleme işlerinde kullanılmak üzere Büyükşehir Belediyesi'ne konut kredisi de sağlayabilecek. Sağlanan kaynaklar ortak bir hesapta tutulacak. 
     
     KÖTÜ GÖRÜNTÜ 
     Devlet Bakanı ve Başbakan Yardımcısı Mehmet Ali Şahin, komisyonda yaptığı konuşmada, tasarının, Ankara'ya hava yolundan gelenlerin Başkent ile ilgili olumsuz kanaat edinmelerine yol açan kötü görüntüleri gidermeyi amaçladığını söyledi. 
     Şahin, 1991 yılından buyana gündemde olan proje için ilk kez somut bir adım atıldığını belirterek, milletvekillerinden tasarıyı desteklemelerini istedi. 
     
     ''GECEKONDUDAN MODERN ŞEHİRCİLİĞE'' 
     Ankara Büyükşehir Belediye Başkanı Melih Gökçek de yaptığı konuşmada, Dikmen Vadisi uygulamasını anlatarak, Esenboğa yolunda da benzer çalışmalar yapılacağını söyledi. Gökçek, proje ile Esenboğa yolunun Keçiören bölümünün ağaçlar ve heykellerle yeniden düzenleneceğini, Altındağ kısmında kalan bölümüne ise villa şeklinde evler yapılacağını bildirdi. 
     Gökçek, tasarı ile gecekondudan modern şehirciliğe geçişte önemli bir adım atıldığını belirterek, hak sahibi vatandaşlara o bölgede yapılacak sosyal konutların verileceğini söyledi. 
     Tasarının kabul edilmesinden sonra milletvekillerine teşekkür eden Gökçek, projeyi 3 yılda tamamlanacakları sözünü verdi. 
     
</TEXT>
</DOC>
