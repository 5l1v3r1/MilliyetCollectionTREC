<DOC>
<DOCNO> 230931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko03.html </URL>
<DATE> 2004/04/13/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Sanayide moraller yükseliyor 
</HEADLINE>
<TEXT>

     zel sektör imalat sanayiinde, iç ve dış talepteki canlanma işaretleri paralelinde ileriye yönelik iyimserlik artıyor. Merkez Bankası'nın mart ayı iktisadi yönelim anketi, sektörde satış hasılatı, kapasite kullanımı, alınan siparişler, istihdam ve yatırım eğilimi ile genel gidişat konusundaki olumlu bekleyişlerde önceki aya göre belirgin artışlar yaşandığını ortaya koydu. Faaliyet gösterdiği sanayi dalındaki genel gidişatın önceki aya göre daha iyi olduğunu bildiren işyerlerinin şubat ayında yüzde 27.2 olan oranı martta yüzde 34.8'e ulaştı. Genel gidişatın daha kötü olduğunu bildirenlerin oranı yüzde 10.5'ten yüzde 9.3'e geriledi. İşyerlerinin yüzde 55.9'u ise gidişatın aynı olduğunu dile getirdi. Genel gidişat konusunda iyimserlerin oranı bir yıl öncesine göre ise bir kattan fazla arttı. Irak savaşının yaşandığı geçen yılın mart ayında yapılan ankette söz konusu oran yalnızca yüzde 14.2 düzeyinde çıkmıştı. 
     
     SATIŞ HASILATINDA ARTIŞ 
     Son bir aylık satış hasılatının önceki aya göre daha yüksek olduğunu bildirenlerin şubatta yüzde 21.4 olan oranı martta yüzde 44'e ulaştı. Daha düşük satış hasılatı elde edenler ise yüzde 33.9'dan yüzde 20.9'a geriledi. Özel sektör imalat sanayii işyerlerinin yüzde 35.1'i ise aynı düzeyde hasılat elde ettiğini bildirdi. 
     Önceki aya göre daha yüksek kapasiteyle çalışan işyerlerinin oranı da yüzde 15.1'den yüzde 33.5'e yükselirken, kapasite kullanımı düşenlerin oranı yüzde 23.9'dan yüzde 13.7'ye geriledi. İşyerlerinin yüzde 52.8'lik 
     bölümü ise kapasite kullanım düzeyinin değişmediğini ifade etti. 
     
     SİPARİŞ MİKTARI 
     İşyerlerinin yüzde 9.7'lik bir bölümü mart ayında alınan sipariş miktarının "mormal üstü", yüzde 67.7'si de "normal" olarak değerlendirdi. Söz konusu oranlar önceki ay sırasıyla yüzde 6.4 ve yüzde 66.1 çıkmıştı. Sipariş miktarının normalin altında kaldığını bildiren işyerlerinin oranı ise yüzde 27.5'ten yüzde 22.6'ya geriledi. 
     İyşerlerinin yüzde 7.2'si aldığı ihracat sipariş miktarının normal üstü, yüzde 70.4'ü normal, yüzde 22.4'ü ise normal altı olduğunu bildirdi. 
     Son üç ayda iç piyasadan alınan sipariş miktarının arttığını bildiren işyerlerinin şubatta yüzde 17.5 olan oranı martta yüzde 26.6'ya, ihracat sipariş miktarında artış olduğunu bildirenlerin oranı da yüzde 19'dan yüzde 21.2'ye yükseldi. 
     Son üç ayda istihdamını artırdığını bildiren işyerlerinin oranı da yüzde 12.9'dan yüzde 13.5'e çıktı. 
     
     GELECEK BEKLENTİLERİ 
     Gelecek üç aylık dönemde iç piyasadan daha fazla sipariş almayı bekleyen işyeri oranı yüzde 34.8'den yüzde 39.9'a, daha fazla ihracat talebi alma beklentisindeki 
     işyerlerinin oranı da yüzde 32.3'ten yüzde 36.8'e yükseldi. 
     İşyerlerinin yüzde 34.7'sinin gelecek üç ayın ihracat olanakları bakımından daha iyi olacağı görüşünü taşıdığı belirlendi. Bu oran şubat anketinde yüzde 30.6 çıkmıştı. 
     İzleyen üç ayda istihdamını artırmayı planlayan işyerleri de yüzde 17.8'den yüzde 20.1'e ulaştı. 
     Gelecek oniki ayda geçmiş bir yıllık döneme göre daha fazla yatırım harcaması yapmayı öngören işyerlerinin şubatta yüzde 27.8 olan oranı da martta yüzde 28.7'ye çıktı. Söz konusu oran geçen yıl mart ayında yüzde 19.9 olarak ölçülmüştü. İzleyen dönemde aylar itibariyle yükselen söz konusu oran, artan iyimserlik paralelinde bu yıl da bu yükselişini sürdürdü. 
     
</TEXT>
</DOC>
