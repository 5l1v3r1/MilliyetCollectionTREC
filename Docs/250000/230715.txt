<DOC>
<DOCNO> 230715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur15.html </URL>
<DATE> 2004/04/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Şevket Sabancı Ey ağabeyim, milletim adına 'nur içinde yat' diyorum 
</HEADLINE>
<TEXT>

     İstanbul'da vefat eden işadamı Sakıp Sabancı'nın kardeşi Şevket Sabancı, ağabeyinin açtığı çığırlarda yılmadan ileriye gitmek için gayret sarfedeceklerini belirterek, ''Ey ağabeyim, ailem adına, milletim adına, nur içinde yat diyorum'' dedi. 
     Sakıp Sabancı için devlet töreni, saat 11.05'de Sabancı Center'da saygı duruşuyla başladı. Sabancı Holding CEO'su Dr. Celal Metin'in çalışanlar adına konuşmasının ardından Sabancı ailesi adına konuşan kardeşi Şevket Sabancı, Sabancı camiasının, Türk iş aleminin ve Türk milletinin çok acılı bir gününde kaybettiği değerli bir vatan evladına yapabilecekleri son görevlerden birini yapmak üzere burada toplandıklarını kaydetti. 
     Yılların kendisini geriye götürdüğünü ifade eden Şevket Sabancı, duygusal konuşmasında, babalarını kaybettikten sonra Sakıp ağabeylerinin etrafında bütün kardeşlerin kenetlendiğini, onun liderliğinde, onun bitmek bilmeyen çalışma şevkinden, yeni fikirler yaratma meziyetinden yararlanarak ülke içi ve dışında birçok eserler yaratabildiklerini söyledi. 
     
     ''SABANCI HOLDİNG ONUN ESERİDİR'' 

     Hacı Ömer Sabancı Holding'i onun liderliğinde kurduklarını belirten Şevket Sabancı, ''Eser doğrudan onun eseridir'' dedi. 
     Sabancı Holding'in kaydettiği gelişmelerle 10 binlerce ifade edilen Sabancı camiasının doğduğuna işaret eden Şevket Sabancı, iş hayatı dışında Sabancı ağabeyinin çok önem verdiği bir konunun da sosyal hizmetler konusu olduğunu hatırlattı. 
     Kendisinin, ihtiyaç içindeki insanlara hayır yapmaya gönül vermiş bir insan olduğunu belirten Şevket Sabancı, yine ağabeyinin liderliğinde Hacı Ömer Sabancı Vakfı'nı kurduklarını kaydetti. 
     Ülke sathında 100'ü aşkın eser yapmayı Tanrı'nın kendilerine kısmet ettiğini aktaran Sabancı, bu eserlerin dışında ağabeyinin kendisini frenleyemeyerek, değişik özel girişimleri, özel gayretleri ve özel harcamaları ile gerçekleştirdiğini anlattı. 
     ''Bu meziyeti onun halk sevgisinin bir ifadesiydi'' diyen Şevket Sabancı, sanatta, kültürde, sağlıkta, eğitimde nerede hizmet edebileceği konu varsa ayrı keyifle, ayrı kutsallıkla hizmeti kucakladığını vurguladı. 
     ''Bu hizmetleri yaparken ne vakti fakirleşiyordu, ne enerjisi zayıflıyordu'' diyen Şevket Sabancı, şöyle devam etti 
     ''Aslında ben şimdi düşünüyorum, Sakıp ağabeyimi ise anlatmama lüzum var mı Sakıp ağabeyimi hepiniz yakından tanıyorsunuz. Size burada hitap ediyor olabilseydi eminim derdi ki, Arkadaşlar kendi sağlığınıza iyi bakın, arkadaşlar. Sizler sağolun, millet sağolsun, vatan varolsun. 
     Ben de şimdi diyorum ki, Ey Sakıp ağabey, bugün beraberliğimizin son günündeyiz. Bugün aramızdan ayrılacaksın ama bu fiziki bir ayrılıktır. Her zaman gönüllerimizdesin. Her zaman bize yürek vereceksin. Senin açtığın çığırlarda biz de vazife olarak yılmadan ileriye gitmeye gayret sarfedeceğiz.'' Konuşmasında sesi titreyerek ağlamaklı olan Şevket Sabancı, ağabeyine, Allah'tan rahmet dileyerek, ''Ey ağabeyim, bütün ailem adına, milletim adına, nur içinde yat diyorum. Allah'tan rahmetler diliyorum'' diyerek veda etti. 
     
</TEXT>
</DOC>
