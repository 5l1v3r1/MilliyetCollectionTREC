<DOC>
<DOCNO> 208013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/spor/spo01.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi kıskanıyorlar 
</HEADLINE>
<TEXT>

   Beşiktaş Teknik Direktörü Mircea Lucescu, Adrian İlie'nin isabetli bir transfer olduğunu söyledi, "Kalitemizi yükseltti. İnsanlar attığımız olumlu adımları hep eleştiriyor" dedi 
      
   Eleştirilere yanıt 
   BEŞİKTAŞ'IN yaklaşık üç aydır futbol oynamayan Adrian İlie'yi transfer etmesi nedeniyle oluşan tepkilere Mircea Lucescu yanıt verdi. Rumen teknik adam, "İlie konusunda gereksiz polemikler yapılıyor. Aynı şey Guinti için de yapılmıştı ama herkes onu zevkle izliyor. Adrian çok kaliteli bir oyuncu. Yerinde bir transfer yaptık. Lig başlayınca herkes görecek" dedi. 
   
   'Riske girmedim' 
   LUCESCU, İlie ile birlikte takımın kalitesinin yükseldiğini de iddia etti. Rumen hoca şunları söyledi "Risk aldığım yazılıp çiziliyor. Çünkü Ilie'nin maliyeti düşük. Risk bir futbolcuya 5 milyon dolar vermektir. Takım bulamıyor diyorlar. Temmuz'da ameliyat olan bir futbolcu nasıl kolayca takım bulur. İnsanlar attığımız olumlu adımları eleştiriyor. Bizi kıskanıyorlar." 
   
   'Zago kalacak' 
   ZAGO'NUN durumunu da değerlendiren Luce, Brezilyalı oyuncunun takımda kalacağını açıladı. Lucescu, "Teklif aldığı doğru. Fiorentina'nın dışında Spartak Moskova da onu istiyor. Zago'nun şampiyon bir takımı bırakıp ikinci lige gideceğini sanmıyorum. Giunti'yi yeniden kiralamamız zor. Brescia onu satıp para kazanmak istiyor. İki hafta içinde bu işi bitiririz" yorumunu yaptı. 
   
   Tecrübe farkı    BEŞİKTAŞ'TA dün yapılan mini turnuvada Sergen Yalçın'ın kaptanlığını yaptığı takım mutlu sona ulaştı. Üçerli minyatür kalede oynanan maçlarda tecrübeli futbolcu, Emre Aşık ve Kaan Dobra ile birlikte zafere ulaştı. Sergen, büyük bir sevinç yaşayarak arkadaşlarını kızdırdı. Yıldız futbolcu, "Bizi kimse tutamaz" diye konuştu. 
   
   Adrian İlie sınıfı geçti    Beşiktaş'ın yeni transferi, ilk idmanında dört gol atarak, Mircea Lucescu'dan tam puan aldı 
   Takımla ilk buluşma 
   KARTAL'IN yeni Rumen golcüsü Adrian İlie, dün takım arkadaşlarıyla ilk kez bir araya geldi. Ümraniye Tesisleri'nde yapılan sabah çalışmasına katılan Adrian İlie, çift kale maçta performansıyla alkış aldı. Golcü oyuncunun arkadaşlarıyla çabuk uyum sağladığı gözlenirken, attığı dört şık gol Lucescu'nun yüzünü güldürdü. İlie'ye idman boyunca Pancu tercümanlık yaptı. 
   
   Kaptan korkuttu 
   ÇİFT kale maç sırasında Kaptan Tayfur ile Ümit'in sakatlanması teknik heyeti korkuttu. Yapılan kontrollerden sonra iki futbolcunun durumunun iyi olduğu tespit edildi. Bu arada Okan Koç, bir pozisyonda kendisine sert müdahale eden Serdar'a tepki gösterdi. İki oyuncu arasındaki tartışma büyümeden önlendi. Zürih'ten yeni dönen Tümer ise özel programla çalıştı. 
   
   Örgülü Yasin    SİYAH-Beyazlı takımın yıldız isimlerinden Yasin Sülün, dün yapılan antrenmanın en çok ilgi gören ismi oldu. Yasin'in, saçlarına küçük örgüler yaptırarak değiştirdiği imajı ilgi çekti. Siyah - Beyazlı futbolcular tecrübeli futbolcunun yeni halini beğendiklerini dile getirdiler. 
   
   
</TEXT>
</DOC>
