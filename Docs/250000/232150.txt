<DOC>
<DOCNO> 232150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/ekonomi/eko02.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğalgaz borçlarının bir kısmını silebiliriz' 
</HEADLINE>
<TEXT>

   Alacaklarının 1.5 milyar dolara ulaştığını belirten BOTAŞ Genel Müdürü Bilgiç, 'Kimsenin gazını kesecek değiliz. Borçların bir kısmı bir gün silinebilir' dedi 
      SEÇKİN ÜREY Ankara 
   
   BOTAŞ Genel Müdürü Mehmet Bilgiç, Türkiye'nin doğalgaz alım satım tekeli BOTAŞ'ın alacaklarının 1.5 milyar dolara ulaştığını belirterek, sanayiye verilen gazın konuttan ucuz olması gerektiğini söyledi. 
   Bilgiç, 1.5 milyar doların detayını vermekten kaçınırken büyük kısmının Elektrik Üretim A.Ş'den EÜAŞ kaynaklandığını kaydetti. EGO'da sorunun nakit akışından kaynaklandığını vurgulayan Bilgiç, "Çözmek için çalışıyoruz. Alacaklarımızı tahsil edebilmek için ortaklaşa çalışma yapıyoruz" diye konuştu. EÜAŞ'ın nakit akışında 2004 yılı ile birlikte düzelme olduğunu kaydeden Bilgiç, "Bu yıl içinde tahakkuk eden borçlarını düzenli ödediler" dedi. 
   
   Yaza zam olabilir 
   Geçmiş yıllardan kalan borçlara ilişkin bir çalışma yapılıp yapılmadığı sorusu üzerine Bilgiç, "Kimsenin gazını kesecek halimiz yok. Bu borçların bir kısmı bir gün silinebilir" yanıtını verdi. Bilgiç, genellikle doğalgaza yaz aylarında zam yapmayı tercih eden BOTAŞ'ın Enerji Piyasası Düzenleme Kurumu'nun EPDK belirlediği üst sınır içerisinde "fiyat ayarlaması" yapabileceğini söyledi. BOTAŞ'ın şehiriçi dağıtım şirketlerine üst sınırdan satış fiyatı vergiler hariç 221 bin 657 lira tutuyor. 
   
   'Bir tek bizde ucuz' 
   Fiyatlandırma politikasının değişmesi gerektiğini söyleyen Mehmet Bilgiç, "Dünyada bir tek bizde konuta verilen doğalgaz, sanayiden daha ucuz" dedi. Sanayinin düzenli doğalgaz çekişi yapması nedeniyle uzun vadeli talep tahminleri yapılabildiğini ama konutların düzensiz çekiş yaptığına dikkat çeken Bilgiç, "Bir gün konutlara 100 milyon metreküp gaz verirken, şimdi 40 milyon metreküp veriyoruz" ifadesini kullandı. Bilgiç, talebi düzensiz olan bir kesime ucuz fiyattan doğalgaz verilmesini doğru bulmadığını belirtti. 
   
   Kıbrıs'a gaz satılabilir    Yurtdışına gaz satışı yapmak için bağlantılar kuran BOTAŞ, gözünü Kıbrıs'a dikti. Kıbrıs'ta doğalgaz tüketimi için potansiyel gördüklerini söyleyen Bilgiç, "En yakın gaz alabilecekleri ülke biziz. Yunanistan'a bile doğalgaz satıyoruz. Onlara da satarız" dedi. 
   
   
</TEXT>
</DOC>
