<DOC>
<DOCNO> 238198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo36.html </URL>
<DATE> 2004/05/07/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Denizlispor Biz rahatız, Fenerbahçe düşünsün 
</HEADLINE>
<TEXT>

     Denizlispor Teknik Direktörü Giray Bulak, Fenerbahçe maçına rahat bir biçimde hazırlandıklarını, buna karşın rakiplerinin stresli olduğunu söyledi. 
     Yeşil-siyahlı futbolcular, 9 Mayıs Pazar günü sahalarında yapacakları Fenerbahçe maçının hazırlığını Şemikler Sahası'nda yapılan antrenmanla sürdürdü. 
     Antrenman öncesi açıklamalarda bulunan teknik direktör Giray Bulak, eksikleri olmadığını, motivasyon eksikliği bulunmadığını ve sahaya kazanmak için çıkacaklarını bildirdi. 
     Fenerbahçe ile yapacakları maçın zorlu, futbol bakımından zevkli ve kaliteli geçeceğini ifade eden Bulak, ''Türkiye bu maça kilitlendi. Zor bir maç yapacağız. Lig dördüncülüğünü garantilemek için kazanmak istiyoruz. Biz rahatız, Fenerbahçe ise bize göre daha stresli'' dedi. 
     Bulak, kazanmak isteyen rakiplerine karşı kontrollü bir oyun sergileyeceklerini, mücadelenin centilmence geçmesini ve hakedenin kazanması dilediğini sözlerine ekledi. 
     
     KAPTAN TİMUÇİN 
     Denizlispor Kaptanı Timuçin de spor kamuoyunun gözlerini çevirdiği maçı kazanmak istediklerini ifade ederek, ''Bu sezon büyük takımlarla yapığımız maçlarda istediğimiz sonuçları alamadık. Fenerbahçe'yi yenip hem bu şanssızlığı kırmak, hem Gaziantepspor'a lig dördüncülüğünü kaptırmamak istiyoruz'' dedi. 
     Timuçin, kendi sahalarında çok basit puanlar yitirdiklerini de kaydederek, ''Böyle olmasaydı, şimdi zirve maçını biz oynuyor olacaktık'' diye konuştu. 
     
</TEXT>
</DOC>
