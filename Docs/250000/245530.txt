<DOC>
<DOCNO> 245530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun10.html </URL>
<DATE> 2004/06/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ağır yaralı Iraklıyı öldüren, Amerikan askerine soruşturma başlatıldı 
</HEADLINE>
<TEXT>

     Amerikan ordusu, ağır yaralı bir Iraklıyı öldüren Amerikalı asker hakkında soruşturma başlattı. 
     Yetkililer, 21 Mayıs'ta meydana gelen olayda, askerin, zaten ağır yaralı olan Iraklıyı, ''daha fazla acı çekmesini önlemek için mi öldürdüğünün'' araştırılacağını söylediler. 
     Yetkililerden biri ise askerlerin ''bu tür kararlar almak durumunda olmadığını'' ifade etti. 
     Merkez Komutanlığı'ndan yapılan yazılı açıklamada, Irak'ın Kufe kenti yakınlarında Amerikan birliklerinin Iraklıların konvoyunun peşine düştüğü, çıkan çatışmada araçlardan birindeki Iraklı şoförün ağır yaralandığı belirtildi. Açıklamada, Amerikalı askerin zaten ağır yaralı olan şoförü yakın mesafeden vurduğunun belirlendiği kaydedildi. 

     
</TEXT>
</DOC>
