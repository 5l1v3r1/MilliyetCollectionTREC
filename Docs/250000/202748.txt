<DOC>
<DOCNO> 202748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko26.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Solomon Türkiye'de kredili ödeme sistemi çok hoş 
</HEADLINE>
<TEXT>

     Dünyanın ünlü tüketici davranışı uzmanlarından Prof. Dr. Michael R. Solomon, kredili ödeme sistemi ve vade imkanlarının trafik gibi Türkiye'ye has bir özellik olduğunu bildirdi. 
     World'ün davetlisi olarak Marka 2003 Konferansı kapsamında Türkiye'ye gelen Solomon, World üye işyerleri için özel olarak hazırladığı ''Müşteriyi Tanımak Değişen Müşteri ve Mağazacılıkta Fark Yaratmanın Yolları'' konulu sunum yaptı. 
     Türkiye'ye ilk defa geldiğini ve 1.5 günde önemli şeyler öğrendiğini belirten Solomon, ''İstanbul'un tüm sorunlarını trafiğe atfedebilirsiniz'' dedi. 
     Sunumuna ''Neden alışveriş yapıyoruz '' sorusuna yanıt vererek başlayan Solomon, insanların eşyayı sadece işleri için almadığını insanların anlamları itibarıyla eşya ve ürün edindiğini belirtti. 
     ''Birinci kuralımız kendinizi müşterilerin yerine koyacaksınız, müşterilerin ayakkabılarına gireceksiniz'' diyen Solomon, insanoğlunun da bir ürün olduğunu, kendini nasıl ambalajladığının önemli olduğunu belirtti. 
     İnsanların farklı nedenlerden ötürü mağazalara gittiğini, en önemli nedeninin alışverişin bir sosyalleşme aracı olmasından kaynaklandığını belirten Michael Solomon, ''İnsanlar sosyalleşmek için alışveriş ediyorlar. Akmerkez'deki Homestore'u gezdim, ciddi bir alışveriş ortamı sözkonusu, suşi bile var'' dedi. 
     
     ''BİZLER TOPLUMSAL HAYVANLARIZ'' 
     Alışverişe çıkmanın ikinci nedeninin toplumla içiçe olmak olduğunu dile getiren Solomon, ''Bizler, toplumsal hayvanlarız. Adeta sosyalleşmek, aidiyet duygusunu geliştirmek istiyoruz. Mağazaların da rekabette başarılı olması için o aidiyet duygusunu geliştirmesi gerekiyor'' dedi. 
     Alışverişin bir statü göstergesi olduğunu ve insanların saygı görmek için alışverişe çıktıklarını, bazı insanların da alışverişte avcılığın getirdiği heyecanı yaşadığını belirten Solomon, kişilerin indirimden birşey kapmaktan büyük haz aldıklarını anlattı. 
     Türkiye'de kredi ödeme sistemi ve vade imkanlarının çok hoş olduğunu ifade eden Solomon, ''Trafik gibi Türkiye'ye has bir özellik. Mağazalar ve perakende sektörü bunu ciddi benimsemiş durumda'' dedi. 
     Müşteri türleri arasında etik müşteriler, ilgisiz müşteriler ve eğlence amaçlı alışveriş yapan müşteriler de bulunduğunu bildiren Solomon, eğlence amaçlı alışveriş yapan müşteri sayısının gün geçtikçe arttığına dikkat çekti. 
     Sanal ortamda gerçekleşen sessiz ticarete de değinerek, akıllı buzdolaplarının dolaptaki süt bitince bakkala sipariş geçtiğini örnek olarak anlatan Solomon, devamla şunları söyledi 
     ''Bebekler bile alışverişe çıkabilecek. Barbie bebeklerin prototipi hazırlanmış, kendi kendini sattıran bebekler. Bunlar diğer bebeklerle telsizle iletişim halindeler. Benim sahibim bana kazak aldı, senin ki aldı mı diyor. Mağazayı arayıp sipariş verebiliyor. Henüz tasarım aşamasında, bebekler bile alışverişe çıkabilecek. Sahibi olan kişi bir vadesiz hesap açacak ve Barbie bebek bu hesabı kullanabilecek.'' 
     
     ERKEKLER DE ALIŞVERİŞTEN KEYİF ALIYOR 
     ''Alışverişe kadınlar bayılır, erkekler nefret eder'' varsayımını da artık sorgulamak gerektiğini ifade eden Solomon, şunları söyledi 
     ''Pazarlamada günümüzde metroseksüel kavramı var. Homoseksüel değilsiniz ama homoseksüel gibi davranıyorsunuz çünkü, kıyafetlere bayılıyorsunuz, yemek yapmaktan zevk alıyorsunuz. Pazarlamacılar böyle erkeklerin peşinde. Erkekler artık daha fazla makyaj malzemeleri kullanıyor. Cinsiyet ayrımına dayalı temel ayrımı bile artık sorgulamalıyız. Erkekler de artık alışverişten büyük keyif alıyorlar.'' Michael Solomon, önceden planlanmayan spontane alışverişin de harcamaların büyük bir kısmını oluşturduğunu, bu nedenle elektronik ticaretin mağazaların yerine geçemeyeceğini belirtti. 
     Mağazada kullanılan renklerin, atmosferin önemine işaret eden ve çalınan müziğin insanların dikkatini çektiğini belirten Solomon, fonda çok az duyulacak şekilde, ''Hırsızlık yapmayacağım. Hırsızlık yapmak kötü bir şey'' anonsları geçildiğinde hırsızlık oranının azaltılabildiğini savundu. 
     Solomon, perakendeciliğin sadece mal almak değil, artık bir tiyatro oyunu olduğunu, insanların bir performans gösterisi istediklerini kaydetti. 
     Ünlü tüketici davranışları uzmanı Michael Solomon sunumunda, Türkiye'de enflasyon oranlarında yaşanan düşüşe de işaret ederek, ''Türkiye'de geçmişte olduğundan çok daha düşük enflasyon oranı olacak. İnsanlar alışveriş yapacaklar ve ödemeyi daha sonra düşünecekler'' dedi. 
     
</TEXT>
</DOC>
