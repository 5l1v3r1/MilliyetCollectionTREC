<DOC>
<DOCNO> 237284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur08.html </URL>
<DATE> 2004/05/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Diyarbakır'da etkili yağış bekleniyor... 
</HEADLINE>
<TEXT>

     Diyarbakır Valiliği Kriz Merkezi Başkanlığı, sağanak yağış beklenmesi nedeniyle gerekli tedbirlerin alındığını bildirdi. 
     Valilik Kriz Merkezi Başkanlığı'ndan yapılan açıklamada, dün etkili olan yağış nedeniyle 90 ev ve işyerini su bastığı, bunlara İtfaiye ile Sivil Savunma Arama Kurtarma Birlik Müdürlüğü ekiplerinin müdahalede bulunduğu belirtildi. 
     Yağışta, Celal Güzelses ve Vedat Dalokay Yeraltı Çarşısı'nın tamamen, Turgut Özal ve Ofis Yeraltı Çarşısı'nın ise kısmen su bastığı ifade edilen açıklamada, işyerlerinde suların boşaltıldığı kaydedildi. 
     İtfaiye, DSİ, Köy Hizmetleri ve Sivil Savunma ekiplerinin su baskınlarına uğrayan yerlerde motopompla çalışma yaptığı vurgulanan açıklamada, şunlara yer verildi 
     ''Dün metrekareye 48.8 kilogram yağış düştüğü tespit edilmiştir. İlimizin mayıs ayı metrekareye düşen yağış ortalaması, 40.8 kilogram olduğu göz önüne alındığı zaman, dünkü yağışın ne kadar etkili olduğu ortaya çıkmaktadır. Sağanak yağış beklenmesi nedeniyle şu anda gerekli tedbirler alınmıştır.'' 
     
</TEXT>
</DOC>
