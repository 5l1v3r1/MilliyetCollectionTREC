<DOC>
<DOCNO> 207670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yasam/yas03.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Elebaşı Naci Yılmaz tutuklandı... 
</HEADLINE>
<TEXT>
   Suç çetesine darbe 
   Haraç çetesinin çökertilmesi için biri komiser 60 polis memurunun görev yeri değiştirildi 
      SERHAT ÜNAL İstanbul 
   
   Aksaray ve Fatih'te çok kişiyi 100'e yakın adamıyla haraca bağladığı ve çok sayıda hırsızlık, gasp, kurşunlama, yaralama, adam öldürme olaylarını gerçekleştirdiği öne sürülen Naci Yılmaz'ın da arasında bulunduğu 20 kişi tutuklandı. Çetenin çökertilmesi için biri komiser 60 polis memurunun görev yeri değiştirildi. 
   Aksaray'daki Şikago Bar'ın kurşunlanmasının ardından Organize Suçlar Şube Müdürlüğü'nün başlattığı soruşturmada Yılmaz ile 48 kişi gözaltına alındı. Haraç nedeniyle 10 kişiyi yaralanması ve dokuz ölüm olayından sorumlu tutulan çetenin Fatih ve Aksaray çevresini haraca bağladığı iddia edilirken, tehditle gasp, haraç maksatlı işyeri basma ve kurşunlama, polise karşı koyma ve polis otosunun kurşunlanması olaylarına karıştıkları da iddia edildi. Bu kişilerin iki ay önce Eskişehir'de Orhan Ihlamur'u öldürdükleri iddia edildi. 
   
   Aç yattığım günler oldu 
   Alınan bilgiye göre, Yılmaz ifadesinde, çeteyi kurmadan önce Aksaray'da gece klüplerinde "komi" olarak çalıştığını, işten çıkarılınca sokakta kaldığını söyledi. Alkol ve uyuşturucu bağımlısı olduğu öne sürülen Yılmaz, "Aç yattığım günler oldu. Daha sonra çoğu doğulu olan kişilerle bir grup oluşturduk. İçtikten sonra kendimi terminatör gibi hissediyorum. 15 gün önce bunalıma girdim, kendimi çenemden silahla yaraladım" dedi. 
   
   
</TEXT>
</DOC>
