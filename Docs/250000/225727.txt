<DOC>
<DOCNO> 225727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/asik.html </URL>
<DATE> 2004/03/26/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
CHP'ye abone 
</HEADLINE>
<TEXT>

   İzmit'te AKP adayı Karaosmanoğlu'nun gazetede sakallı, eli silahlı fotoğrafları yayımlanmış. Karaosmanoğlu da CHP adayı için "Stalin tipi bıyıkları vardı, kestirdi" diyor 
   
      İzmit'te anakente bağlı iki belediye var Saraybahçe ve Bekirpaşa. Halen Anakent ve iki belediye CHP'de... 1999'da CHP milletvekilliği seçimlerinde yüzde 12 oy alırken belediye başkanlığı seçiminde bu oran yüzde 45 olmuş. 2002 Kasım seçimlerinde ise merkezde AKP 42 bin, CHP 27 bin oy almış. 
   Sefa Sirmen milletvekili seçilince onun yerine Saraybahçe Belediye Başkanı Hikmet Erenkaya getirilmiş, Metin Alan da Saraybahçe'nin başına geçmiş. 
   Eski CHP İl Başkanı Rıdvan Alkan, İzmit'in "Belediyeciliğin Akademisi" olduğunu, Leyla Atakan, Erol Köse ve Sefa Sirmen gibi eski İzmit belediye başkanlarının bu akademinin yetiştirdiği ve Türkiye'ye mal olmuş önemli isimler olduğunu... Tümünün başka partilerin iktidarında görev yaptığını ve büyük başarılara imza attığını söylüyor. Dolayısıyla diyor, "AKP iktidarında CHP'li başkanlar başarılı olamaz" diyenler yanlış düşünüyor. 
   AKP büyükşehir adayı İbrahim Karaosmanoğlu, ilahiyat mezunu, bir dönem İzmit Lisesi'nde din dersleri vermiş eski bir öğretmen. İki dönem RP ve SP'den Yuvacık Belediye Başkanlığı yaptı... Zamanında ipleri hayli sıkılaştırmış Bugün h l Yuvacık'ta içki satılmıyor, baraj kenarındaki salaş lokantalarda bira dahi bulunmuyor. 
   Karaosmanoğlu, Tayyip Erdoğan'ın ağabeyi Hasan Erdoğan'ın arkadaşı. Hasan Erdoğan İzmit'te lokantacılık yaparken tanışmışlar, Tayyip Erdoğan ile de dost olmuşlar. Karaosmanoğlu AKP'nin kurucu adayları arasında yer almış. Son aylarda Başbakanlık danışmanlığı yapmakta imiş... Erdoğan'la o kadar yakın. Rahat görünüşlü... İdareci özellikleri taşıyan bir zat. 
   
   Aday atışması    CHP büyükşehir adayı mimar Hikmet Erenkaya ile Karaosmanoğlu arasında tatlı sert atışmalara tanık olduk. Karaosmanoğlu'nun bir gazetede Şevki Yılmaz ile geçmişte çekilmiş sakallı, eli silahlı fotoğrafları yayımlanmış. Karaosmanoğlu bu resim kendisine gösterilince sözü CHP adayına getirdi 
   - Onun da geçmişi karanlık dedi, o da eski solcu, stalin tipi bıyıkları vardı, kestirdi 2002 yılında milletvekili olan Sefa Sirmen'in yerine anakentin başına geçen Hikmet Erenkaya iyi bir isim yapmış. Seçime böyle bir avantajla giriyor. İzmit'te nereye gitseniz, kiminle konuşsanız en büyük hizmeti Sefa Sirmen'in getirdiğini anlatıyor. Sirmen 1989 - 2002 yılları arasında görev yaptı. Her seçimde iktidarda başka parti vardı. Sirmen sürekli başka iktidarlarla çalıştı ama yatırım yapmasını ve İzmit'i ileriye götürmeyi de başardı. Başarılarından biri de Kocaelispor'u Türkiye çapında bir takım haline getirmesiydi. 
   AKP her yerde olduğu gibi İzmit'te de "Hizmet gelmesini isteyen bize oy versin" diyor. CHP adayı Hikmet Erenkaya ise 
   - Hizmet gelsin derken Cumhuriyet'in elden gitmesi olası, diyerek geleceğin tehlikelerine dikkati çekiyor. 
   Bu uyarı bütün Türkiye'yi ilgilendiriyor. Sonuç İzmit'te CHP ile AKP arasındaki çekişme belli ki son ana dek sürecek... Anakent ve Bekirpaşa'da seçim ortada... Merkez ilçe Saraybahçe'de seçimi CHP'nin kazanması bekleniyor. 
   
      
   
   
   
</TEXT>
</DOC>
