<DOC>
<DOCNO> 240558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur19.html </URL>
<DATE> 2004/05/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Türkiye, AİHM'deki Rum davalarının ertelenmesini istedi... 
</HEADLINE>
<TEXT>

     Türkiye'nin Kıbrıs'ta Annan Planının reddedilmesi konusunun incelenmesi amacıyla Avrupa İnsan Hakları Mahkemesi'ndeki AİHM tüm Rum davalarının üç ay askıya alınmasını talep ermesinin ardından AİHM'nin, Türkiye, Rum Yönetimi ve avukatlara mektup göndererek adadaki durum konusunda bazı soruların yanıtlanmasını istediği bildirildi. 
     Cyprus Mail gazetesi, Titina Loizidu'nun avukatlığını yapan avukat Achilleas Demetriades'in, duruşması 2 Eylül'de yapılacak olan başka bir müvekkilinin davasına ilişkin olarak 14 Mayıs'ta AİHM'den bir mektup aldığını, mektupta duruşmadan önce avukatlar, Türkiye ve Rum Yönetiminden üç sorunun yanıtlanması istendiğini kaydetti. 
     AİHM'nin mektubunda Rumların Türkiye'den talep ettikleri tazminatların önünün alınabilmesi için KKTC'de kurulan özel komisyonun statüsüne ilişkin bilgi talep ettiği ve başvuru yapan Rumların, Rum Yönetimince veya başkalarca komisyona başvurmalarından caydırılıp caydırılmadığını, caydırılmış ise nasıl caydırıldığını öğrenmek istediği belirtildi. Mektubu yorumlayan Avukat Demetriades de, mektubun Annan Planının reddedilmesinin AİHM'de bekletilen davaları nasıl etkileyeceği sorununu gündeme getirdiğini söyledi. 
     Demetriades'e göre, AİHM, 2 Eylül'de yapılacak duruşmayla ile ilgili olarak tüm tarafların 30 Haziran'a kadar görüşlerini sunması için bir takvim verdi. Demetriates, AİHM'nin mektubuna, Türkiye'nin Avrupa Konseyi nezdindeki Büyükelçisinin bir mektubunun eklendiğini, büyükelçinin mektubunda Annan Planının reddedilmesi konusunun incelenmesi için Türkiye aleyhindeki tüm davaların hangi aşamada olursa olsun üç ay ertelenmesini talep ettiğini belirtti. Rum avukatı, müvekkilinin KKTC'de kalan mülkiyetine ilişkin olarak Türkiye'ye karşı açılan dava konusunda daha önce, Mart ayı ortasında, AİHM'den başka bir mektup aldığını, bu mektupta mahkemenin o tarihe kadar kabul edilebilir bulunan 33 Rum başvurusuna ilişkin davaların adadaki siyasi gelişmeler nedeniyle Mayıs sonuna kadar dondurulacağının belirtildiğini kaydetti. Annan Planı'nda AİHM'deki tüm davaların askıya alınması ve yeni davaların kabul edilmemesi öngörülüyordu. 
     
</TEXT>
</DOC>
