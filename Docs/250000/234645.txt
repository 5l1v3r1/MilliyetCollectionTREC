<DOC>
<DOCNO> 234645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/soneko09.html </URL>
<DATE> 2004/04/25/ </DATE>
<TIME> 12.10 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Yoksul ailelere bu yıl 1 milyon ton kömür dağıtılacak... 
</HEADLINE>
<TEXT>

     Hükümetin sosyal yardım programı çerçevesinde geçen yıl başlattığı yoksul ailelere kömür dağıtımının bu yılki bölümü ile ilgili hazırlıklar da büyük ölçüde tamamlandı. 
     İlgili kurum ve kuruluşların da görüşleri alınarak hazırlanan kararnamenin Başbakanlığa gönderildiğini hatırlatan yetkililer, görevlendirme ile ilgili kararın çıkması halinde kömür dağıtımı ile ilgili çalışmaların başltılacağını belirttiler. 
     Geçen yıl 662 bin ton kömürü ihtiyaç sahiplerine planlanan sürede dağıtmayı başaran TKİ Genel Müdürlüğü bu yıl hazırlıkları daha önce başlattığı için kömür dağıtımını daha kısa sürede tamamlamayı hedefliyor. Buna göre bu yıl içinde ihtiyaç sahibi ve alım gücü olmayan vatandaşlara yaklaşık 1 milyon ton kömür dağıtılacak. 
     Valiliklerle yapılacak işbirliği çerçevesinde TKİ Genel Müdürlüğü önce talepleri alarak kömür dağıtımı işlerini Haziran ayında başlatarak 31 Ekim 2004 tarihine kadar tamamlayacak. 
     Hava ve çevre kirliliğine yol açmaması nedeni ile TKİ Genel Müdürlüğü kömürün büyük bölümünü ihtiyaç bölgelerine torbalı olarak gönderecek. Bir önceki yılda olduğu gibi bazı bölgelere kömürün dağıtım işleri demiryolu ulaşım ile yakın bölgelere ise dağıtım karayolu ile yapılacak. 
     Dağıtım işlemine yaz döneminde tamamlamayı planlayan TKİ Genel Müdürlüğü, talepleri de en geç Mayıs ayı içinde almayı planlıyor. 81 il Valiliğinden gelecek taleplere göre üretim programını belirleyecek olan TKİ'nin kömür dağıtım işlemlerini yaz aylarında tamamlanması öngörülüyor. 
     Geçen yıl olduğu gibi kömür sevkiyatı, ilk olarak soğuk iller ile fakirlik il sıralaması kriterleri esasına göre yapılacak. TKİ kömürleri, Soma, Seyitömer, Kütahya, Konya-Ilgın, Yatağan, Çanakkale ve Gönük işletmelerinden karşılayacak. 
     
</TEXT>
</DOC>
