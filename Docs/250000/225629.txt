<DOC>
<DOCNO> 225629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas07.html </URL>
<DATE> 2004/03/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Antalya, golf cenneti oluyor... 
</HEADLINE>
<TEXT>

     Antalya, yeni yapılacak golf sahalarının açılmasıyla adeta golf cenneti olacak. 
     National Golf Club Genel Müdürü Kurtuluş Gülşen, AA muhabirine yaptığı açıklamada, Antalya'da 6 golf sahası bulunduğunu, bu sayının 2005 yılında 15'e yükseleceğini bildirdi. 
     Kemer ve Side'de 2'şer, Belek'te 5 olmak üzere 9 yeni golf sahasının yapımına başlandığını vurgulayan Gülşen, ''Dünya golfçülerinin gözü Antalya'daki golf sahalarına döndü. Artık yeni ve kaliteli golf sahaları arayan golfçüler, yönlerini Antalya'ya çevirmeye başladı'' dedi. 
     Gülşen, Antalya genelinde bulunan 6 golf sahasına geçen yıl 220 bin kişinin golf oynamak için geldiğini belirterek, bu yıl bu sayının 240 bine ulaşacağını kaydetti. 
     İspanya ve Portekiz'deki golf sahalarının fiyatlarının Türkiye'ye göre yüksek olduğuna da değinen Kurtuluş Gülşen, Türkiye'deki golf sahalarının hepsinin hem çok yeni ve kaliteli, hem de fiyatlarının diğer ülkelere göre, az da olsa ucuz olduğunu iddia etti. 
     Antalya'da yapımı devam eden 9 yeni golf sahasının tamamlanmasıyla golf oynamak için gelecek kişi sayısının da katlanacağına işaret eden Gülşen, ''2005 yılında Antalya'ya 460 bin kişi golf oynamak için gelecek. Bizim golf sahalarımız çok kaliteli. Aynı zamanda golfçülerin konaklayacağı oteller de çok iyi. Bu yüzden golf oynamak için turistler Antalya'yı tercih ediyor. Golfçülerin bıraktığı döviz miktarı da diğer turistlere göre çok daha yüksek'' diye konuştu. 
     
     ''GOLF SPORUNU HALKA YAYACAĞIZ'' 
     Sosyete sporu olarak bilinen golf sporunu halka yaymaya kararlı olduklarını da ifade eden Gülşen, sözlerini şöyle tamamladı 
     ''Artık golfü herkes oynayabilecek. National Golf Club olarak C kategorisi adı altında ucuz üyelik vermeye başladık. Golfü halk sporu yapmaya kararlıyız. Avrupa'da golf halk arasında da yaygın. Antalya'da da yayılmalıdır. Antalya'da oturan da köyde oturan da golf oynamalıdır. Özellikle golfte yetenekli olan gençlerimize daha fazla önem vereceğiz. Bu kişilerin daha iyi yetişmesi için olanaklar sağlayacağız.'' 
     
</TEXT>
</DOC>
