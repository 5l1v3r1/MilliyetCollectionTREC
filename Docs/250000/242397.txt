<DOC>
<DOCNO> 242397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy18.html </URL>
<DATE> 2004/05/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gazi Üniversitesi'nden Hükümet'e YÖK yasası desteği... 
</HEADLINE>
<TEXT>

     Gazi Üniversitesi Rektörü Prof. Dr. Rıza Ayhan, hükümetin YÖK Yasası ile ilgili çalışmalarını desteklediklerini belirtti. 
     Kırşehir'de Gazi Üniversitesi'ne bağlı fakülte ve yüksek okulların mezuniyet törenleri Ahi Stadı'nda gerçekleştirildi. 
     Prof. Dr. Ayhan, mezuniyet töreninde yaptığı konuşmada, Kırşehir'in eğitim sektörünün sürekli geliştiğini, Türkiye'nin eğitim sorunlarına gösterilen önemin Kırşehir'de görülebildiğini belirtti. 
     Türkiye'de eğitim alanında birçok sorunun devam ettiğini kaydeden Ayhan, şunları söyledi 
     ''Hükümetin YÖK Yasası ile ilgili çalışmalarını destekliyoruz. Türkiye'de geçen yıl 1.5 milyon öğrenci ÖSS'ye girdi. Ancak, meslek yüksek okulları dahil yaklaşık 400 bin öğrenci üniversiteye yerleşti. Bu yıl ise sınava girecek öğrenci sayısı 1 milyon 900 bine çıkarken kontenjan sadece 10 bin daha arttı. Yani bu yıl yaklaşık 1.5 milyon öğrenci açıkta kalacak. Bu sorunların çözülmesi gerekir.'' Konuşmaların ardından Gazi Üniversitesi'ne bağlı Kırşehir Eğitim Fakültesi, Kırşehir Fen-Edebiyat Fakültesi, Kırşehir Meslek Yüksek Okulu, Kırşehir Sağlık Meslek Yüksek Okulu, Mucur Yüksek Okulu ve Kaman Meslek Yüksek Okulu'ndan mezun olan öğrencilere diplomaları ve dereceye giren öğrencilere çeşitli hediyeler verildi. 
     Törene Kırşehir Valisi Selahattin Hatipoğlu, Belediye Başkanı Halim Çakır, AK Parti Kırşehir Milletvekili Hacı Turan, öğretim üyeleri, öğrenciler ve velileri katıldı. 
     
</TEXT>
</DOC>
