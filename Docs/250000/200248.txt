<DOC>
<DOCNO> 200248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur17.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP konvoyunda kaza, 7 ölü, 3 yaralı... 
</HEADLINE>
<TEXT>

     DYP Genel Başkanı Mehmet Ağar'ın Karadeniz gezisinde meydana gelen trafik kazasında, ilk belirlemelere göre 7 kişi öldü, 3 kişi yaralandı. 
     Bir grup DYP'li, Samsun'dan parti çalışması için Sinop'a gelecek olan Ağar'ı Güzelceçay Kanlıçay mevkiinde karşılamak üzere beklemeye başladı. Bu sırada Sinop yönünden gelen 55 NN 0 plakalı otomobil, partililerin araçlarına çarptı. 
     Kazada olay yerinde 7 kişinin öldüğü, 3 kişinin yaralandığı bildirildi. Kazada yaralanan Gerze DYP İlçe Başkanı Bilgin Akça ile 19, 20 ve 21. dönem Sinop Milletvekili olarak TBMM'de görev yapan Kadir Bozkurt, Sinop Devlet Hastanesi'nde hayatlarını kaybetti. 
     Bu arada, olayda hafif yaralanan, gruba çarpan araç sürücüsü Reşat Nar Özdamar'ın gözaltında bulunduğu öğrenildi. 
     
     İL BAŞKANI DA ÖLDÜ... 

     Sinop'un Dikmen İlçesi'nde DYP Genel Başkanı Mehmet Ağar'ı karşılamak için bekleyen gruptaki araçlara yoldan geçen bir otomobilin çarpması sonucu meydana gelen kazada ölen 5 kişinin kimlikleri belirlendi. 
     Edinilen bilgiye göre, Sinop'tan Samsun yönüne giden Reşat Nar Özdamar'ın kullandığı 55 NN 053 plakalı özel otomobil, Dikmen İlçesi Güzelçay yöresinde Samsun'dan Sinop'a giden DYP Genel Başkanı Mehmet Ağar'ı karşılamak için bekleyen konvoydaki araçlara ve yolda bekleyenlere çarptı. 
     Kazada DYP Sinop İl Başkanı Ayhan Ayyıldız ile Onur Birer, Fırat Selçuk, Suat Selçuk ve Turan Akgün öldü. Eski Sinop DYP Milletvekili Kadir Bozkurt, Gerze DYP İlçe Başkanı Bilgin Akça ve Hüseyin Sağıroğlu yaralandı. 
     
</TEXT>
</DOC>
