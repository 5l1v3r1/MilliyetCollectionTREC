<DOC>
<DOCNO> 234459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo26.html </URL>
<DATE> 2004/04/24/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Sağlam Bu formaya kimse leke süremez... 
</HEADLINE>
<TEXT>

     İstanbulspor, Gaziantepspor'a 1-0 yenilerek kümede kalma yarışında büyük avantaj kaybederken, teknik direktör Aykut Kocaman, Gaziantepspor'un hafta içindeki spekülasyonlara cevap verir gibi oynadığını söyledi. 
     Gaziantepspor'u bu futbollarından dolayı kutlayan Kocaman, maçtan sonra yaptığı açıklamada, ligde artık zorlu bir dönemece girildiğini ifade ederek, ''Sonuçta Gaziantepspor kazandı. Kendilerini kutluyorum. Gerçekten spekülasyonlara yanıt verir gibi oynadılar. Ama isterdim ki golü attıktan sonra da oyunu yavaşlatmaya çalışmasaydılar. Böyle yapmasalardı daha temiz bir galibiyet olurdu'' dedi. 
     Maçta mücadele açısından oyuncularının çok iyi olduğunu dile getiren Kocaman, golü yiyinceye kadar fazla bir şey yapmadıklarını, ancak daha sonra rakibin üstüne gidip pozisyonlar bulduklarını söyledi. 
     Kocaman, artık bu maçın üzüntüsünü fazla içlerinde yaşamayacaklarını da vurgularken, gelecek hafta yapacakları Galatasaray maçının büyük önem taşıdığını sözlerine ekledi. 
     
     SAĞLAM'DAN TEPKİ 
     Gaziantepspor Teknik Direktörü Nurullah Sağlam ise bu karşılaşma öncesi ve Trabzonspor ile ile oynayacakları maçla ilgili yapılan spekülasyonlara tepki gösterdi. 
     Sağlam, rakiplerinin ligdeki durumlarının kendilerini kesinlikle ilgilendirmediğini ifade ederek, ''Bu hafta böyle oynadık, gelecek hafta da böyle oynayacağız. Gençleştirme operasyonu yanlış anlaşıldı ve spekülasyonlar oldu. Ancak, Gaziantepspor'un renklerindeki kırmızı şehitlerin kanından, siyah da yastan alınmıştır. Kimse bu renklere leke süremez'' dedi. 
     Trabzonspor maçına da galibiyet için çıkacaklarını kaydeden Nurullah Sağlam, rakiplerinin şampiyonluk mücadelesinin kendilerini ilgilendirmediğini kaydetti. 
     Bu arada Gaziantepspor Kulübü Başkanı Celal Doğan, karşılaşmanın ilk yarısını seyredip, ikinci yarıda stattan ayrıldı. 
     
     İSTANBULSPOR ATEŞ HATTINDA 
     İstanbulspor, kümede kalma yarışındaki rakipleri Akçaabat Sebatspor ve Bursaspor'un 3'er puan aldığı haftayı puansız kapayarak büyük bir yara aldı. 
     İstanbulspor, ligde 34 puanla 14. sıradaki yerini korurken, Çaykur Rizespor'u yenen Akçaabat Sebatspor puanını 33'e, Elazığspor'u mağlup eden Bursaspor ise puanını 31'e yükseltti. 
     
</TEXT>
</DOC>
