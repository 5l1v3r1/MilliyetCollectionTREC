<DOC>
<DOCNO> 232446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/spo03.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Değiş tokuş projesi 
</HEADLINE>
<TEXT>

   1- Galatasaray, Ankara'da Seyrantepe arazisi için masaya oturacak... 2- Sarı-Kırmızılılar, arazi karşılığında Ali Sami Yen'i teklif edecek... 3- Kabul edilirse, devir için hemen Olağanüstü Kongre'ye gidilecek 
      HALİL ÖZER 

   
   Çalışmalar hızlandı 
   GALATASARAY, yıllardır bilmeceye dönen stat krizini çözmek için harekete geçti. Ali Sami Yen'e dönmenin hazırlıklarını yapan Sarı - Kırmızılılar, önümüzdeki günlerde Ankara'da bir dizi girişimler yapacak. Yönetimin, Mustafa Sarıgül'ün önerisiyle gündeme gelen Seyrantepe arazisine karşılık, devlete Ali Sami Yen'in kullanım hakkını devretmeyi teklif edeceği öğrenildi. 
   
   Kongre hazırlıkları 
   BU önerinin kabul edilmesi durumunda, Galatasaray diğer prosedürleri için kolları sıvayacak. Sarı - Kırmızılılar, öncelikle stadın kullanım hakkını kiraladığı Beden Terbiyesi ile görüşüp, gerekli izni almaya çalışacak. Son adımda ise Olağanüstü Kongre'ye gidilecek. Üyelerin de onay vermesi durumunda Ali Sami Yen Stadı, Seyrantepe arazisine karşılık olarak devredilecek. 
   
   Sami Yen'de kalacak 
   GALATASARAY, Seyrantepe'deki yeni stat bitine kadar, maçlarını Ali Sami Yen'de oynayacak. Bu dönem içinde stadın eksiklikleri giderilecek. Eski açığın durumu üniversiteden gelecek olan rapora göre netleşecek. Eğer rapor olumsuz olursa, tribün yıkılacak. İnşaat döneminde seyirci kapasitesinin düşecek olması nedeniyle Galatasaray kritik maçlarını Olimpiyat Stadı'nda oynayacak. 
   
   Florya'da yüzler güldü    SÜPER Lig'de üst üste 5 maç yenilerek tarihinin en kötü serisini yaşayan Galatasaray'da, Denizlispor galibiyeti yüzleri güldürdü. Sarı - Kırmızılı takım, Malatyaspor maçı hazırlıklarına oldukça neşeli bir idmanla başladı. Düz koşu ve dar alanda pas çalışmasının ardından mini bir turnuva yapıldı. Hagi'nin takımı iki maçı da kazanarak şampiyon oldu. Rumen hoca, kaybeden oyuncularına koşu cezası verdi. 
   
   'Kara bulutlar artık dağıldı'    UMUT EKEN 

   Necati'nin gururu 
   DENİZLİSPOR karşısında atılan dört golün üçüne imzasını koyan Galatasaraylı Necati, bu başarıyla kötü günlerin sona erdiğini söyledi. Gollerini kendisinin atmasının o kadar önemli olmadığını vurgulayan Sarı - Kırmızılı futbolcu, "Ancak bu kez attıklarım çok daha değerliydi. Üst üste beş maç kaybetmemiz büyük hataydı. Artık kara bulutları dağıttık" yorumunu yaptı. 
   
   'Hasan iyi arkadaşım' 
   HAGİ'NİN kendilerini çok iyi motive ettiğini belirten Necati, saha içi gerginliklerin de kazanma arzularından ve baskıdan kaynaklandığını belirterek, "Sorun yok, Hasan benim iyi arkadaşım" dedi. Kendine yakışan bir şekilde geri döndüğünü belirten Necati, "Bundan sonra daha da iyi olacağım. Son dört karşılaşmada da terimizin son damlasına kadar savaşacağız" diye konuştu. 
   
   Holding baskısı    Aysal düğmeye basıyor 
   GALATASARAY'DA aylardır konuşulan ancak hayata geçirilemeyen holdingleşme projesi için Özhan Canaydın'a baskının arttığı öğrenildi. Verdiği krediyle AIG hisselerinin geri alınmasında büyük rol oynayan Unit Grup Yönetim Kurulu Başkanı Ünal Aysal'ın, holding projesinin hayata geçirilmesi için bayrak açtığı bildirildi. 
   
   Üyelerle buluşacak 
   ÜNAL Aysal'ın, salı akşamı Maslak Princess Otel'de, ilk kez Galatasaray kongre üyelerinin karşısına çıkıp, holdingleşme projesiyle ilgili görüşlerini açıklamayı planladığı vurgulandı. Ünal Aysal'ın organize edeceği toplantıya Galatasaray Platformu üyelerinin yanı sıra yaklaşık 150 kişilik bir misafir grubunun katılması bekleniyor. 
   
   Parayı alıp kayboldular    GALATASARAY Basketbol Takımı'nın iki ABD'li oyuncusu Washington ve King'in Konya'da düzenlenen Türkiye Kupası maçları öncesinde yönetimden 10'ar bin dolar alıp, ortadan kaybolduğu öğrenildi. Ödemede yaşanan sorunlar nedeniyle Konya'ya gitmek istemeyen iki oyuncu, son dakikada kafileye katılmayarak kayboldu. İki oyuncu teknik heyete de haber vermedi. 
   
   
</TEXT>
</DOC>
