<DOC>
<DOCNO> 241957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy04.html </URL>
<DATE> 2004/05/22/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ecevit, kendi yerine Zeki Sezer'i önerdi 
</HEADLINE>
<TEXT>

     DSP Genel Başkanı Bülent Ecevit, kendisinden sonra genel başkanlığı devredeceğine ilişkin tavsiyelerini şimdiden açıklama gereği duyduğunu belirterek, genel başkanlığa Zeki Sezer'i tavsiye ettiğini bildirdi. 
     Ecevit, DSP Parti Okulu'nda düzenlediği basın toplantısında, bugün parti yöneticileriyle bir toplantı yaptığını ve yaklaşık 2 ay sonra yapılacak kurultayda genel başkanlığı bırakacağını, genel başkanlığa da Genel Başkan Yardımcısı Zeki Sezer'i önerdiğini söyledi. 
     
     ECEVİT KARIŞIKLIKLAR ÇIKABİLİRDİ 

     Ecevit, tavır alıp tavsiyesini açıklamazsa, partinin büyük kurultayının yapılacağı zamana kadar karışıklıklar çıkabileceğini kaydederek, bu yüzden, kendisinden sonra genel başkan seçilecek kişi olarak Genel Başkan Yardımcısı Zeki Sezer'i tavsiye etmeyi uygun gördüğünü bildirdi. 
     Ecevit, DSP Okulu'nda düzenlediği basın toplantısında, bazı il başkanlarının da katılımıyla parti yöneticileriyle bu sabah bir toplantı yaptığını, kendisinden sonra DSP Genel Başkanlığı'nı kimin devralacağına ilişkin görüşlerini paylaştığını belirtti. 
     DSP Genel Başkanlığı'nı bırakmayı düşündüğü andan itibaren ''Yerine kimi bırakacaksın '' diye sorulduğunu ifade eden Ecevit, ''Bunu ben kararlaştıramam'' dediğini belirtti. ''Meydanı boş bıraktığı takdirde tatsızlık ve olumsuzluklar yaşanabileceğini düşündüğünü'' ifade eden Ecevit, ''Partililerimize bu konudaki tavsiyelerimi açıklamayı düşündüm. DSP Genel Başkanlığı'nı benden sonra kimin devralacağına ilişkin tavsiyemi şimdiden açıklama gereği duydum'' diye konuştu. 
     Kongre hazırlıklarının 2 ay kadar süreceğini bildiren Ecevit, şunları söyledi 
     ''Öyle anlaşılıyor ki, ben bir tavır almazsam, kendi düşüncelerimi tavsiye niteliğinde açıklamazsam, önümüzdeki 2 ay içinde karışıklıklar çıkabilir. DSP'nin içinde değil, dışından gelen birtakım etkilerle sıkıntılı durumlar olabilir. Onun için, düşüncelerimi tavsiye niteliğinde şimdiden açıklamanın doğru olacağını düşündüm. Şimdi Sayın Zeki Sezer arkadaşımın adını tavsiye niteliğinde olmak üzere kamuoyuna açıklamayı bir görev biliyorum, kendisine de başarılar diliyorum.'' 
     
     SORULAR 

     Gazetecilerin Rahşan Ecevit'in görevine devam edip etmeyeceğine ilişkin sorusu üzerine, Rahşan Ecevit söz alarak, partide örgütlenmeyle ilgili çalışmalar yaptığını, kendisinin yerini alacak kişiyle bir süre çalıştıktan sonra görevini devredeceğini söyledi. 
     Bülent Ecevit, ''Rahşan Ecevit'in genel başkanlıkta kalmanız yönünde bir ısrarı var mı '' sorusunu yanıtlarken, böyle bir niyetinin olmadığını Rahşan Ecevit'in bildiğini, örgütten bu yönde yoğun istek geldiğini, ancak bu isteklerini karşılayamayacağını belirttiğini dile getirdi. 
     Ecevit, ''Erol Evcil müebbet hapse çarptırıldı. Sizin hükümetiniz döneminde çıkarılan af yasasından yararlanarak sadece 3 yıl gibi ceza alacağı gündeme geldi. Bu konuda görüşünüzü alabilir miyiz '' sorusu üzerine de Rahşan Ecevit'in çok sınırlı bir af yasasının olumlu olacağını düşündüğünü ancak tasarının onun tasarladığının çok çok dışında bir şekil aldığını ifade etti. Ecevit, bunun sorumluluğunun yıllardır zalimce ve insafsızca Rahşan Ecevit'e yıkılmaya çalışıldığını, bunun devam ettiğini kaydetti. 
     
     ''SUSMAZSAM FAYDALI OLURUM'' 

     Ecevit, ''Kongreye 2 ay var. Dıştan etkilenmeler olabilir ve tatsız olaylar meydana gelebilir dediniz. Bununla neyi kastettiniz ve bu tavsiyeniz acaba parti içinde küskünler yaratır mı '' sorusunu yanıtlarken, ''Hayır, sanmıyorum. Benim tavsiyemin bir sıkıntı yaratacağını düşünmüyorum. Tepki yaratmak şöyle dursun, bazı olumsuz gelişmelerin önünü kesecektir diye düşünüyorum'' dedi. 
     DSP'nin çok uyumlu bir parti olduğunu ancak bu uyumu bozmak isteyenlerin bulunduğunu ifade eden Ecevit, İstanbul İl Kongresi'nden sonra da ''Susarsa değil, susmazsa faydalı olacağını düşündüğünü'' söyledi. 
     Rahşan Ecevit de aynı soruda söz alarak, örgütlerden aldıkları bilgilerin ''Ecevit'in tavsiyesi ile hareket edeceğiz'' şeklinde olduğunu belirtti. 
     
     ZEKİ SEZER HİÇ DÜŞÜNMEMİŞTİM'' 

     Ecevit tarafından Genel Başkanlığa önerilen Zeki Sezer de, gazetecilerin sorularını yanıtlarken, ''DSP'nin kurucusu Bülent Ecevit'e, bana duyduğu güvenden ötürü çok teşekkür ediyorum, şükranlarımı sunuyorum'' dedi. 
     DSP'nin, Ecevit'in önderliğinde büyük hizmetler verdiğini kaydeden Sezer, Türkiye'nin DSP'ye her zamankinden daha büyük ihtiyaç duyduğunu, tam demokrasinin gelişmesi, inançlara saygılı laikliğin tam olarak yaşam şekli haline getirilmesi gerektiğini kaydetti. 
     Sezer, hızlı bir kalkınmaya inandıklarını, bütün bunları önümüzdeki dönemde gerçekleştirmek için demokratik sol kültürü özümsemiş kadrolarla Ecevit'in gösterdiği doğrultuda çalışacaklarını ifade etti. 
     Zeki Sezer, ''Ecevit'in bu önerisini bekliyor muydunuz, sürpriz oldu mu '' sorusunu yanıtlarken, şunları kaydetti 
     ''Sayın Genel Başkanımız'ın ifade ettiği gibi, kuruluşundan bu yana DSP'de birlikte çalışıyoruz. Bunu hiç düşünmemiştim. Sadece bulunduğum görevlerde hakkıyla görevimi yerine getirmek ve başarıyla çalışmak ilkesini güttüm. Bundan sonra da partinin her kademesinde görev almış birisi olarak, kurultayımız da uygun görürse yeni dönemde aynı niyetlerle çalışmak niyetindeyim.'' 
     
     SEZER'İN ÖZGEÇMİŞİ 

     DSP Genel Başkanı Bülent Ecevit'in, yerine genel başkan olarak tavsiye ettiği DSP Genel Başkan Yardımcısı Zeki Sezer'in özgeçmişi şöyle 
     Sezer, 1957 yılında Eskişehir'de doğdu. M. Rüştü Uzel Kimya Teknik Lisesi ve Gazi Üniversitesi Mühendislik Fakültesi Kimya Bölümü'nden mezun olan Sezer, askerliğini 4 aylık kısa dönem olarak 1983 yılında Antalya'da yaptı. 
     Zeki Sezer, lise ve üniversite yıllarında çeşitli kulüplerde voleybol oynadı. Başta resim olmak üzere güzel sanatlara özel ilgisi olan Sezer, iş yaşamına 1975'te kamuda kimya teknisyeni olarak başladı ve kimya mühendisi olarak sürdürdü. Daha sonra aynı konuda özel sektörde görev yapan Sezer, 1988'den itibaren DSP'de görev aldı. 
     Çankaya ilçe yöneticisi, Ankara İl Başkan Vekilliği yapan Sezer, 1991'de Parti Meclisi üyesi oldu. Parti Meclisi üyeliğini aralıksız bugüne kadar sürdüren Sezer, iki dönem Genel Sekreterlik yaptı. Sezer, 2001 yılından itibaren DSP Genel Başkan Yardımcılığı görevini sürdürüyor. 
     1999 genel seçimlerinde Ankara Milletvekili seçilen Sezer, 57. Hükümet'te Parlamento ile İlişkiler, Diyanet İşleri Başkanlığı, Türkiye Taş Kömürü Genel Müdürlüğü ve ETİ Holding A.Ş Genel Müdürlüğü'nden sorumlu Devlet Bakanlığı görevinde bulundu. 
     Zeki Sezer, evli ve biri lise, diğeri üniversite öğrencisi iki çocuk babası. 
     
</TEXT>
</DOC>
