<DOC>
<DOCNO> 239410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo07.html </URL>
<DATE> 2004/05/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
NBA... Lakers, Spurs'u 98-90 yendi, Hidayet 16 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA play-off yarı finallerine, bu sabaha karşı yapılan San Antonio Spurs-Los Angeles Lakers ve Detroit Pistons-New Jersey Nets karşılaşmalarıyla devam edildi. 
     Batı Konferansı'nda San Antonio Spurs, deplasmanda Los Angeles Lakers'a 98-90 yenildi ve seride durum 2-2 oldu. 
     Spurs'de Hidayet Türkoğlu, sahada kaldığı 34 dakika boyunca, 16 sayı attı, 7 savunma ribaundu aldı ve 1 de top çaldı. 
     Türkoğlu, 2 sayılık atışlarda 6'da 1, 3 sayılık atışlarda 8'de 4 ve serbest atışlarda 2'de 2 isabet buldu. 
     Spurs'de ayrıca Arjantinli forvet Emanuel Ginobili, 21 sayı, 8 ribaunt ve 5 asist, Tim Duncan, 19 sayı, 10 ribaunt ve 8 asist, Fransız oyun kurucu Tony Parker, 18 sayı ve 8 asist, Sloven pivot Radoslav Nesteroviç de 12 sayı, 7 ribaunt ve 1 asistlik performans sergiledi, ancak yenilgi engellenemedi. 
     Konuk ekip Lakers'da ise Kobe Bryant, 42 sayı, 6 ribaunt ve 5 asist, Shaquille O'Neal ise 28 sayı, 14 ribaunt ve 2 asistlik başarılı performanslarıyla maçın yıldızı oldular ve takımlarını galibiyete taşıdılar. 
     
     NETS DE DURUMU EŞİTLEDİ 
     Doğu Konferansı yarı final mücadelesinde Atlantik Grubu lideri New Jersey'ye konuk olan Detroit Pistons, maçı 94-79 yitirince seride durum 2-2 oldu. 
     Maça yedek bankından katılarak 15 dakika forma giyen Mehmet Okur, 8 sayı attı, 2 top çaldı, 1 de blok yaptı. 
     Okur, 2 sayılık atışlarda 5'de 2, serbest atışlarda 4'de 4 isabet buldu. 
     Takımdan Richard Hamilton'ın 30 sayı, 6 ribaunt ve 2 asistlik çabası, galibiyet için yeterli olmadı. 
     Doğu Konferansı takımlarına karşı 14 maçlık play-off galibiyet serisine sahip olan New Jersey Nets'de ise Jason Kidd'in 22 sayı, 10 ribaunt ve 11 asist, Richard Jefferson'ın 19 sayı, 7 ribaunt ve 2 asist, Kenyon Martin'in 16 sayı, 15 ribaunt ve 1 asisti ile Kerry Kittles'ın 14 sayı, 2 ribaunt ve 5 asisti takıma galibiyeti getirdi. 
     Ligde play-off konferans yarı final mücadelesine, TSİ yarın sabaha karşır Batı Konferansı'nda Minnesota Timbervolves-Sacramento Kings 2-1 , Doğu Konferansı'nda da Indiana Pacers-Miami Heat 2-1 karşılaşmalarıyla devam edilecek. 
     
</TEXT>
</DOC>
