<DOC>
<DOCNO> 247036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/aspo.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Unvanımızı koruruz 
</HEADLINE>
<TEXT>


Zidane ve Henry gibi oyuncularımız, turnuva sırasında sakatlık krizi yaşamazlarsa, 2000'deki şampiyonluğumuzu tekrarlarız. Bunun dışındaki her sonuç hayal kırıklığı olur 

16 Finalist Ülkeden Analist 


FRANSA 

Patrick Urbini 
L'Equipe futbol yazarı 


18 maçtan bu yana yenilgi yüzü görmeyen ve 1040 dakikadır da gol yemeyen bir takım olmamız en son golü 2003 Konfederasyon Kupası'nda Türkiye'den yemiştik , defansımızın 1998 ve 2000'deki kadar güçlü olduğunu göstermiyor. Desailly'nin sakatlıktan yeni kurtulmuş olması ve ilk on birde yer bulup bulamayacağının kesinleşmemesi defansın düzenini bozacak gibi görünüyor. 
Eğer Zidane ya da Henry gibi oyuncularımız turnuva sırasında sakatlık krizi yaşamazlarsa, 2000'deki şampiyonluk unvanımızı koruyacağımızı düşünüyorum. Herhangi bir kötü sonuç, hatta yarı finalde elenişin bile Fransa için hayal kırıklığı ve bir düşüşün göstergesi olarak nitelenmesi gerektiği kanısındayım. 

Kaliteli kadro 
Takımın orta sahası ve forveti gerçekten şu an Avrupa'nın en üst düzey oyuncularından oluşuyor. Zidane tartışmasız Dünya'nın en iyi oyuncusu, Henry de en iyi golcüsü. Pires, Vieira, Makelele, Trezeguet gibi oyuncular da forma giydikleri kulüpleri başarıdan başarıya koşturuyorlar. Bir diğer önemli, hatta en önemli nokta ise Portekiz 2004'e katılan takımların hiçbirinin, 23 kişilik kadrosunun bu kadar kaliteli olmaması. 
Grubumuzda bence İsviçre ve Hırvatistan da en az İngiltere kadar tehlikeli birer rakip. İlk maçı İngiltere ile oynayacak olmamız, bu karşılaşmayı grubun kader sınavı niteliğine dönüştürüyor gibi görünse de aslında diğer maçlar, gruptan çıkacak takımlar açısından daha belirleyici olacak. Herşeye rağmen birinciliği Fransa'nın alacağından kuşku duymuyorum. 

Favori biziz 
Tabii ki Fransa. Eğer Fransa şampiyon olamazsa o zaman İtalya, İspanya ve Portekiz'den söz edilebilir. 

Çok aday var 
Bence, final maçında sonucu belirleyici golü atan oyuncu, turnuvanın yıldızı olmaya aday. Bence turnuvada yıldızı parlaması muhtemel birçok aday var. Henry, Zidane, Figo, Pauleta, Raul, Totti, Van Nistelrooy ve Gerrard bunların sadece bazıları. 

İdeal onbirim 
Barthez 
Gallas Sagnol , Thuram, Silvestre, Lizarazu 
Pires, Vieira, Makelele, Zidane 
Trezeguet, Henry 

Puan başarı olur 

Rehhagel, iyi bir karışımla mücadele eden bir kadro kurdu. Ancak grubumuzdaki rakipler çok zorlu. Öncelikli hedef puan. Ama bir de galibiyet alırsak, keyfimiz yerine gelir 

YUNANİSTAN 
Niko Kovi 
Elefterostipos yazarı - Beşiktaşlı eski futbolcu 

Öncelikle, Türk dostlarıma komşu topraklardan selam yollamak istiyorum. İnanıyorum ki, Türkiye'nin başarıları ile bizim yaşadığımızı heyecanı, şimdi Türk dostlarımız Yunanistan için duyacaktır. 
Yunanistan bilindiği gibi 1980 yılından bu yana finallere katılamıyor. Bu nedenle Portekiz'e gitmek Yunan futbol tarihinin en önemli zaferlerinden biri oldu diyebilirim. Ve bundaki en büyük payı Alman Teknik Direktör Otto Rehhagel'e vermek istiyorum. Grup maçlarındaki başarımız, Rehhagel'in kurduğu iyi bir karışımdan sonra geldi. 

Gol sıkıntısı 
Milli takımımızın ilk hedefi zorlu gruptan puan almak olmalı. Ama bir de galibiyete ulaşırsa, keyfimiz artar. 4 - 2 - 3 - 1 sistemini, savunma ağırlıklı kuran Rehhagel'in zorlandığı en önemli bölge forvet. Çünkü ekibimiz kolay kolay gol şansı bulamıyor. Zaten eleme grubundaki 8 maçta attığımız 8 gol bunun en önemli kanıtı. 
Otto Rehhagel elindeki malzeme gereği, takım oyunu kurgusunu hiçbir zaman bozmuyor, yani yıldızlara bağlı bir sistemi benimsemiyor. Zaten kadroda öyle sivrilecek nitelikte bir yıldız yok. Yine de orta sahanın çabuk adamı AEK'lı Lakis ile defansın en önemli taşı Panathinaikoslu Seitaridis, Avrupa tecrübeleri de nedeniyle ön plana çıkabilirler. Ayrıca orta sahadaki AEK'lı Tsiartas, turnuvada adından sık sık söz ettirebilir. 
Sonuçta, başta da söylediğim gibi ikinci tur mucize gibi görünüyor. Grubun favorileri bence Portekiz ile İspanya. Rusya'yı puan hedefi olarak görmemiz gerek. 

Üç aday 
PORTEKİZ'DE pek sürpriz olacağını sanmıyorum. Bence finale çıkacak ilk takım Fransa olur. İngiltere veya Portekiz'in de Fransa dışında final şansı olabilir. Fransa şampiyonluk favorim. 

Yıldız yağmuru 
AVRUPA Şampiyonası'nın bence en önemli özelliklerinden biri yıldız yağmurunun yaşanması. Zidane, Henry, Pauletta, Loskov, Raul, Beckham, Vieri, Mkhalele, Rooney, Portekiz'e damgalarını vuracaklar. 

İdeal onbirim 
Nikopolidis 
Seitaridis, Goumas, Dabizas, Dellas, Venetidis 
Lakis, Giannakopoulos, Tsiartas 
Zagorakis, Nikolaidis 

YARIN PORTEKİZ, İNGİLTERE 



</TEXT>
</DOC>
