<DOC>
<DOCNO> 240757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo33.html </URL>
<DATE> 2004/05/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Bursaspor Teknik Direktörü Biyediç, istifa etti... 
</HEADLINE>
<TEXT>

     Bursaspor Teknik Direktörü Nejat Biyediç, istifa etti. Biyediç, yeşil-beyazlı takımın bu duruma gelmesinde en büyük sorumlunun Gheorghe Hagi olduğunu söyledi. 
     Biyediç, düzenlediği basın toplantısında, hafta içinde yapılacak genel kurulda yeni seçilecek yönetimin yolunu açmak, kadrosunu istediği gibi kurmasını sağlamak için istifa ettiğini, ancak yeniden görev teklif edilir ve şartlar uygun olursa, Bursaspor'da seve seve çalışacağını kaydetti. 
     Tecrübeli teknik adam, sezon başında takımın başına getirilen Gheorghe Hagi ile ilgili bir soru üzerine, ''Bursaspor'un bu duruma gelmesinde en büyük sorumlu, Hagi'dir. Bursaspor tarihinde bu kadar imkan ve yetkiyle gelen başka bir teknik adam yoktur. Hagi, göreve geldiğinde iyi bir heyecan yarattı, ama bu heyecan Bursaspor'a pahalıya mal oldu'' dedi. 
     ''Bu durumdaki başka bir takımdan teklif gelseydi kabul etmezdim, ama Bursaspor'un ligde kalacağına inandım'' diyen Boşnak asıllı çalıştırıcı, hüviyetini ve özgüvenini yitirmiş halde aldığı takımın son 11 haftada başarılı olduğunu ifade etti. 

     
</TEXT>
</DOC>
