<DOC>
<DOCNO> 226247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/spo03.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya çıkarması 
</HEADLINE>
<TEXT>

   Galatasaray, dış transferde atağa geçti, Başkan Canaydın ve ekibi görüşmelere girişti. H.Berlin'den Simunic ve Dardai ile gurbetçiler Yıldıray ve Hamit için pazarlıklara başlandı 
      
   Gizli görev 
   SARI - Kırmızılı kulüp, 100. yıla güçlü bir kadro ile girmek amacıyla düğmeye bastı. Başkan Özhan Canaydın, beraberinde Ergun Gürsoy ve oğlu Ali Gürsoy ile birlikte Almanya'ya giderek, transfer listesindeki isimlerin menajerleriyle masaya oturdu. Öncelikle Hertha Berlin'de forma giyen 26 yaşındaki Hırvat stoper Josip Simunic ile orta sahanın başarılı ismi 28 yaşındaki Macar Pal Dardai için nabız yokladı. 
   
   Yoğun mesai 
   TRANSFER harekatı konusunda Teknik Direktör Hagi'nin de bilgisi olduğu, ilk görüşmelerin olumlu sonuçlandığı öğrenildi. Kaiserslautern'de forma giyen 31 yaşındaki ünlü Çek forvet Vratislav Lokvenc'in de gündemde olduğu bildirildi. Yöneticiler, Bayern Leverkusen'den görev alan Yıldıray Baştürk ve Schalke 04'te oynayan Hamit Altıntop'un transferi konusunda da son adımı atmaya hazırlanıyor. 
   
   Karan derbide yok 
   Sarı - Kırmızılılar, Samsunspor yenilgisinin ardından ara vermeden çalışmalara başlarken, sakat olan Ümit Karan'ın Beşiktaş derbisinde forma giyemeyeceği açıklandı. MR sonuçlarıyla birlikte Almanya'ya giden golcü futbolcunun maça yetişemeyeceği bildirildi. 
   
   İDMAN NOTLARI    Şaşkın Arif 
   ÇİFT kale maç sırasında Bratu ile aynı takımda yer alan Arif, bu futbolcuya pas atmak isterken önce Petre, sonra da Tamas diye seslendi. Tecrübeli golcü, yanılgısını anlayınca, "Bu Rumenleri de hep karıştırıyorum" diye konuştu. 
   
   Mondi gitti 
   MİLLİ maç için dün sabah Peru'ya hareket eden Kolombiyalı file bekçisinin, 2 Nisan'da İstanbul'da olacağı öğrenildi. Mondragon'un, Beşiktaş maçında sahada yerini alacağı bildirildi. Petre ve Bratu da, pazartesi Romanya Milli Takımı'na katılacaklar. 
   
   Necati güldürdü 
   ATTIĞI gollerle göz dolduran Necati için talihsiz bir gündü. Önce sol ayağından sakatlanan genç oyuncu, bir hava topunda da Volkan'ın gazabına uğradı. Son olarak Hakan Ünsal'ın çektiği şut ayağına çarpınca yere düşen Necati'nin durumu oyuncuları ve Hagi'yi güldürdü. 
   
   Toplar kayıp 
   ANTRENMAN sırasında iki top tesislerin dışına gitti. Malzemeci Veli, topları almak için dışarıya çıktı, ancak umduğunu bulamadı ve tesislere eli boş döndü. Sarı - Kırmızılılar, bugünü izinli olarak geçirecekler. 
   
   Berkant çark etti 
   FATİH Terim'in sözleşme imzalamadığı için dışladığı Berkant, Hagi'nin gelişinin ardından yönetimle masaya oturacağını açıkladı. Genç oyuncu, "Hocamla görüştüm. O da kalmamı istedi. Zaten 100. yılda Galatasaray forması giymek istiyorum. Görüşmeler sürüyor. En kısa sürede imza atacağıma inanıyorum" dedi. Öte yandan Trabzon'un ardından Galatasaray'ın da gündemine giren Malatyasporlu Ayman'ın, çapraz bağlarının koptuğu bildirildi. Bu oyuncunun sezonu kapatması nedeniyle yönetim transfer çalışmalarını durdurma kararı aldı. 
   
   
   
</TEXT>
</DOC>
