<DOC>
<DOCNO> 216006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko33.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan İlaç fiyatları artmayacak, vergi oranları düşecek 
</HEADLINE>
<TEXT>

     Maliye Bakanı Kemal Unakıtan, gelirlerin sağlıklı olarak artırılabilmesi, kayıtdışı ekonominin kayıt altına alınması için birçok tedbir aldıklarını ve buradan gelen ek kaynaklarla vergi oranlarını düşüreceklerini söyledi. 
     Unakıtan, ''2003 Yılı Bütçe Gerçekleşmeleri, 2004 Yılı Hedefleri ve Ek Kaynak İhtiyaçları'' konulu toplantıda yaptığı konuşmada, 2003 yılında 65 katrilyon lira olarak hesaplanan faiz yükünün 58 katrilyon lira olarak gerçekleştiğini ve 6 katrilyon liralık tasarruf sağlandığını belirterek, ''Biz bu tasarrufu başka hiçbir yerde yapamazdık. Türk milletinin yapacağı tek iş, bu faiz yükünü azaltmaktır'' dedi. 
     Geçtiğimiz yıl 140 katrilyon liralık bütçe giderlerine karşılık 100 katrilyon lira gelir elde edildiğini, bütçe açığının ise tahminlerin altında gerçekleştiğini anımsatan Unakıtan, ''Bu, bütün Türk milletinin başarısıdır. Artık yanlış yapma lüksümüz kalmadı. Yaparsak o eski günleri yaşarız ki, Türk milletine o eski günleri yaşatmaya kimsenin hakkı yok'' diye konuştu. 
     Kemal Unakıtan, 2003'de 2002'ye göre bütçe gelirlerinde yüzde 32.4, giderlerde yüzde 21.1 artış kaydedildiğine işaret ederek, geçen yıl vergi gelirlerinde zam yapmamaları nedeniyle azalma olduğunu, buna karşın giderlerin de azaldığını kaydetti. 
     2005 yılından itibaren 3 yıllık bütçeye geçileceğine işaret eden Unakıtan, ''Artık kamunun yaptığı masrafları günü gününe takip ediyoruz. Bir yerde 1 kilometrelik yol şu kadara, başka bir yerde bu kadara çıkıyorsa bunu hemen tespit ediyoruz'' şeklinde konuştu. 
     
     ''ÖYLE GENEL MÜDÜRLÜK VAR Kİ...'' 
     Unakıtan, bütçedeki yeniden yapılandırma çalışmalarına değinerek, şöyle devam etti 
     ''Bu sayede gereksiz masrafları kaldıracağız. Örneğin öyle bir genel müdürlük var ki 2 katrilyon lira bütçe vermişiz. 1.7 katrilyon lirası personel ücretlerine gidiyor. Halbuki bunun hizmet üretmesi lazım. O kadar çok işçi alınmış ki, işçiler fazlalıktan çalışmıyor. Yan geliyor yatıyor. Bunu yeniden yapılandırma çalışmalarıyla tamamen kaldıracağız. 2 katrilyon lira yine olacak. Ama, hem hizmet hem de kalite sunulacak.'' Maliye Bakanı Unakıtan, bütçenin artık kendilerine kamuda hastalık olan yerde problemin analizini yapan, doğru mu yanlış mı yaptıkları konusunda yol gösteren pusula olacağını bildirdi. 
     Bu yıl da bütçede geçen yılki başarının yakalanması için mali disipline riayet edeceklerini dile getiren Unakıtan, Devlet Planlama Teşkilatı'nın elindeki bütün yatırımları ele aldıklarını ve bunlar içinde bir an önce bitirilebilecek durumda olanların yapımına öncelik vereceklerini söyledi. 
     Bayındırlık ve İskan Bakanlığı ile geçtiğimiz günlerde bir toplantı yaptıklarını anlatan Unakıtan, ''Toplantıda Bakan bana Size 1 katrilyon lira kazandıracağız dedi. Bunu daha önce yapılan ihaleleri tekrarlayıp, daha yüksek rakamlar gelmesini sağlayarak yapacaklar'' diye konuştu. 
     İlaçtaki harcamalara ilişkin yeni bir ilaç kararnamesi çıkardıklarını anımsatan Unakıtan, ''Bundan sonra ilaç fiyatları artmayacak, düşecek. Vergi oranlarını yüzde 18'den 8'e indireceğiz'' dedi. 
     
     ''HEDEFİMİZ DENK BÜTÇE'' 
     Kemal Unakıtan, bu yılki bütçede giderlerini 160 katrilyon lira, gelirleri 114 katrilyon lira, bütçe açığını da 46 katrilyon lira olarak hesapladıklarını kaydetti. 
     Gelirlerin sağlıklı olarak artırılabilmesi için kayıtdışı ekonominin kayıt altına alınması gerektiğini vurgulayan Unakıtan, bu konuda mevzuat ve idari yönden birçok tedbir aldıklarını söyledi. 
     Unakıtan, ''Kayıtdışılıktan gelen ek kaynaklarla vergi oranlarını düşüreceğiz. KDV ve diğer vergiler bir yana kurumlar vergisini düşürürsek yatırımlar gelir. İlaveyi yatırımlara harcayacağız'' diye konuştu. 
     Bu yıl faizlerdeki düşüşün devam etmesi halinde öngörülenden daha düşük bir bütçe açığı olabileceğine dikkati çeken Unakıtan, ''Bunu devam ettirerek denk bütçeye kavuşmamız lazım. Bizim orta veya uzun vadedeki hedefimiz budur'' dedi. 
     Maliye Bakanı Unakıtan, Türkiye'de mutlaka vergi ödeme kültürünün yerleştirilmesi ve bunun kitaplarda da yer alması gerektiğini ifade ederek, ''Eğer AB standartlarında, çağdaş topluma ulaşmak istiyorsak bunu yapmalıyız. Öyle lafla peynir gemisi yürümez. Bunun gereğini yerine getirmeliyiz'' şeklinde konuştu. 
     Bu arada, Maliye Bakanı Unakıtan, konuşmasının ardından sunulan plaketi toplantıya katılan eşi Ahsen Unakıtan'a verdi. Ahsen Unakıtan, bir gazetecinin ''Eşinizin çalışma performansını nasıl görüyorsunuz '' sorusuna ''Harika'' yanıtını verdi. 
     
</TEXT>
</DOC>
