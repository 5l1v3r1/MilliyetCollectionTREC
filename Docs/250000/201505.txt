<DOC>
<DOCNO> 201505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yasam/yas01.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'nın Kürt Bulldogları 
</HEADLINE>
<TEXT>

   'Kürt Bulldog'ları gibi isimlerle Londra'ya korku salan Türk mafyasına karşı operasyon yapan İngiliz polisi, işkence askıları bile buldu. Halkın çoğu, korkudan ifade veremiyor... 
      NEVSAL ELEVLİ Londra 
   
   İngiltere'nin başkenti Londra'da önceki gün Türk mafyasına yönelik düzenlenen büyük operasyonun yankıları sürüyor. 
   The Times gazetesi, baskına uğrayan Türk mafya örgütleri hakkında bölge halkının konuşmaya korktuğunu öne sürdü. Londra'nın Türkler'in yoğun olarak yaşadığı kuzeydoğu bölgesinde 16 ayrı adrese düzenlenen baskınları 'Mafyaya vurulan büyük darbe' olarak niteleyen gazete, hazırlanan işkence tezgahlarında, bölgede faaliyet gösteren ve haraç vermeyi reddeden esnafın 'terbiye edildiğini' yazdı. 
   
   'Oğlumu kaçırdılar' 
   The Times, bölge halkının tutuklanma yaşına bile gelmemiş gençler tarafından tehdit edildiğini, Green Lanes adı verilen ve Londra'nın kuzeyinden merkezine doğru uzanan yol boyunca bu dehşetin kol gezdiğini savundu. 
   The Times'a göre, 30 yıldır aynı bölgede yaşayan ve bölgedeki bir halk eğitim merkezinin yöneticisi olan 50 yaşındaki Yaşa Ali, oğlunun bu çetelerce kaçırıldığını öne sürdü. Bir otomobil çalınması olayında tanıklık ettikten sonra oğlunun silah zoruyla ve güpegündüz kaçırıldığını söyleyen Ali, "Şik yetimizi geri almazsak çok daha kötü sonuçlar yaşayabilirdik" dedi. 
   
   'Yönetenler Lice'li' 
   Bölge halkının çeteler arasındaki mücadelede ezilip arada kaldığını da savunan The Times gazetesi, bu çetelerin kendilerine 'Wood Green'in Kürt Bulldogları', 'Tottenham gençleri', 'Bombacılar' gibi isimler verdiklerini yazdı. 
   Bu çeteleri kimlerin yönettiğini herkesin bildiğini kaydeden gazete, "Bu alandaki en önemli ismin önemli bir mafya ailesi olduğunu biliyor, ancak isimlerini açıklayamıyoruz. Bu aile Kürtlerin ağırlıklı olarak yaşadıkları Diyarbakır Lice'den geliyor" ifadelerine yer verdi. 
   
   
</TEXT>
</DOC>
