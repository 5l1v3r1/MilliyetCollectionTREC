<DOC>
<DOCNO> 216990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur15.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanları soğuktan korumanın yolları... 
</HEADLINE>
<TEXT>

     Sibirya soğuklarının yaşandığı bu dönemde ev, çiftlik ve belirli bir sahada yaşatılan hayvanların yaşamsal tehlikelerle karşı karşıya kalabilecekleri, soğuktan etkilenmemek için daha fazla yiyeceğe ihtiyaç duyacakları bildirildi. 
     Selçuk Üniversitesi Veteriner Fakültesi Zootekni Ana Bilim Dalı Öğretim Üyesi Prof. Dr. Mehmet Emin Tekin, AA muhabirine yaptığı açıklamada, Türkiye'yi etkisi altına alan soğuk ve yağışlı havanın insan yaşamını olduğu kadar hayvanların sağlığını da olumsuz yönde etkilediğini belirtti. 
     Meteoroloji yetkililerinin, rüzgarla birlikte kendini gösteren soğuk havanın bir süre daha etkili olacağı tahminlerini anımsatan Tekin, hayvanları soğuk havadan koruyacak önlemleri alma görevinin ise sahiplerine düştüğünü söyledi. 
     Milli parklarda yaşayan, etrafı çitlerle çevrili ve kendilerine bir başka yere gitme olanağı bırakılmayan yaban hayvanlarına ise çetin kış şartlarında gerekli ilginin gösterilmesi gerektiğini belirten Tekin, ''Sibirya soğuklarının yaşandığı, doğal yiyeceklerinin kar örtüsü altında kaldığı bu dönemde ev, çiftlik ve belirli bir sahada yaşatılan hayvanlar risk altındadır. Her hayvan soğuktan aynı oranda etkilenmez, ancak aç kalan hayvanlarda bu havalarda toplu ölümler görülebilir'' dedi. 
     Şiddetli soğuklarda çiftlik hayvanlarını kapalı ya da onları rüzgardan koruyacak yerlere almak, belli bölgelerde koruma altındaki hayvanlara ise bolca yem atılması gerektiğini vurgulayan Tekin, şunları kaydetti 
     ''Herhangi bir ayrım gözetilmeksizin tüm hayvanların soğuktan etkilenmemeleri için yapılması gereken en önemli şey önlerinden yiyeceği eksik etmemektir. Çünkü soğuğun etkisi altında kalan metabolizma, vücutta depolanan yağlar başta olmak üzere elde ettiği tüm enerji kaynaklarını vücut ısısını dengelemek için harcar. Bu dönem içinde hayvan yeterli miktarda beslenemezse, ölümlere de neden olabilen vücut fonksiyonu bozuklukları görülebilir. Bu nedenle benzer durumdaki hayvanlara, bir şekilde ulaşılıp yem desteği sağlanmalıdır.'' 
     
     KEDİNİZ DONMA TEHLİKESİ GEÇİRİRSE... 

     Bugüne kadar dışarıdaki çetin yaşam şartlarıyla karşılaşmadan yaşayan kedi, köpek gibi evcil hayvanların gece dışarıda kalmamasına çok dikkat edilmesi gerektiğini vurgulan Tekin, sözlerini şöyle sürdürdü 
     ''Bu tür olumsuzluğa maruz kalan ev hayvanlarının sahiplerine olan güvenleri de sarsılır. Strese giren hayvan uzun süre kendine gelemediği gibi hiç beklenmeyen davranışlar da gösterebilir. Ancak, soğuğa maruz kalmış hayvanlara önce fazla sıcak olmayan ılık bir yerde sıcak süt ya da mama benzeri yiyecekler yedirilmelidir. Hayvan kendini toparladıktan sonra normal sıcaklık koşullarına adapte olabilir. Donma tehlikesi geçiren ve normal vücut fonksiyonlarından bir çoğunun bozulduğu gözlenen hayvanlar ise vakit geçirilmeden veteriner hekime götürülmelidir.'' Tekin, bu dönemde hayvanlara bol enerji veren, vitamin ve mineral yönünden de güçlü yiyecekler yedirilmesi gerektiğini sözlerine ekledi. 
     
</TEXT>
</DOC>
