<DOC>
<DOCNO> 203969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo10.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın istikrar abidesi Tayfur 
</HEADLINE>
<TEXT>

     Beşiktaş'ta, bu sezonun ilk yarısında da en istikrarlı futbolcu Kaptan Tayfur Havutçu oldu. 
     Cezalara ve sakatlıklara adeta meydan okuyarak, en çok forma giyen oyuncu olan Tayfur, bu sezon ligdeki tüm maçlarda forma giyerek, toplam 1439 dakika sahada kaldı. 
     Son 3 sezonda takımının en çok forma giyen oyuncusu unvanını kimseye kaptırmayan Brezilyalı Ronaldo Guiaro ise bu kez Tayfur'un ardından 2. sırada yer aldı. Ronaldo, 16 lig maçında görev alıp, 1395 dakika sahada kalırken, İbrahim Üzülmez de 15 maçta 1230 dakika takımı için ter akıtarak, 3. sıraya yerleşti. 
     
     AHMED HASSAN VE TAYFUR TÜM MAÇLARDA OYNADI 
     Beşiktaş'ta sonradan oyuna girerek goller atan Ahmed Hassan, sezonun ilk yarısında Tayfur ile birlikte 17 lig maçının tamamında görev aldı. 
     Bu iki futbolcunun dışında 17 maçın tamamında forma giyen olmazken, Ronaldo ve Tümer 16'şar maçta forma giydiler. 
     
     GÖKHAN LİGDE FORMA GİYEMEDİ 
     Sezon başında Çanakkale Dardanelspor'dan transfer edilen Gökhan Zan, ligde hiç forma şansı bulamadı. 
     Gökhan, sadece takımının Kocaelispor ile yaptığı Türkiye Kupası 2. tur maçında oynadı. 
     
     YENİ TRANSFERLERDE EMRE... 
     Siyah-beyazlıların sezon başında transfer ettiği oyuncular içinde en fazla forma giyen ise Emre Aşık oldu. 
     Emre, 9'u 90 dakika olmak üzere 11 maçta görev alırken, toplam 944 dakika sahada kaldı. 
     Emre'yi, 778 dakika ile Ahmed Hassan, 656 dakika ile Okan Koç, 360 dakika ile Ramazan Kurşunlu, 338 dakika ile Sinan kaloğlu ve 106 dakika ile Ümit Aydın izledi. 
     PAF takımdan A takıma alınan 16 yaşındaki Serdar Özkan ise ilk yarının son maçı olan Çaykur Rizespor karşılaşmasında 21 dakika forma giydi. 
     
     LİGDE 22 FUTBOLCU FORMA GİYDİ 
     Teknik direktör Mircea Lucescu, Birinci Süper Lig'de 27 kişilik kadrosundan 22'sine forma şansı verdi. 
     Siyah-beyazlılarda ligde sadece genç kaleciler Yasin Yıldız, Mustafa Uysal, Gökhan Zan, Hakan Hacıbektaşoğlu ve Serkan Zeybekoğlu forma giyemedi. 
     
     AHMET DURSUN 8 MAÇTA GOL ATAMADI 
     Sözleşmesi tek taraflı olarak feshedilen Ahmet Dursun, Beşiktaş'ta kötü bir performans çizdi. 
     Ligde 1'i 90 dakika olmak üzere toplam 8 maçta görev alan Ahmet Dursun, takımı adına gol atmayı başaramadı. 
     
</TEXT>
</DOC>
