<DOC>
<DOCNO> 207588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur12.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne yılın ilk başvurusu... 
</HEADLINE>
<TEXT>

     CHP, okul arazilerinin satışı ve ders kitaplarının Milli Eğitim Bakanlığı'nca belirlenmesine ilişkin düzenlemenin iptali ve yürürlüğünün durdurulması istemiyle Anayasa Mahkemesi'ne başvurdu. 
     CHP TBMM Grup Başkanvekili Kemal Anadol, Milli Eğitim Temel Kanunu'nda 3 Aralık 2003'te yapılan değişikliklerin iptali ile ilgili dilekçeyi Anayasa Mahkemesi'ne sundu. 
     Anadol, burada gazetecilere yaptığı açıklamada, yeni yılın ilk başvurusunu yaptıklarını belirterek, CHP'nin Anayasa Mahkemesi'ne yaptığı başvuruların pek çoğunda istemleri yönünde karar verildiğine dikkati çekti. 
     Bundan mutluluk duymadıklarını, hukuka, anayasaya uygun yasalar çıkmasını istediklerini ifade eden Anadol, ''Okul arazilerinin satışı ve ders kitaplarıyla ilgili yasa hükmünün iptali için başvurduk. İnanıyorum ki bu davada da CHP'nin tezleri haklı çıkacak ve yanlış hesap Bağdat'a gitmeden Anayasa Mahkemesi'nden, Çankaya'dan dönecektir'' diye konuştu. 
     
</TEXT>
</DOC>
