<DOC>
<DOCNO> 237737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun20.html </URL>
<DATE> 2004/05/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Daily Mirror editörü, işkence fotoğrafları için ifade verecek 
</HEADLINE>
<TEXT>

     İngiltere'de, Iraklı tutuklara işkence yapılmasının ortaya çıkmasından sonra açılan soruşturma kapsamında, işkence iddialarını ortaya atan Daily Mirror gazetesi editörünün ifade vereceği açıklandı. 
     İngiltere Avam Kamarası Savunma Komisyonu tarafından ifade vermeye çağırılması beklenen editör Piers Morgan'dan, fotoğraflara nasıl ulaştığı, bunların gerçek olduğunu nasıl tespit ettiği gibi soruları yanıtlaması istenecek. 
     Komisyondan yapılan açıklamada, sorgulamanın Morgan'a, fotoğrafların gerçek olduğu iddialarını kanıtlama fırsatı vereceği belirtildi. 
     Daily Mirror gazetesi, Morgan'a yapılan daveti doğruladı ve editörün parlamento soruşturma komisyonuyla işbirliği yapmaktan ''mutluluk duyacağını'' kaydetti. Sorgulama için henüz gün belirlenmediği, ancak komisyonun bu ay içinde Morgan'ı dinlemek isteyeceği belirtildi. 
     Bu arada, İngiltere'nin Irak insan hakları temsilcisi Ann Clwyd da yeni iddialar ortaya attı. Clwyd, Iraklı yaşlı bir kadının da Bağdat Havalimanı içindeki karakolda kötü muamele gördüğünü savunduğunu söyledi, bu iddiaları en geniş biçimde araştırmaya çalıştığını ifade etti. 
     Yaşlı kadının karakolda tutulduğu sürede yere çökmeye zorlandığını ve ''sen bir eşeksin'' denilerek sırtına binilmeye çalışıldığını belirten Clwyd, ''Bu eziyetleri yapan iki kişiyi arıyoruz, ancak onların hiçbir zaman bu karakolda bulunmadıkları öne sürülüyor'' dedi. 
     
</TEXT>
</DOC>
