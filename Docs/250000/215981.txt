<DOC>
<DOCNO> 215981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/soneko08.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar, Bursa'da zeytin ağaçlarını vurdu 
</HEADLINE>
<TEXT>

     Bursa'da, yoğun kar nedeniyle çok sayıda zeytin ağacının kırıldığı ya da don zararına maruz kaldığı belirtilirken, zararın faturası için karın kalkması bekleniyor. 
     Bursa Tarım İl Müdür Vekili Hüseyin Yıldızer, ağır kış koşullarının Marmara Bölgesi'ndeki meyve ağaçlarını olumsuz yönde etkilediğini belirterek, özellikle kışın yaprağını dökmemesi dolayısıyla üzerinde fazla miktarda kar biriken zeytin ağaçlarındaki kaybın büyük olduğunu söyledi. 
     Yıldızer, ekiplerin, periyodik olarak 15 günde bir kontrole çıktığını, ayrıca erken uyarı sistemi kanalıyla çeşitli veriler elde ettiklerini ifade ederek, yağan karın daha erimediğini, kar kalkmadan zararın boyutlarının tam anlamıyla ortaya çıkmayacağını kaydetti. 
     Karın ağırlığını taşıyamadığından dolayı dalları kırılan ya da kökten sökülen ağaçların yanı sıra, halk arasında ''yanık'' olarak bilinen don zararının da etkili olduğunu tahmin ettiklerini vurgulayan Yıldızer, eksi 7 derece ve daha düşük sıcaklık değerlerinin 4 saatten uzun sürmesi halinde, don zararının meydana geldiğini belirtti. 
     Yıldızer, bazı ağaçlarda dal ya da tamamen ağaç ölümünün gerçekleşmiş olabileceğini dile getirerek, ''Umarım, tahminlerimiz gerçekleşmez. Ancak, büyük zarar tahmin ediyoruz'' dedi. 
     
</TEXT>
</DOC>
