<DOC>
<DOCNO> 232232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun05.html </URL>
<DATE> 2004/04/17/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Powell Annan planının reddi ihtimalini değil kabulünden konuşalım 
</HEADLINE>
<TEXT>

     ABD Dışişleri Bakanı Colin Powell, Kıbrıslı Rumlar Annan planını reddederse ABD'nin KKTC'yi tanıma yolunda adım atıp atmayacağı sorusuna yanıt olarak, ''Önce Annan planının kabulünden konuşalım, planın reddi ihtimalinden değil. Şimdi bu tür konulardan konuşmak bile istemiyoruz'' dedi. 
     Powell, Yunanistan'ın Antenna televizyonuna verdiği demeçte, ''Eğer Rumlar planı reddederse adanın kuzey bölümünü tanımayı düşünür müsünüz '' sorusu üzerine, ''Şu anda bu, önümüzdeki bir mesele değil. Önce planın kabulünden konuşalım, reddinden değil. Şimdi, bu tür sorular ve konular hakkında konuşmak bile istemiyoruz. Kendimizi bu konumda bulmak istemiyoruz'' diye konuştu. 
     ABD Dışişleri Bakanlığı'nın internet sitesinde yayınlanan metne göre, Powell, referandumlardan ''evet'' çıkmazsa Annan planına alternatif bir B planı olmadığı görüşünü yineleyerek, ''büyük bir fırsat'' olarak nitelediği Annan planının adayı bir araya getirme şansının kaybedilmemesi gerektiğini ifade etti. 
     Planın, bütün tarafları tam olarak tatmin etmese de ''çok dengeli'' olduğunu belirten Powell, Annan planının 24 Nisan'da ''evet'' oyunu hak ettiğini de kaydetti. 
     Referandumun ertelenmesi ile ilgili bir soruya karşılık Powell, ''Ertelemenin bir şeye faydası olur mu bilmiyorum. Bu problem, 40 yıldır orada. Herkes, son hafta ve aylardaki tartışmaları izledi. Bir araya gelindi, anlaşma sağlandı. Bunu şimdi ertelemek, söndürmektir. Ne zamana kadar ertelenecek Bu planın her iki tarafın da çıkarına hizmet ettiğini anlamak için gerçekten daha fazla zamana ihtiyaç var mı '' dedi. 
     Powell, ''Bu plan için harekete geçmeliyiz ve ertelersek daha iyisinin çıkacağını veya bir şimşeğin çakmasını beklememeliyiz. Şimdi harekete geçelim ve 24 Nisan'da evet oyu verelim. Umarım bu, her iki taraftan da Kıbrıslıların varacağı sonuç olur'' diye konuştu. 
     
</TEXT>
</DOC>
