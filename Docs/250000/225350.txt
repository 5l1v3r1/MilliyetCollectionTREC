<DOC>
<DOCNO> 225350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy01.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim turları hızlandı 
</HEADLINE>
<TEXT>

   Seçimlere 3 gün kala İstanbul'un iki iddialı Büyükşehir Başkan adayı neler yaptı AKP'nin adayı Kadir Topbaş, seçmenlere kırmızı karanfil atarken, CHP'nin adayı Sefa Sirmen de gül atarak kadınlardan oy istedi 
      İSTANBUL Milliyet 

   
   AKP İstanbul Büyükşehir Belediye Başkan adayı Kadir Topbaş, Bayrampaşa'da seçim turu attı. Topbaş, Bayrampaşa'daki gezisine AKP İlçe Örgütü'nden başladı. Topbaş, yerel yönetimle, merkezi yönetimin gücünü birleştirerek önemli işler yapmayı hedeflediklerini ifade etti. Topbaş, "Göstergeler ne olursa olsun, biz elimizden geldiğince çalışarak seçilmeyi hak etmeliyiz. Esas iş, esas yarış 29 Mart'tan sonra başlıyor. O zaman geceyi gündüze katıp İstanbul'un dünyayla yarışını ortaya koymamız gerekiyor. Şu ana kadar gittiğim her ilçede AKP'nin iddialı konumda olduğunu gördüm. İnşallah 28 Mart'ta İstanbullular bize 'evet' derse, hemen işe koyulacağız" diye konuştu. 
   
   Seçim turu attılar 
   Toplantının ardından milletvekili Hüseyin Kansu ve AKP'den tekrar aday olan Bayrampaşa Belediye Başkanı Hüseyin Bürge ile ilçede seçim turu atan Topbaş, halka kırmızı karanfil dağıttı. 
   CHP İstanbul Büyükşehir Belediye Başkan adayı Sefa Sirmen ise, Başbakan Erdoğan'ın doğup büyüdüğü Kasımpaşa'daki seçim gezisinde "Bu semtten CHP'ye oy çıkmaz" diye konuşan bir kişiye, "Siz, Sirmen'e oy vereceksiniz, beni tanıyorsunuz" yanıtını verdi. Kasımpaşa'da Sirmen, Beyoğlu Piyalepaşa Cemevi'nde, Vakıf Başkanı Ali Yıldırım tarafından karşılandı. Seçim otobüsünden, kalabalık bir gruba konuşma yapan Sirmen, kadınların yönetim ve üretime katılması gerektiğini belirterek, bu konuda çalışacağı sözünü verdi. Sirmen, burada kadınlara gül dağıttı. 
   
   'Karizmaya bak' 
   Daha sonra Kasımpaşa'ya geçen Sirmen, yol üzerinde Şişli Belediye Başkan adayı Mustafa Sarıgül'le karşılaştı. Sarıgül, Sirmen'in seçim gezisine katıldı. Bu arada, Sirmen'i gören bir grup kadına "Karizmaya bak" diyerek seslendi. Sirmen de bunun üzerine kadınlarla tokalaştı. 
   
   
   
   
</TEXT>
</DOC>
