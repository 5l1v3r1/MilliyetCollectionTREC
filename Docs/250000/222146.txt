<DOC>
<DOCNO> 222146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/yguven.html </URL>
<DATE> 2004/03/14/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Bir adım daha 
</HEADLINE>
<TEXT>

   
   İnsanlar küçük hatalarını neden söylerlermiş Dikkatleri büyük hatalarından uzaklaştırmak için. Daum da her maça bir iki küçük hata sığdırıp bizi oyalamaya çalışıyor olmasın sakın 
   Normal koşullarda, daha doğrusu olası bir tökezlenme durumunda Daum'un çiğ çiğ yenmesine sebep olacak bir kurguyla çıktı sahaya Fenerbahçe. Solda Kemal, sağda Ali Güneş. Lakin işe bakın ki, Fenerbahçe'ye gol kapısını aralayan da sol kanatta oynayan sağ ayaklı Kemal'in ileri kaçıp verdiği güzel pastı. Aslında Kemal de ileri çıkmasa ilk golü daha uzun süre bekleyebilirdi Fenerbahçe. Bu işi asıl yapması gereken Tuncay fena halde kelepçelenmiş, etrafında dört Konyasporlu olmadan bir kez olsun top görememişti. Oysa Fenerbahçe'nin gol arama yöntemi Yozgatlı ve Tuncay'ın kanatları kullanması ile paraleldi resmi olarak. Bu aksayınca doldur boşalt toplar süreci geldi. Ve en sonunda soldan kaçtı Kemal. Böylece Daum'un önümüze sürdüğü minik hata bir tür sevap haline geldi. 
   Aslında Fenerbahçe ile Konyaspor, hele iki gol ayağından yoksun bir Konyaspor hiç de denk rakipler değildi. Üstelik kendi sahasında gole çok zorlukla ulaşması ile ünlenmiş Fenerbahçe yine beklenilen tempoya ulaşamasa da bu kez daha rahattı. Evet dün şampiyonluk yolunda sağlam bir adım daha attı Fenerbahçe. Papila'nın penaltısını tartışıp spekülasyon yapmaya gerek yok. Kağıt üstünde de kağıtsız da bu maçı Fenerbahçe alacaktı ve aldı. 
   Ancak Fenerbahçe'de Daum'un gözlerden gizlemeye çalıştığı, hatta onu örtmek için daha küçüklerini yarattığı bir hata var, o da takımın saman alevi gibi parlayıp, bir rüzgarda sönen performansı. İkincisi, bireysel hatalarda hayli bonkör davranan Fenerbahçe defansı. Üçüncüsü ise sıkı bir preste sarsaklaşan orta sahası. Özellikle Ümit Özat'ın savunmaya dönük oynadığı maçlarda. Unutmadan Tuncay - Hanefi değişikliği iyi bir fikirdi . 
   Henüz maçın doksan dakikası boyunca dominant taraf olduğunu hissettiremiyor Fenerbahçe. Ancak onun da gelmesi yakındır. Çünkü Fenerbahçe takımı "en iyi" olduğundan emin olmasa bile seyircisi onu çoktan şampiyon ilan etti. Bunu en iyi Luciano'nun kendi kalesine attığı golden sonra uzun süre alkışlanmasından anlayabiliriz. 
   Konyaspor'a gelince. Tevfik Lav, son derece kontrollü başlattığı oyunda, tipik İstanbul zaferi psikolojisine girip takımı forse edince, beklenen sondan kurtulamadı. Bunu hemen her Anadolu takımı deniyor, bu da Fenerbahçe'nin işine yarıyor. 
   
      
</TEXT>
</DOC>
