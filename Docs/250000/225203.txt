<DOC>
<DOCNO> 225203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy14.html </URL>
<DATE> 2004/03/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fatih Erbakan'dan AKP'ye CHP senden daha iyi 
</HEADLINE>
<TEXT>

     MESUT ÇETİN Karaman DHA 

Eski Saadet Partisi Genel Başkanı Necmettin Erbakan'ın oğlu Fatih Erbakan, 28 Mart'ın sadece bir yerel seçim değil, AKP iktidarı için referandum olacağını belirterek, "Bugünlerde 'Biz gelemezsek CHP gelir' diye propoganda yapıyorlar. CHP senden daha iyi. Hiç olmazsa Heybeliada Ruhban Okulu'nu açmaya niyet etmiyor" dedi. 
     SP'nin belediye başkan adayı Abidin Çağlayan'a destek için Karaman'a gelen Erbakan, düğün salonundaki toplantıda marş ve sloganlarla karşılandı. Babasının iktidarda olduğu dönemi övgüyle anlatan Erbakan, aralarında fark olmasa da CHP'nin AKP'den daha iyi olduğunu söyledi. Erbakan şöyle konuştu 
     "Halk 3 Kasım'da ekonomik bunalımda olduğu için, AKP'yi kızgın çölde buldukları bir vaha zannederek oy verdi. Fakat iktidarın bir serap olduğu yeni yeni ortaya çıktı. Bunlar Türkiye'yi borç batağına sürüklüyorlar. Kıbrıs'ı göz göre göre veriyorlar. IMF'siz iş yapamıyorlar." Babasının Milli Nizam Partisi'nden bugüne kadar olan siyasi yaşamının anlatıldığı sinevizyon gösterisini de izleyen Erbakan, Gençlik Kolları'na yeni katılan partililere rozetlerini taktı. 
     
</TEXT>
</DOC>
