<DOC>
<DOCNO> 217656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun15.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Schröder başarıyı Türkiye'de buldu" 
</HEADLINE>
<TEXT>

     Alman Die Welt gazetesi, Başbakan Gerhard Schröder'in Türkiye ziyaretiyle ilgili olarak, ''Schröder'in Türkiye'nin güneyinde coşkuyla karşılandığını'' yazdı. 
     Gazete, birinci sayfasında verdiği haberinde, İskenderun'da Türk ve Alman bayraklarıyla sevgi gösterilerinde bulunan Türk vatandaşlarını gösteren bir fotoğraf kullandı. 
     Gazetenin iç sayfalarında yer alan başka bir haberde, Türkiye'nin AB üyeliğinin yeniden yoğun şekilde tartışılmaya başlandığı, Almanya'daki muhalefet partilerinin de Schröder'i, Türkiye'ye ''aceleci şekilde söz vermekle'' eleştirdiği hatırlatıldı. 
     Türkiye'ye verilen AB üyeliği perspektifinin ülkedeki borsayı canlandırmasının beklendiği belirtilen diğer bir haberde, Commerzbank yöneticilerinden Oliver Stönner'in, ''AB üyeliği perspektifi Türkiye'deki borsaya güçlü bir ivme kazandıracaktır'' sözlerine yer verildi. 
     Frankfurter Allgemeine Zeitung gazetesi de, Türkiye'nin AB üyeliğinin Almanya'da tartışma konusu olmayı sürdürdüğüne dikkati çekerek, Birlik partili CDU CSU milletvekilleri Schröder'in Türkiye'ye karşı olumlu tutumunu eleştirirken, Türkiye'deki gezisine ''tutuk'' başlayan Schröder'in gittikçe açıldığını ve çok sayıda karşılıklı jestin yapıldığını yazdı. 
     Frankfurter Rundschau gazetesi ise Schröder'in Türkiye gezisine ilişkin ''Hesaplı güven'' başlığıyla yayımladığı bir yorumda, iç politikada yoğun baskı altına giren Schröder'in başarıyı yurtdışında aradığını ve Türkiye'de bulduğunu belirtti. 
     Schröder'in Türkiye ile ilişkilerinde ekonomik çıkarları da göz önünde bulundurduğu görüşüne yer verilen yorumda, bu nedenle Başbakan Recep Tayyip Erdoğan ile karşılıklı olarak çok sayıda jest yapıldığı ifade edildi. 
     Bild gazetesi, Almanya'nın özellikle doğusundaki eyaletlerin, Türkiye'nin AB üyeliği durumunda, kendilerine verilen teşviklerin azalmasından endişe duyduklarını yazdı. 
     Hıristiyan Sosyal Birlik Partili CSU Avrupa Parlamentosu Başkan Yardımcısı Ingo Friedrich, ''Doğudaki eyaletlere verilen teşvikler AB'nin doğuya doğru genişleyecek olmasından dolayı daha şimdiden tehlikeye girdi. Türkiye'nin üyeliği fiilen bu teşviklerin sonu anlamına gelecektir'' dedi. 
     Sosyal Demokrat Parti'nin SPD Thüringen eyaleti parti teşkilatı başkanı Christoph Matschie de, ''AB, teşvikleri daha fazla ülkeye vermek durumunda kalırsa herkes için daha az para kalır. Böyle bir durumda teşvik için batıdaki eyaletlerin daha fazla para vermesi gerekir'' görüşünü savundu. 
     
</TEXT>
</DOC>
