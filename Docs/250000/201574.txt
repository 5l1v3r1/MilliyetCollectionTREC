<DOC>
<DOCNO> 201574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun34.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Kaplan yandaşı bir kişi tutuklandı 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın yandaşlarına ait binalarda dün yapılan geniş çaplı aramalar sırasında gözaltına alınanlardan bir kişi hakkında Federal Yargıtay Bundesgerichtshof tutuklama kararı aldı. 
     Federal Savcılık tarafından yapılan açıklamada, İCCB'nin eski bir üyesi olan 41 yaşındaki kişi hakkında Silah Yasası'nı ihlal etmek suçlamasıyla tutuklama kararı çıkarıldığı bildirildi. 
     Braunschweig kentinde yaşayan Alman vatandaşı Türkün evinde bir tabanca ile 579 merminin bulunduğu, terörist bir örgüte üye olmakla da suçlandığı, ancak bu suçlamanın tutuklama emrine esas alınmadığı kaydedildi. 
     Federal Suç Dairesi BKA ile eyalet polislerinin 13 eyalette düzenledikleri geniş kapsamlı operasyonlardan sonra Kaplan'ın ifadesi alınmış, gözaltına alınan 4 kişiden 3'ü dün serbest bırakılmıştı. 
     Köln Şehir İdaresi de, bugün yaptığı açıklamada, Kaplan hakkında şehir sınırlarını terk etmemesi yönünde alınan kararın hala geçerli olduğunu bildirdi. 
     
</TEXT>
</DOC>
