<DOC>
<DOCNO> 212118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/akyol.html </URL>
<DATE> 2004/01/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Gidişat' iyi 
</HEADLINE>
<TEXT>

   
   KIBRIS meselesinde çözüm yönünde dev bir adım atıldı. 
   Bugüne kadar, değişen dünya şartlarını dikkate almadan aynı klişeleri tekrarlayan Ankara, özellikle de Denktaş, dünyada "çözümü engelleyen taraf" gibi gözüküyordu. 
   Şimdi ise Verheugen bile diyor ki 
   "Türkler kararlı olunca çok verimli olabiliyorlar... Kıbrıs'ta çözümü istemeyen taraf Türkiye değil, başkaları olabilir..." 
   ABD Başkanı Bush da hemen "kolaylaştırıcı" olarak Powell'ı görevlendirdi, Atina'ya ve Rum yönetimine "artık adım atın" dedi. 
   Annan, "Türkiye çözüm kararlılığını açıkça gösterdi" diye konuşuyor artık. 
   
   KIBRIS'TA hukuken andlaşmalara dayanan askeri üstünlüğümüz var. Ama KKTC bir türlü "uluslararası camia" tarafından tanınmadı, kabul edilmedi. 
   Kuzey Kıbrıs, izole bir memur ve çiftçi toplumu olarak kaldı. 
   Uluslararası camiaya dahil olan ve AB'ye üyeliği kesinleşmiş bulunan Rum kesiminde ise milli gelir 16 bin dolar 
   Geçen 30 yılın sonunda meselenin çözümü artık "zorunlu" hale gelmiştir. 
   En önemlisi, bu 30 yılda KKTC yönetiminin başında Denktaş gibi gerçek bir milliyetçi lider olduğu halde, yeni nesiller içinde Rum pasaportu alan, kendi kimliğini "Kıbrıslı" diye niteleyen güçlü bir eğilim oluşmuştur 
   Daha vahimi, KKTC'- nin "nüfus tabanı"nın erozyona uğramakta olmasıdır. 
   Bu şartlarda bir otuz yıl daha devam edebilir miydik 
   Üstelik, artık Kıbrıs meselesini çözüp çözmemek, Türkiye'nin AB ve Amerika ile ilişkilerini kritik derecede etkileyecek bir yıldır 2004 yılı... 
   İşte MGK'yı da Annan planını "referans" alarak çözüme gitme noktasına getiren bu şartlardır. AKP baştan beri bu görüşteydi zaten... 
   
   AVRUPA Birliği ile ilişkilerimizde Kıbrıs belirleyici siyasi unsurlardan biri... ABD ile ilişkilerimizde de... 
   Kıbrıs'ta Türkiye'nin inisiyatif alması ve 'hava'yı lehine çevirmesi hem AB ile hem ABD ile ilişkilerimizin gelişmesine ciddi katkıda bulunacak... 
   Irak'ta etkili olmak istiyor muyuz Bunun ABD ile ilişkilerimizden başka yolu var mı 
   2004 sonunda AB ile müzakerelere başlanacağının ilan edilmesini istiyoruz. Kıbrıs meselesinin bundaki rolü inkar edilebilir mi 
   Kıbrıs meselesine bu açılardan bakmak lazım. 
   Rumlarla görüşmelerde uzlaşmaya varılamayan noktalarda karar Annan'a mı bırakılacak Sayın Onur Öymen bunu soruyor. 
   Milli dava halindeki bir konuda uluslararası kurumların yetkili olmasını kabul etmek diplomasi tarihinde örneği çok olan bir uygulamadır. Atatürk Türkiye'sinde de bunun iki örneği vardır. 
   Meseleye fayda - zarar açısından bakmak gerekir Müzakere sürecinin sonunda çözümsüz kalan konularla ilgili olarak Annan'ın 'hakemliğini' kabul etmek zarar mı, yarar mı getirir Hem Kıbrıs Türkleri ve Türkiye'nin Kıbrıs'taki çıkarları, hem Türkiye'nin ABD ve AB ile ilişkileri bakımından... 
   Hükümet ve Hariciye bu işi iyi götürüyor. Erdoğan'ın ABD gezisinin Türkiye'ye sağladığı yararlar 'iyi gidişat'ın bir örneğidir. 
   
      
   
   
</TEXT>
</DOC>
