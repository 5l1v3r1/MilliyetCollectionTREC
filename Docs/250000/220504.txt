<DOC>
<DOCNO> 220504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko08.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Çiftçilerimiz için sorumluluğumuzu yerine getireceğiz... 
</HEADLINE>
<TEXT>

     Tarım ve Köyişleri Bakanı Sami Güçlü, ''Çok sayıda yöremizde etkili olan sel felaketlerinden zarar gören çiftçilerimiz için sorumluluğumuzun gereğini yerine getireceğiz'' dedi. 
     Güçlü, bakanlığı ile ilgili incelemelerde bulunmak üzere geldiği Adana'da, AA muhabirine yaptığı açıklamada, tarımın tabiat şartlarına bağlı bir sektör olduğunu, bu nedenle mevsimin iyi ya da kötü göçmesinin arz-talep dengesini doğrudan etkilediğini söyledi. 
     Son günlerde Türkiye'nin çeşitli yörelerinde yaşanan sel felaketlerinden büyük üzüntü duyduğunu ifade eden Güçlü, çiftçilerin yanında olacaklarını bildirdi. Güçlü, ''Ortaya çıkan bu sorun karşısında yaraların sarılması, acıların hafifletilmesi konusunda çiftçiler için sorumluluğumuzun gereğini yerine getireceğiz'' dedi. 
     Zararın tamamını telafi edici bir mekanizmanın bulunmadığını vurgulayan Güçlü, şunları söyledi 
     ''Buna güç de yetmez. Çünkü, neticede bütçeden tahsil edilecek bir kaynakla çiftçilerimize destek olacağız. Devletimizin çok mağdur durumda kalacak olanlara katkı yapacağı kesindir. Ancak, bunun beklentisini yüksek tutmamak lazım. Gönlümüzden geçen o insanlarımızın zararını telafi edecek bir kaynağın olmasıdır.'' Genel bir zarar tespiti yaptıktan sonra bu konuda kamunun kullanılabilir kaynaklarını harekete geçirmeye çalışacaklarını belirten Güçlü, ''Destek konusunda akla gelenler kredilerin uzatılması, faizlerin ertelenmesi, sigorta ve Bağ-kur primleri, elektrik ücretleri gibi daha kabul edilebilir çözüm yollarıdır'' diye konuştu. 
     
     DESTEKLEME KAPSAMINDAKİ ÜRÜNLER 
     Bakan Güçlü, ayçiçeği, kanola, mısır ve pamuk için verilecek destekleme primi konusunda çalışmalar yaptıklarını da belirterek, ''Oluşturulan kurul prim miktarlarını belirledi, şu anda Bakanlar Kurulu'nda bekliyor, 10 güne kadar açıklayacağız'' dedi. 
     Prim miktarının her yıl Ocak ayında açıklandığını, bu yıl ise gecikildiğini ifade eden Güçlü, şunları kaydetti 
     ''Aslında Ocak ayı bile geç, sistemi yeniden düzenlemek gerekiyor. Çünkü, buradaki sorun 15-20 günlük gecikme değil. Bizim açıklayacağımız destekleme primleri 2003 yılı ürünlerine ait olacak. Oysa, bu ürünler ekildi, hasat edildi ve satıldı. Oysa, biz bugün 2005 yılında verilecek primi açıklamalıyız. 
     Üretici, ekeceği ürün için alacağı destek priminin miktarını bir yıl önceden bilmeli ki hesap yapmalı, esas problem burada. Bu sistemi getirmek için de önce 2005 bütçesinden bir kaynağın bu maksat için ayrılmasına karar vermiş olmak gerekiyor. Bununla ilgili hem yasal bir düzenleme hem de kurumlar arasında tam bir mutabakat lazım. Biz önümüzdeki yılarda prim ödemesinde böyle bir noktaya gelmek zorundayız.'' Güçlü, belirlenen destekleme priminin abartılı bir rakam değil ancak makul olacağına dikkat çekerek, şöyle devam etti 
     ''Sadece ayçiçeği ile ilgili bu yıl rekoltenin düşük olmasından dolayı bir problem oluştu. Bu konuda ayrılan bir kaynak var ve belirlenen rakamın arzu edilen desteği sağlamayacağı konusunda görüşler var. Maliye Bakanlığı ile bu husus görüşülecek.'' 
     
     TARIMSAL KREDİLER 
     Bakan Güçlü, tarımsal faaliyetlerin hayvancılık kolunun geliştirilmesinde büyük atılım içinde olduklarını, bu dönem piyasa fiyatlarında arz ve talebin hayvancılık sektörü lehine işlediğini vurguladı. 
     Süt ve et sığırcılığının şu an karlı faaliyetler olduğuna dikkat çeken Güçlü, şunları kaydetti 
     ''Tarımda öncelikle hayvancılık sektörünün canlanmasını arzu ediyoruz. 2002 yılında hayvancılık sektörüne yapılan destek miktarı 75 trilyon lirayken bunu 125 trilyon liraya çıkardık. 2004 yılında rakamı yaklaşık 400 trilyon liraya çıkarıyoruz. Bir başka ifadeyle Doğrudan Gelir Desteği DGD için verdiğimiz desteğin yüzde birini hayvancılığa vererek atılım yapıyoruz.'' Güçlü, hükümet olarak en önemli hizmetlerinin düşük faizli tarımsal kredileri başlatmak olduğunu ve bu yıl 500 bin çiftçiye 2 katrilyon liralık kredi kullandıracaklarını vurgulayarak, konuşmasını şöyle sürdürdü 
     ''Bu kredinin yüzde 25'i tohum, gübre, ilaç ve mazot gibi işletme kredisi olacak. Kalan kısmı ise 3 yıl vadeli, yıllık yüzde 12 ile 20 faizli yatırım kredisi olacak.'' 
     
     SIĞIRLARA ''TÜP BEBEK'' UYGULAMASI 
     Bakan Güçlü, hayvancılıkla ilgili çalışmalar kapsamında, bu yıl bir ayağı Konya'da, diğer ayağı Adana'da olmak üzere proje başlatacaklarını belirterek, şöyle dedi 
     ''Anadolu Alacası ve Anadolu Esmeri Projesi'ni yaşama geçireceğiz. Şu anda Devlet Planlama Teşkilatı'ndan alınan destekle bakanlığımız üniversiteler ile işbirliği yapacak. Bu proje özellikle sığırcılıkta yerli, vasıflı ırkı geliştirecek. 
     Bu proje sonunda yerli ırklarımızdan hareketle süt ve et verimi yüksek, sağlıklı, hastalıklara dayanıklı bir çeşidin elde edilmesini sağlayacağız. Bu konuda embriyo transferi olarak ifade edilen, ancak, kamuoyunda tüp bebek diye adlandırılan sistem de bu projede kullanılacak.'' 
     
</TEXT>
</DOC>
