<DOC>
<DOCNO> 230358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/pulur.html </URL>
<DATE> 2004/04/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan hisse... 
</HEADLINE>
<TEXT>

   
   BİR otlakta, bir öküz sürüsü varmış, karşıdaki ormanda da, aslan ailesi... 
   Öküz deyip geçmeyin, televizyondaki belgesellerde görüyorsunuz, sivri boynuzları ve tekmeleriyle aslanlarla baş ediyorlar. 
   Öküz sürüsünün yanına kolay kolay yaklaşamayan aslanlar, ne yapacaklarını konuşurken, öküzün tekmesinden ayağı topal kalan aslan bir plan atmış ortaya, kalkıp öküz sürüsüne yanaşmışlar, "Topal Aslan" anlatmış 
   "Ey öküzler, bugüne kadar size çok eziyet ettik, fırsat bulunca parçalayıp yedik, kim bilir kaçınızın sırtında bizim pençe izlerimiz var... Size karşı niye böyle davranıyoruz bilir misiniz O sarı öküz var ya, onun rengi bizim hoşumuza gitmiyor, verin onu bize, bir daha sürünüze yanaşmayız " 
   Öküzler kendi aralarında toplanmışlar, aslanların teklifini uygun bulmuşlar, bir tek "Benekli Öküz" itiraz etmiş, onu da dinlememişler, "Sarı Öküz" gitmiş, aslanlar afiyetle yemişler. 
   
   Bir süre geçmiş "Topal Aslan" heyeti yine gelmiş, bu defa "Uzun Kuyruk"u istemişler, onun uzun kuyruğu aslanların sinirine dokunuyormuş, "Verin bize bunu da, barış içinde yaşayalım " demişler, yine "Benekli Öküz" itiraz etmiş ama dinletememiş, "Uzun Kuyruk" da gitmiş... 
   Bir, üç, beş, öküzler azaldıkça azalmış, aslanlar acıkınca, bahane uydurup, bir öküz alıyorlarmış... 
   Sürüde kalan iki, üç öküz, baş başa verip, "Biz bu hale nasıl düştük " diye kara kara düşünürlerken "Benekli Öküz" kestirip atmış 
   "Biz bu işi, sarı öküzü verirken kaybettik " 
   Kıssadan hisse... 
   İnşallah Kıbrıs, "Sarı öküz"e benzemez de... 
   
   BEKTAŞİ ekini biçip, kurumaya bırakmış, "inşallah yağmur yağdırmaz " diye... 
   Allah'ın işi bu, bir yağmur yağmış ki 
   Bektaşi telaşla eve koşmuş, bakmış ahıra yıldırım düşmüş, eşek nalları dikmiş, yatıyor. 
   Ertesi gün ramazanmış, Bektaşi niyetlenip oruca başlamış, iftara yarım saat kala da sigarasını yakıp tellendirmiş, dumanını yukarıya üflemiş 
   "Nasıl, bana çok kızdın değil mi Hele dur, eşeği de kurbana sayayım da gör " 
   Kıssadan hisse... 
   Ekin gittikten, eşek öldükten sonra... 
   
   ESKİ zamanda köylünün biri kasabadan bir saat alıp köye dönmüş, köy kahvesinde saatine bakıp fiyaka yaparmış 
   "Bu saat geri kalıyor " 
   "Bu saat ileri gidiyor " 
   İki üç delikanlı "Ver amca tamir edelim " diye saati almışlar, açmışlar, tek tek bütün parçaları çıkarıp, mendile koymuşlar, düğüm atmışlar 
   "Al amca saati açtık ama toparlayamadık " demişler. 
   Kıssadan hisse... 
   "Kıbrıs'ı çözdük " diyenlere sunulur. 
   
      
   
</TEXT>
</DOC>
