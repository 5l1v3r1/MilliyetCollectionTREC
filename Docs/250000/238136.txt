<DOC>
<DOCNO> 238136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy16.html </URL>
<DATE> 2004/05/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
SP "YÖK Yasa Tasarısı şikayetleri ortadan kaldırmıyor" 
</HEADLINE>
<TEXT>

     SP Genel Başkan Yardımcısı Cevat Ayhan, TBMM gündeminde bulunan YÖK Yasa Tasarısı'nın şikayetleri ortadan kaldıran bir tasarı olmadığını savundu. 
     Ayhan, partisinin genel merkezinde düzenlediği basın toplantısında, YÖK'ün uygulamaları sonucunda meslek liseleri ve imam hatip liselerine kayıtların 1999 yılından itibaren düşmeye başladığını, imam hatip liselerinin önünü kesme gayretinin meslek okullarını toptan felç ettiğini öne sürdü. 
     TBMM'de görüşülen tasarının şikayetleri ortadan kaldıran bir tasarı olmadığını iddia eden Ayhan, ''İstenen şey, genel ve meslek lisesi ayrımı yapılmadan yükseköğretime giriş sınavında eşitlik ve rekabet sağlanmasıdır'' dedi. 
     Tasarıya göre, bölümlerin tasnifinde ve hangi lisenin hangi kategoride yer alacağı konusunda Milli Eğitim Bakanlığı ile YÖK'ün yetkili olduğunu, bu nedenle bakanlık ve YÖK arasındaki tartışmaların devam edeceğini öne süren Ayhan, ''Rekabeti sağlayan, adil ve basit sistemin getirilmesi gerekirdi. Beklenen de buydu'' diye konuştu. 
     Ayhan, özerk bazı kurumların tasarıyı engelleyici tavırlarını doğru bulmadığını, devletin bütün kurumlarının meclis iradesiyle uyumlu çalışması gerektiğini söyledi. 
     SP Genel Başkan Yardımcısı Ayhan, Irak'ta esirlere işkence yapıldığını gösteren fotoğraflara da değinerek, ''iğrenç manzaraların insanlık dışı ve yüz kızartıcı'' olduğunu sözlerine ekledi. 
     
</TEXT>
</DOC>
