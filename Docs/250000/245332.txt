<DOC>
<DOCNO> 245332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonsiy21.html </URL>
<DATE> 2004/06/04/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, 3 kanun onayladı. 
</HEADLINE>
<TEXT>

     Cumhurbaşkanı Ahmet Necdet Sezer, 3 kanunu onayladı. 
     Cumhurbaşkanlığı Basın Merkezi'nden yapılan açıklamaya göre, 5177 sayılı ''Maden Kanununda ve Bazı Kanunlarda Değişiklik Yapılmasına İlişkin Kanun'', 5179 sayılı ''Gıdaların Üretimi, Tüketimi ve Denetlenmesine Dair Kanun Hükmünde Kararnamenin Değiştirilerek Kabulü Hakkında Kanun'' ve 5180 sayılı ''Afyon İli Sincanlı İlçesinin Adının 'Sinanpaşa' Olarak Değiştirilmesine Dair Kanun'' yayımlanmak üzere Başbakanlığa gönderildi. 
     5177 sayılı ''Maden Kanununda ve Bazı Kanunlarda Değişiklik Yapılmasına İlişkin Kanun'', madenciliğin teşvikini öngörüyor. 
     Taşocakları Nizamnamesi kapsamındaki düzenlemeleri de Maden Kanunu kapsamına alan kanunla, ruhsatlandırılacak madenler 5 grup halinde sınıflandırıldı. 
     Kanuna göre, orman, muhafaza ormanı, ağaçlandırma alanları, kara avcılığı alanları, özel koruma bölgeleri, milli parklar, tabiat parkları, tabiat anıtı, tabiat koruma alanı, tarım, mera, sit alanları, su havzaları, kıyı alanları ve sahil şeritleri, karasuları, turizm koruma ve gelişim bölgeleri, askeri yasak bölgeler ve imar alanları ile mücavir alanlarda madencilik faaliyetlerinin hangi esaslara göre yürütüleceği, Bakanlar Kurulu'nca çıkarılacak yönetmelikle belirlenecek. 
     Çevre ve insan sağlığına zarar verdiği tespit edilen madencilik faaliyetleri, gerekli önlemler alınıncaya kadar durdurulacak. 
     Madencilik ruhsat alanlarına ilişkin Çevresel Etki Değerlendirmesi ÇED işlemleri Çevre ve Orman Bakanlığı tarafından, diğer izinlere ilişkin işlemler de ilgili bakanlık ve kamu kuruluşlarınca en geç 3 ay içinde bitirilecek. 
     İmar alanları içinde kalan madencilik faaliyetleri, ilgili yerel merciden izin alınarak yapılacak. Ancak, ruhsat alındıktan sonra imar alanları içine alınan maden sahalarında bu hüküm uygulanmayacak. 
     Kamuya ait tesislere ve binalara 60 metre mesafedeki madencilik faaliyetleri Enerji ve Tabii Kaynaklar Bakanlığı'nın, özel mülkiyete ait araziye 20 metre mesafedeki faaliyetler ise mülk sahibinin iznine tabi olacak. Bu mesafeler ihtiyaç halinde artırılabilecek. 
     
     MADEN ARAMA FAALİYETLERİ 
     Maden arama faaliyetleri, kanunda sayılanlar dışında herhangi bir izne tabi olmayacak. İşletme faaliyetleri ise Bakanlıkça çıkarılacak yönetmeliğe göre yürütülecek. 
     Maden işletme faaliyetinin yapılamaz hale gelmesi, kamu ve özel yatırım için alternatif yatırım alanlarının bulunamaması durumunda madencilik faaliyeti ve yatırımla ilgili karar Başbakanlık Müsteşarı'nın başkanlığında oluşturulacak bir kurul tarafından verilecek. 
     Kamu yatırımları nedeniyle faaliyeti kısıtlanan maden işletmecisinin yatırım giderleri, lehine karar verilen tarafça tazmin edilecek. 
     Madencilik faaliyetleri veya bu faaliyetlere bağlı tesisler için verilmiş izinler, ruhsat hukuku devam ettiği sürece geçerli olacak. 
     Madencilik faaliyetleri, Bakanlar Kurulu tarafından belirlenen teşviklerden yararlandırılacak. 
     Ürettiği madeni yurtiçinde ve kendi tesisinde işleyip ek katma değer sağlayanlardan, bu tesislerde üretimde değerlendirilen maden miktarı için devlet hakkının yüzde 50'si alınmayacak. 
     Birinci grup madenler ve mıcır ile kaba inşaat, baraj, gölet, liman, yol gibi yapılarda kullanılan her türlü yapı hammaddesi bu teşviklerden yararlandırılmayacak. 
     
     GERÇEK DIŞI VE YANILTICI BEYANLAR 
     Madene ilişkin beyanlardaki hata ve noksanlıklar, uyarıdan itibaren 2 ay içinde düzeltilecek. Bu sürede düzeltme yapılmazsa teminat irad kaydedilecek. 
     Gerçek dışı veya yanıltıcı beyanda bulunarak yasa hükümlerinin uygulanmasını engelleyen ve haksız olarak edinilmesine neden olan teknik elamanlar uyarılarak, Maden Kanunu kapsamında yapacağı beyanlar 1 yıl süreyle geçersiz sayılacak. Eylemin her tekrarında hak mahrumiyeti uygulaması devam edecek. 
     Gerçek veya yanıltıcı beyanda bulunarak haksız şekilde hak edinen ruhsat sahiplerinin teminatları irad kaydedilecek, daha sonra vereceği teminatları iki katına çıkarılacak. İkinci ihlal halinde bir önceki ceza katlanarak uygulanacak. 5 yıl içinde 3 kez ihlal halinde teminat irad kaydedilerek ruhsat iptal edilecek. 
     
     ÜRETİM 
     Kanuna göre, ruhsat sahibi tarafından sevk fişi olmadan maden sevk edilmesi durumunda cevherin ocak başı üretim fiyatının 3 katı kadar ceza kesilecek. Ruhsat ve işletme izni olmadan üretim faaliyetinde bulunulduğunun tespiti halinde ise cevherin ocak başı üretim fiyatının 5 katı kadar ceza verilebilecek. 
     Maden ruhsatlarının verilmesi için harç ve teminatların yatırılmasını zorunlu kılan kanun, hektar başına yıllık ruhsat harcının binde 3 olarak alınmasını düzenliyor. 
     Madenlerden grubuna göre ocak başı satış tutarının yüzde 2 ve yüzde 4 oranında devlet hakkı alınacak. Devletin hüküm ve tasarrufu altında bulunan yerlerde yapılacak madencilik faaliyetlerinden devlet hakkı yüzde 30 fazlasıyla tahsil edilecek. 
     Kanun, madenler için buluculuk hakkını düzenliyor ve yıllık ocak başı satış tutarının yüzde 1'i kadar buluculuk hakkı ödenmesini öngörüyor. 
     İlk müracaat ve ruhsatlandırmayı da düzenleyen kanun, 5 gruba ayrılan madenler için hangi ölçü içinde arama ve işletme yapılabileceğini de hükme bağlıyor. 
     Arama ruhsatı ve sertifikasının 3 yıl süre ile verilmesini öngören kanun, işletme ruhsatlarının düzenleneceği esasları da belirliyor. Kanunla denizlerdeki kum ve çakıl birinci grup madenlerden sayılacak. Birinci grupta yer alan madenlerden inşaat ile yol yapımında kullanılan tabiatta doğal olarak bulunan kum ve çakıl için ruhsat süresi en az 5 yıl olacak. Diğer grup madenlerin işletme ruhsat süresi ise 10 yıldan az olmamak üzere projesine göre belirlenecek. 
     
     MTA 
     Kanun, Maden Tetkik ve Arama Genel Müdürlüğü'nün MTA herhangi bir ruhsat veya izne gerek kalmadan, madencilik yapılabilecek bütün sahalarda arama yapmasına izin veriyor. 
     Kanun, Ereğli Kömür Havzası'ndaki ocakları da Maden Kanunu kapsamına alıyor. Buna göre, Bakanlar Kurulu kararı ile belirlenecek Ereğli Kömür Havzası'ndaki taşkömürlerini işletme ve işlettirmeye Türkiye Taşkömürü Kurumu yetkili olacak. 
     
     PETROKOK 
     Kanun, ısınmada kullanıldığı zaman sağlığı tehdit eden petrokokların ithalatını yeni bir düzene bağlarken, gerekirse Bakanlar Kurulu kararıyla bu ürünlerin ithalatından gümrük değerinin yüzde 2'si kadar ek ödeme istenmesini öngörüyor. 
     Petrol, jeotermal ve maden arama faaliyetlerini Çevresel Etki Değerlendirmesi ÇED kapsamı dışında tutan kanun, orman alanlarında madencilik yapılmasıyla ilgili bürokratik işlemlerin azaltılmasını öngörüyor. 
     Kanunla, belediye sınırları ve mücavir alanlar içinde faaliyet gösteren maden işletmelerince, yıllık satış tutarının binde 2'si kadar belediyelere pay verilmesi hükmü de getiriliyor. 
     
     BOR ALANLARI 
     Kanuna göre, kanunun yürürlük tarihinden önce bulunmuş ve bu kanun yayımından sonra bulunacak olan bor madenlerinin aranması ve işletilmesi Ulusal Bor Araştırma Enstitüsü'nün kurulmasına ilişkin 2840 sayılı kanun hükümlerine tabi olacak. Bu düzenlemeye göre, bu kanunun yayımı tarihiden önce ya da sonra bulunan tüm bor madenleri sadece devlet eliyle işletilecek. 
     Kanunun geçici 1. maddesine göre, bu kanunun yürürlük tarihinden önce verilen işletme ruhsatları kazanılmış hak sayılmayacak. 
     Kamu kurum ve kuruluşlarınca yol, köprü, baraj, gölet, liman gibi yapıların inşasında kullanılacak hammaddelerin izinlerinin alınması kanun kapsamındaki kısıtlamalara tabi olmayacak. Kanunun yürürlüğe girdiği tarihten önce verilen ruhsatlar, alan sınırlandırmasına tabi tutulmayacak. 
     Bor tuzu ruhsat sahalarının rezervi görünür artı muhtemel 5 yıl içerisinde ilgili kamu kuruluşu tarafından Eti Holding belirlenecek. Bu alanlar üzerinde aynı grup ruhsatlar verilemeyecek. 
     Bor tuzu ruhsatlarını işletmekle görevli kamu kuruluşunca, sahalarında yapılacak arama çalışmalarından sonra terk edilen veya taksir edilen alanlar, 2 bin hektarı geçmeyecek şekilde ihale edilebilecek. 
     Bor aranırken, bulunan diğer grup madenler özel sektörün işletmesine verilebilecek. 
     Daha sonra bu alanlarda bor tuzu bulunması durumunda, haklarının kullanımı Eti Holding'e geçecek. 
     İçmece, maden suları, ılıca ve kaplıcalara verilmiş işletme imtiyazı süreleri 20 yıla kadar uzatılabilecek. Devlet hakkı olarak da yıllık cironun yüzde 1'i alınacak. 
     
     GIDALARA DÜZENLEME 
     5179 sayılı ''Gıdaların Üretimi, Tüketimi ve Denetlenmesine Dair Kanun Hükmünde Kararnamenin Değiştirilerek Kabulü Hakkında Kanun'', gıdaların üretim, tüketim ve denetimine ilişkin usul ve esasları belirliyor. 
     Kanunla gıda üretimi, pazarlanması ve satışı ile ilgili izin ve denetimi konularında yetkiler, bazı istisnalar dışında Tarım ve Köyişleri Bakanlığı bünyesinde toplanıyor. 
     AB mevzuatına ve gelişen teknolojiye uyum sağlamak için bazı yeni tanımlar, ''Türk gıda mevzuatı'', ''depo'', ''gıda hijyeni'', ''gıda ile temasta bulunan ambalaj madde ve malzemeleri'', ''gıda güvenliği'', ''sorumlu yönetici'', ''özel tıbbi amaçlı diyet gıdalar'', ''gıda güvenliği'', gıda kontrolü'', ''gıda denetçisi'' ''enteral beslenme ürünleri'', ''bebek mamaları'' ve ''tıbbi amaçlı bebek mamaları'' olarak kanunda yer aldı. 
     Yeni düzenlemede ''kalite kontrolü'', ''teknoloji kontrolü'' ve ''sağlık kontrolü'' tanımları da yeniden yapıldı. 
     ''Gıda Bankası'' tanımı da kanunda yer aldı. Buna göre, Gıda Bankası, ''Bağışlanan veya üretim fazlası, sağlığa uygun her türlü gıdayı tedarik eden, uygun şartlarda depolayan ve bu ürünleri doğrudan veya değişik yardım kuruluşları vasıtasıyla fakirlere ve doğal afetlerden etkilenenlere ulaştıran ve kar amacı gütmeyen dernek ve vakıfların oluşturduğu organizasyonlardır'' diye tanımlandı. 
     Gıda maddelerinin ve gıda ile temas eden madde ve malzemelerin güvenliği, hijyen ve kalite analizlerini yapmak üzere Bakanlıkça yetkilendirilecek kamu ve özel laboratuvarlar kurulabilecek. 
     Gıda maddeleri üreten işyerlerinde sorumlu yönetici istihdamını zorunlu kılan kanun, ''gıda maddelerinin asgari kalite ve hijyen kriterleri, pestisit ve veteriner ilaç kalıntıları, katkı maddeleri, gıdaya bulaşan zararlı maddeler, numune alma, ambalajlama, etiketleme, nakliye, depolama esasları ve analiz yöntemlerini içeren Türk Gıda Kodeksi'nin Ulusal Gıda Kodeksi Komisyonu tarafından hazırlanmasını öngörüyor. Kanun, piyasaya arz edilecek gıda ürünlerinin mevzuata uygun olmasını hüküm altına alıyor. 
     Özel beslenme amaçlı gıdaları, fonksiyonel gıdaları ve Türk Gıda Kodeksi'nde tanımlanmamış gıdaları üreten işyerleri ile gıda ile temas eden madde ve malzemeleri üreten işyerleri, imal ettikleri ürünlerin bileşiminde bulunan maddeleri tescil ettirerek izin almak zorunda olacak. 
     Türk Gıda Kodeksi'nde tanımı yapılmış gıdaları üreten işyerleri ürettikleri gıdanın ilgili kodekse uygun üretim yapacağına dair yazılı beyan ile etiket örneğini ibraz edecek. Söz konusu ürünlere izin numarası verilecek. 
     
     ULUSAL GIDA KODEKSİ KOMİSYONU 
     Kanun uyarınca kurulacak Ulusal Gıda Kodeksi Komisyonu, gıda konusunda görevli olmak kaydıyla Tarım ve Köyişleri Bakanlığı'ndan 2, Sağlık Bakanlığı'ndan bir üye ile iki bakanlığın seçtiği birer bilim adamı, TSE'den bir üye ve gıda konusunda en fazla üyeye sahip sivil toplum örgütünden seçilecek bir üyeden oluşacak. Komisyon, alt komisyonlar oluşturulabilecek. 
     Bakanlık, gıda ile ilgili düzenlemelerin ve uygulamaların yapılmasında görüş ve önerilerini almak üzere ''Ulusal Gıda Meclisi'' kuracak. 
     İnsan sağlığının korunması ve gıda güvenliğinin sağlanabilmesi için gıda mevzuatı uygulamalarında risk analizinin esas alınmasını hüküm altına alan kanun, gıdadan kaynaklanan doğrudan veya dolaylı bir riskin bildirimine ilişkin sistemlerin Bakanlık tarafından kurulmasını hükme bağlıyor. Riskle ilgili bir bilgiye sahip olunması halinde Bakanlık, bu bilgiyi ilgili birimlere ve Sağlık Bakanlığı'na iletecek ve gerekli tedbirleri alacak. 
     
     REKLAM VE TANITIM 
     Gıda maddeleri ve gıda ile temasta bulunan madde ve malzemelerin ithalat ve ihracat denetimini Tarım ve Köyişleri Bakanlığı'na veren kanun, gıda maddelerinin etiketlenmesi, reklam ve tanıtımını da düzenliyor. 
     Buna göre etiketleme, reklam ve tanıtım sahte, yanıltıcı veya gıdanın karakterine, yapısına, doğasına, özelliklerine, bileşimine, miktarına, dayanıklılığına, orijinine, üretim metoduna göre hatalı bir izlenim yaratacak, gıdanın sahip olmadığı etki ve özelliklere atıfta bulunacak, özellikleri açısından benzer olan gıdalara üstün olduğunu beyan edecek biçimde olmayacak. O gıda maddesinin hastalıkları önleme, iyileştirme ve tedavi etme özelliği olduğunu bildiren veya ima eden ifadeler, tüketiciyi yanıltacak yazı, resim, şekil ve benzerlerini içermeyecek. 
     Türk gıda mevzuatına uymayan gıda maddeleri ve gıda ile temas eden madde ve malzemeler serbest bölgelere getirilebilecek, buralarda üretilebilecek ve ihraç edilebilecek. Serbest bölgelerdeki gıda ile ilgili faaliyetlere ilişkin usul ve esaslar, Tarım ve Köyişleri Bakanlığı tarafından Dış Ticaret Müsteşarlığı'nın görüşü alınmak suretiyle çıkarılacak yönetmelikle belirlenecek. 
     
     GIDA MECLİSİ VE GIDA BANKALARI BİRLİĞİ 
     Yasa ile gıda sektörünün sorunlarını değerlendirmek üzere, ilgili bakanlıklar, üniversiteler, sivil toplum örgütleri ve sendikalardan temsilcilerin katılacağı Ulusal Gıda Meclisi oluşturulacak. Ayrıca, gıda bankacılığı alanında faaliyet gösteren kuruluşların üye olduğu, gıda bankaları arasında işbirliği ve koordinasyonu ifa edecek şekilde Gıda Bankaları Birliği oluşturulacak. Birlik, ihtiyaç fazlası olan ve el konulan gıdaların muhtaç olanlara dağıtımının koordinasyonunu ve bankalar arasındaki işbirliğini gerçekleştirecek. 
     
     TÜKETİCİNİN KORUNMASI 
     Tüketiciler, her türlü gıda maddesi ve gıda ile temasta bulunan madde ve malzemeleri üreten, ithal eden ve satan gerçek veya tüzel kişiler tarafından bilgilendirilecek. Gerektiğinde gıdaların içeriği ve özelliği hakkında tüketicilerin bilgi sahibi olmaları Bakanlıkça sağlanacak. Tüketiciler, gıda maddeleri ile ilgili olarak yanıltılamayacak ve yanlış yönlendirilemeyecek. Tüketiciler, denetimin tüm aşamalarına katılabilecek. 
     
     SAĞLIK BAKANLIĞI'NIN YETKİLERİ 
     Kanuna göre, takviye edici gıdalar ve bebek mamalarının üretim, ithalat, ihracatı ve denetimine ilişkin usul ve esaslar Tarım ve Köyişleri Bakanlığı'nca belirlenecek. Enteral beslenme ürünleri dahil özel tıbbi amaçlı diyet gıdalar, tıbbi amaçlı bebek mamaları, ilaç olarak kullanımı bilimsel ve klinik olarak kanıtlanmış ancak reçeteye tabi olmayan ürünlerin üretim, işleme, ithalat, ihracat ve denetimine ilişkin usul ve esaslar ise Sağlık Bakanlığı'nca belirlenecek. 
     Doğal kaynak, doğal maden, içme, tıbbi sular ile işlenmiş içme, işlenmiş kaynak ve işlenmiş maden suyu üretimlerinin denetimi Tarım ve Köyişleri Bakanlığı tarafından yapılacak. 
     
     CEZALAR ARTIRILIYOR 
     Kanuna göre, izin ve tescil işlemi yaptırmadan üretime geçen veya bu ürünleri mübadele konusu yapanlar üretimden men edilecek, ürünlere el konulacak ve 1 milyar lira idari para cezası ile cezalandırılacak. 
     İzin ve tescil işlemlerini yaptırdığı halde asgari teknik ve hijyenik şartlarını muhafaza etmeden üretim yapan işyerleri, durumlarını düzeltinceye kadar faaliyetten men edilecek, üretilen ürünlere el konulacak ve 1 milyar lira idari para cezası ile cezalandırılacak 30 günlük süre içinde eksikliklerini gidermeyen işyerlerinin çalışmaya esas olan izinleri iptal edilecek. 
     İzin almadan hayvan kesim yeri, mezbaha, kombina veya entegre et tesisleri ile bunların bölümlerini açanlara 1 milyar lira idari para cezası verilecek. Üretilen ürünlere el konulacak ve kuruluş ve çalışma 
     
</TEXT>
</DOC>
