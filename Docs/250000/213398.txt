<DOC>
<DOCNO> 213398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/dunya/dun02.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk avukat 11 Eylül zanlısını kurtardı 
</HEADLINE>
<TEXT>

   11 Eylül teröristlerine yardım ettiği gerekçesiyle Hamburg'da yargılanan Faslı Abdelgani Mzudi ve avukatı Gül Pınar beraat kararından sonra sevinç içinde. 
      DIŞ HABERLER SERVİSİ 

   
   ABD'deki 11 Eylül saldırılarını desteklediği gerekçesiyle Almanya'nın Hamburg kentinde yargılanan Faslı Abdelgani Mzudi'yi savunan Türk avukat Gül Pınar, dünkü duruşmada müvekkilinin beraat etmesinin sevincini yaşadı. Yargıç, saldırıları düzenleyen hava korsanlarından üçünü tanıdığını gizlemeyen, ancak 11 Eylül'le ilgili önceden hiçbir bilgisi olmadığını savunan Mzudi'ye, "Masum olduğuna inanmıyorum, ancak suçunu kanıtlayacak yeterli delil olmadığı için seni beraat ettiriyorum" dedi. 11 Eylül kurbanlarının avukatı Andreas Schulz'un, yeni kanıtlar ortaya çıktığı gerekçesiyle kararı erteleme talebi ise reddedildi. 
   Türk avukat Gül Pınar, savunmasında, hakkında 15 yıl hapis cezası istenen müvekkilinin, 11 Eylül saldırılarıyla ilişkisi olmadığı, sadece Almanya'da bulunan Müslümanlara yardım ettiği tezini öne sürmüştü. Beraat kararının, Savcılık tarafından temyize götürülmesi bekleniyor. 
   
   
   
</TEXT>
</DOC>
