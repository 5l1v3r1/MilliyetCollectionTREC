<DOC>
<DOCNO> 238459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sontur35.html </URL>
<DATE> 2004/05/08/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
İstanbul Emniyet Müdürünün İÜ gözaltına alma olayı ile ilgili açıklaması 
</HEADLINE>
<TEXT>

     İstanbul Emniyet Müdürlüğü, 165 öğrencinin gözaltına alındığı, 3 öğrencinin de yaralandığı İstanbul Üniversitesi'ndeki İÜ eyleme ilişkin açıklama yaptı. 
     Basın Protokol ve Halkla İlişkiler Şube Müdürlüğü'nden yapılan açıklamada, dün İÜ Hukuk Fakültesi'nde ''Demokratik Üniversite Kurultayı Türkiye Buluşması'' konulu toplantı yapıldığı belirtildi. 
     Açıklamada, toplantı sonrasında ellerinde ''YÖK, AKP, sermaye defol, üniversiteler bizimdir'' ibareli ''Öğrenci Koordinasyonu'' imzalı pankart ve ''Öğrenci Koordinasyonu'' flamaları taşıyan 200-250 kişilik öğrenci grubunun, ''Üniversiteler bizimdir, bizimle özgürleşecek, ferman devletin üniversiteler bizimdir-inadına isyan inadına özgürlük'' şeklinde slogan attığı, Merkez Kampus giriş kapısı önüne gelerek, etkinlik ve içeriği hakkında basın açıklaması yaptığı ifade edildi. 
     Öğrenci gruplarının daha sonra havuzlu bahçede toplanarak ateş yakmaları üzerine İÜ Genel Sekreteri ve Güvenlik Danışmanlığı'nca bugün üniversitede sınav yapılacağı, bu nedenle sınıfların hazırlanabilmesi için kampusun boşaltılmasının istendiği kaydedilen açıklamada, şöyle denildi 
     ''Öğrenci grupları, yapılan ikazlara, 'kendilerinin üniversiteyi boşaltmayacakları ve kendilerini kimsenin üniversiteden çıkaramayacağı' şeklinde karşılık vermişlerdir. 
     Daha sonra İÜ Rektörlüğü tarafından güvenlik kuvveti talep edilmiş, üniversite dışında gerekli emniyet tedbirleri aldırılmış, ancak güvenlik güçleri kampus içinde olaya müdahale etmemiştir. 
     Saat 23.00'e kadar İÜ yönetiminin öğrenciler ile görüşmesine rağmen eyleme son verilmemesi nedeniyle, İÜ Rektörlüğü'nün 8 Mayıs 2004 günlü, Valilik makamına muhatap yazıları ile İÜ Hukuk Fakültesi'nin 150-200 öğrenci tarafından fiilen işgal edildiği, yapılan tüm uyarılara rağmen binadan çıkmamakta direnerek ateş yakmak ve yasadışı sloganlar atmak suretiyle eylemlerine devam ettikleri, üniversitenin en kısa sürede tahliyesi için gereğinin yapılması istenmiştir. 
     Saat 02.00 sıralarında öğrenci gruplarının liderleriyle İÜ Genel Sekreteri ve Güvenlik Danışmanı tekrar görüşmüşler ve eylemlerine son vererek üniversiteyi boşaltmaları gerektiğini söylemişlerdir. Üniversite yönetimi tarafından yapılan ikazlara rağmen üniversitenin boşaltılmamasından bahisle güvenlik güçlerinden kampusun tahliye edilmesi hususunun istendiği, öğrencilerin kanunsuz eylemlerine devam etmeleri halinde üniversite yönetiminin talebine istinaden zor kullanılarak bina dışına çıkarılacakları ve gözaltına alınacakları defalarca söylenmiştir. 
     Üniversite yönetiminin ve güvenlik güçlerinin ikazlarının ardından öğrenci grupları koridorlardan Hukuk Fakültesi'nin üst katına çıkarak barikat oluşturmuşlardır.'' Yapılan ikazlara rağmen işgal eylemine devam eden ve güvenlik güçlerinin müdahalesine engel olmak için barikat oluşturarak bina içindeki cam ve kapıları kıran öğrenci grubuna İÜ Rektörlüğü'nün öğrencilerin mutlak çıkartılması yönündeki ısrarlı ve yazılı talepleri doğrultusunda müdahale edildiği belirtilen açıklamada, ''65 bayan, 100 erkek olmak üzere toplam 165 kişi gözaltına alınmıştır. Bu arada yüksekten düşme sonucu yaralanan 3 erkek şahıs da ambulanslarla Haseki Hastanesi'ne intikal ettirilmiştir'' denildi. 
     Bu arada, polis yetkilileri, gözaltına alınanlardan yaşları 18'den küçük olan 8'inin Çocuk Şube Müdürlüğü'ne gönderildiğini, diğer öğrencilerin ise İstanbul Adliyesi'ne sevk edildiğini belirttiler. 
     
</TEXT>
</DOC>
