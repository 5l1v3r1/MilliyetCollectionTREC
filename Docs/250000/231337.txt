<DOC>
<DOCNO> 231337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy17.html </URL>
<DATE> 2004/04/14/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Mahir Kaynak ABD, Türkiye tezkereyi reddettiği an Irak savaşını kaybetti 
</HEADLINE>
<TEXT>

     Gazi Üniversitesi Emekli Öğretim Üyesi Prof. Dr. Mahir Kaynak, ''ABD, Irak savaşını, Türkiye'nin ikinci tezkereyi reddettiği tarihte kaybetti'' dedi. 
     Abant İzzet Baysal Üniversitesi İşletme Topluluğu tarafından düzenlenen ''Kuzey Irak ve Kürt Sorunu'' konulu konferansta konuşan Gazi Üniversitesi Emekli Öğretim Üyesi Prof. Dr. Mahir Kaynak, Irak'ta son yaşanan gelişmelere değinerek şunları söyledi 
     ''ABD, Irak savaşını, Türkiye'nin ikinci tezkereyi reddettiği tarihte kaybetti. Bütün uzmanlar, Irak savaşı öncesinde Türkiye'nin de yer aldığı bir kuzey cephesinin açılmasının gerekliliğine inanıyordu. TBMM tezkereyi reddedince, ABD'nin bütün savaş planları alt üst oldu. ABD, Irak'ta savaşın ilk günlerinde büyük bir başarı kazandı ama bundan sonraki süreçte işi çok zor.'' Prof. Dr. Kaynak, ABD'nin ''Büyük Ortadoğu Projesi'' ile bölgede bir şeyler almak istemediğini belirterek, ''Bu projenin amacı, ABD'nin, bu bölgedeki yeni bir pazarı kontrol etme girişimidir. ABD, bölgedeki kendi çıkarları için rejim değişikliklerine bu aşamada sıcak bakmaz'' diye konuştu. 
     Türkiye'nin terörle mücadele için bugüne kadar 100 milyar dolar harcadığını da iddia eden Kaynak, ''Bu mücadele, dünyanın en pahalı mücadelesiydi. Bu para, terörle mücadele yerine ekonomiye aktarılsaydı. Bugün daha güçlü bir Türkiye olurdu. Bana göre Kürt sorunu ve bölücülüğün arkasında, Türkiye'nin ekonomik olarak zayıf düşürülmesi amacı yatıyor'' şeklinde konuştu. 
     
</TEXT>
</DOC>
