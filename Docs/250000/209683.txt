<DOC>
<DOCNO> 209683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo12.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ın dramı Rüyamda nasıl para bulacağımı görüyorum 
</HEADLINE>
<TEXT>

     Elazığspor Kulübü Başkanı Baki Aydın, kulübün ekonomik sıkıntı içinde bulunduğunu belirterek, ''Rüyalarımda takıma nasıl para bulacağımı görüyorum'' dedi. 
     Baki Aydın, şu ana dek kulübe hiç kimsenin maddi katkı sağlamadığını belirterek, ekonomik konularda çok fazla konuşmadığını, çünkü takımı küçük düşürmek istemediğini söyledi. 
     Belediye başkanlığı için aday adayı olan insanların kendi güçleri ölçüsünde kulübe katkıda bulunmalarını istediğini kaydeden Aydın, bugüne dek yalnızca 1 aday adayının 10 milyar liralık katkı sağladığını bildirdi. 
     Elazığspor'un kentin takımı olduğunu ve bir şirket kulübü olmadığının altını çizen Aydın, şöyle konuştu 
     ''Gece rüyalarımda bile takım nasıl para bulabilirim bunu görüyorum. Gerçekten ekonomik olarak çok zor durumdayız. Sıkıntı yaşadığımız için istediğimiz transferleri yapamıyoruz. Bu dönemde 1 yabancı oyuncu alacağız, ikinci bir oyuncu alamıyoruz. Örneğin teknik direktörümüz Güvenç Kurtar'ın çok istediği Belçika'nın Royal Charleroi Sporting Kulübü'nde oynayan İbrahim Kargbo'yu paramız olmadığı için alamıyoruz. Şehrin takımına sahip çıkmasını istiyorum. Ekonomik sorunlarımız konusunda çok fazla konuşmak istemiyorum ancak herkesin biraz daha duyarlı olmasını bekliyorum.'' Antalya Lara'da 17 gündür süren kampın sona erdiğini ve takımın Elazığ'a geldiğini kaydeden Aydın, ligin ikinci yarısına galibiyetle başlamak istediklerini söyledi. 
     Takımın Gençlerbirliği maçının hazırlıklarına yarın başlayacağını ifade eden Aydın, takıma yeni katılan Ziya, Hüseyin, Tolga ve Ahmet Arslaner'in takımla uyum içinde olduğunu sözlerine ekledi. 
     
</TEXT>
</DOC>
