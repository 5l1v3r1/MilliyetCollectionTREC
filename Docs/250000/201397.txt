<DOC>
<DOCNO> 201397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo08.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya 700 takım geliyor... 
</HEADLINE>
<TEXT>

     Antalya'ya bu kış sezonunda da geçen yıl olduğu gibi 700 civarında futbol takımının kamp amacıyla geleceği bildirildi. 
     A.A muhabirine açıklama yapan Futbol Federasyonu Akdeniz Bölge Müdürü Sadık Deda, Antalya'da geçen yıl 700 civarında futbol takımının kamp yaptığına dikkati çekerek, ''Bu yıl da bazı rezervasyon iptallerine rağmen yaklaşık 700 civarında futbol takımı kamp için Antalya'ya gelecek. Biz bu yıl 950 civarında futbol takımı bekliyorduk ancak iptaller yaşanıyor ya da gelmek isteyenler şimdilik gelmekten vazgeçti'' dedi. 
     Deda, İstanbul'da meydana gelen terör olaylarının değil, UEFA'nın Galatasaray ve Beşiktaş maçlarını terör nedeniyle tarafsız sahaya almasının rezervasyon iptallerini getirdiğini vurgulayarak, rezervasyon iptali yapanların genellikle Avrupa'daki büyük takımlar olduğunu bildirdi. 
     Bugüne dek 650 civarında takımın Antalya'da kamp için rezervasyon yaptırdığına da değinen Deda, ''Ancak UEFA'nın Türk takımlarıyla ilgili kararından sonra yaklaşık 150 takımın rezervasyon iptali yaptığı bildiriliyor. Bu takımların bazılarının iptale rağmen Antalya'ya kamp için gelecğine inanıyorum. Rusya, Ukrayna ve Türk cumhuriyetleri takımları ise rezervasyonlarını 1-2 hafta kala yaptırıyorlar. Bu ülkelerden de 200'ün üzerinde takım bekleniyor'' diye konuştu. 
     
     BÜYÜK TAKIMLAR DA GELECEK 
     Deda, Antalya'ya kamp amacıyla takımların gelecek aydan itibaren geleceğine işaret ederek, şunları söyledi 
     ''PSV Eindhoven, Kaiserslautern, Feyenoord, Werder Bremen gibi büyük takımlar da kamp için Antalya'yı seçtiler. Bunun yanısıra başta Galatasaray, Beşiktaş, Fenerbahçe ve Trabzonspor olmak üzere Birinci Süper, İkinci ve Üçüncü Lig takımları da kamp yeri olarak Antalya'yı tercih etti. Rusya, Ukrayna ve Türk cumhuriyetlerinden 200'ün üzerinde takım, Çin ve Güney Kore başta olmak üzere Uzakdoğu'dan da çok sayıda takım gelecek. Endenozya Milli Takımı da Antalya'da geçen ay 30 gün süreli kamp yapmıştı.'' 
     
     ANTALYA CUP TURNUVASI 
     Deda, Antalya'da 11-18 Ocak tarihleri arasında Galatasaray, Trabzonspor, SV Werder Bremen ve isimleri belirlenmeyen 3 yabancı takımın katılmasıyla ''Antalya Cup Turnuvası'' düzenleneceği vurgulayarak, şöyle devam etti 
     ''Bu gibi turnuvalar ülke tanıtımına büyük katkı sağlıyor. Ancak Atatürk Stadı'ndan başka turnuvaların yapılacağı stat yok. Atatürk Stadı'nın çimleri de ancak bir turnuvayı kaldırabiliyor. Daha çok turnuva düzenlense çok büyük tanıtım olacak. Çünkü turnuvalara katılan yabancı takımların ülke televizyonları bu maçları naklen veriyor. Bu da Antalya'nın tanıtımı demektir.'' Daha çok turnuva için en pratik yolun, Atatürk Stadı'na FIFA'nında kabul ettiği yapay çim yapılması olduğuna işaret eden Deda, normal bir çim sahanın yapımının 120, yıllık bakımının ise 70 milyar liraya malolduğunu, yapay çim sahanın maliyetinin ise 350 milyar lira civarında bulunduğunu, ancak 15-20 yıl bakıma ihtiyaç duyulmadığını kaydetti. Deda, Atatürk Stadı'nın 24 saat üzerinde futbol oynanabilecek yapay çimle kaplatılması durumunda, Antalya'da 3-5 futbol turnuvasının düzenlenebileceğini anlattı. 
     Antalya'da oteller ve devlete ait toplam 100 futbol sahası bulunduğunu ifade eden Deda, Antalya'da futbol saha sayısının 200'e çıkarılması durumunda gelecek takım sayısının 2 bini aşacağına inandığını bildirdi. 
     Antalya'da yalnızca futbol turizminin ön plana çıktığına değinen Deda, Side, Belek ve Kemer yörelerine bazı prefabrik seyircisiz spor salonları yapılması durumunda basketbol, voleybol ve hentbol gibi salon sporları takımlarının da kamp için Antalya'yı seçebileceklerini kaydetti. 
     
     ALMAN HAKEMLER GELİYOR 
     Deda, UEFA'nın kararından sonra bazı takımların Antalya'ya gelmekten vazgeçmesine karşın Kuzey Almanya üst klasmanında bulunan 60 hakemin devre arası kampını Antalya'da geçireceğini, Alman hakemlerin UEFA'dan etkilenmeyerek 10-18 Ocak tarihleri arasında Antalya'da kamp yapacaklarını sözlerine ekledi. 
     
</TEXT>
</DOC>
