<DOC>
<DOCNO> 212518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/yasam/yas20.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Trafik sorununa 'bedava tren'    Özellikle iş çıkışı saatlerindeki trafik yoğunluğunu azaltmak isteyen Belçika'da, bedava tren seferleri başlatılıyor. 1 Mart itibariyle pilot uygulamasına başlanacak bedava tren seferleri, ilk olarak yalnızca devlet memurlarını ve kamu hizmetlerinde çalışanları kapsayacak. İlerleyen aşamalarda özel sektör çalışanlarının, daha sonra da tüm yolcuların dahil edilmesi planlanan program sayesinde, trafik sıkıntısının ortadan kalkması ve hava kirliliğinin önüne geçilmesi bekleniyor. 
   
   Modern korsanların son kurbanı katamaran    Venezüella açıklarında teknesiyle gezerken korsanlar tarafından soyulup öldürülen İtalyan turist Bruno Bianchella'nın Joe's Dog adlı teknesi, Venezüella'daki Margarita Adası limanında tutuluyor. Bianchella, 28 Ocak'ta arkadaşları Daniel Fusco ve Lidio Banchetti ile teknesiyle St. Vincent'ten Venezüella'nın Puerto La Cruz kentine giderken korsanların saldırısına uğramıştı. 
   
   Sahte kimlikle kredi kartı aldılar    İstanbul'da, kimlik bilgilerini elde ettikleri vatandaşlar adına kredi kartı çıkartan 6 kişi gözaltına alındı. Bir bankanın başvurusu üzerine çalışma başlatan Mali Şube Müdürlüğü ekipleri, banka ve kredi kartı dolandırıcılığı yaptıkları belirtilen şebekeyi takibe aldı. Kimlik bilgilerini elde ettikleri vatandaşların adına sahte kimlik düzenleyen şebeke üyeleri, bu kimliklerle bankalara başvurarak kredi kartı istediler. Zanlılar, kredi kartı çıktığı takdirde adlarına sahte kimlik çıkardıkları kişilerin adreslerine gönderilen kartları, para karşılığı anlaştıkları 2 kurye aracılığıyla alarak kullandılar. Şebeke, kuryelere de her 5 kredi kartı için 300 dolar ödedi. Dün yapılan operasyonla gözaltına alınan 6 kişiyle birlikte, 11 sahte nüfus cüzdanı, 22 adet kredi kartı ve sahte sürücü belgeleri de ele geçirildi. Aynı şebekeye üye oldukları öne sürülen 2 kişi de daha önce yakalanmıştı. 
   
   'Trişin'e milyarlık tazminat davası    İzmir'de domuz etinden yapılan çiğköfteden yedikten sonra 'trişinozis' hastası olduğunu belirten İngilizce Öğretmeni Seyidali Ekici, hakkını aramanın peşine düştü. Ekici, İzmir Valiliği, İl Sağlık Müdürlüğü, Konak Belediyesi, köfteyi satan Nusret Ermaner ve eti satan Çakıroğlu Market Sahibi Muzaffer Kurfallı'dan davacı oldu. Halen özel bir ilköğretim okulunda çalışan altı yıllık öğretmen Ekici, açtığı 150 milyar liralık manevi tazminat davası dilekçesinde şunları kaydetti "7 gün tedavi gördüm. Günde 25 tablet ilaç içiyorum. Öğleden sonra kaslarım güçsüzleşiyor. Merdiven çıkmakta zorlanıyorum. Sömestr tatilinde olduğumuz için dinleniyorum. Derste çocukları nasıl eğiteceğim bilemiyorum." 
   
   Haraç çetesine son darbe    Fatih'te, iş yerlerinden haraca bağladığı iddiasıyla yakalanarak cezaevine gönderilen gasp çetesi lideri 'Siirtli Naci' lakaplı Naci Yılmaz'la birlikte çalışan Behçet Sarı, sevgilisi ve 7 adamı gözaltına alındı. Yılmaz'dan sonra grubun faaliyetlerini sürdürdüğü öne sürülen Sarı ve adamlarının polis gibi davranarak 23 otomobil gasp ettiği bildirildi. Yapılan açıklamada, Naci Yılmaz çetesiyle bağlantı içinde bulundukları öne sürülen 9 kişinin daha yakalandığı bildirildi. 
   Bu kişilerin üzerlerinde ve gösterdikleri yerlerde yapılan aramalarda da, 5 adet tabanca, 2 adet sahte sürücü belgesi, 2 çalıntı oto, 1 sahte araç ruhsatı, 2 sahte plaka ve koruyucu yelek ele geçirildi. Silahlardan birinin 2 Mart 2003'te Gaziosmanpaşa'daki Valentino Bar'ın sahibi Dilaver Dölek'in öldürülmesinde kullanıldığı ortaya çıktı. 
   
   Zincirleme kazada 2 bebek öldü    Trabzon'da bir minibüs ile iki otomobilin karıştığı zincirleme trafik kazasında, 2'si bebek 3 kişi hayatını kaybetti. 
   Sürmene Yeniay beldesinin girişinde dün meydana gelen kazada, Rize'den Trabzon yönüne giden İbrahim Aksu'nun kullandığı minibüs, karşı yönden gelen Faruk Kazaz'ın kullandığı otomobille çarpıştı. 
   Duramadı 
   Trabzon yönüne giden ve sürücüsü belirlenemeyen başka bir otomobil de duramayarak kaza yapan araçlara çarptı. 
   Kazada, Kazaz ve kimlikleri belirlenemeyen biri 8, diğeri 6 aylık 2 bebek olay yerinde öldü. Yaralanan Leyla ve Hülya Kazaz Sürmene Devlet Hastanesi'ne, Murat Sarı, Esma Muşçu, İbrahim Aksu, Kenan Vural ile isimleri henüz belirlenemeyen 2 kişi ise Trabzon'daki çeşitli hastanelere kaldırıldı. 
   
   
   
</TEXT>
</DOC>
