<DOC>
<DOCNO> 240124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas01.html </URL>
<DATE> 2004/05/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ateşin üzerinde yürüyerek sınav stresini attılar... 
</HEADLINE>
<TEXT>

     Mersin'in Tarsus İlçesi'nde, ÖSS'ye girecek öğrenciler, çıplak ayakla ateş üzerinde yürüyerek, stres attılar. 
     Tarsus Belediyesi'nce düzenlenen Mersin, Tarsus ve Adana'dan yaklaşık 200 öğrencinin katıldığı ''Stres Atma Teknikleri'' semineri Vuslat Düğün Salonu'nda yapıldı. 
     Kurumsal ve Kişisel Performans Uzmanı Mehmet Boro tarafından verilen seminerde, ÖSS'ye girecek öğrencilere, kendi kendiyle iletişim, düşünce ile vücudun uyumu, hedefe odaklanma, amaca ulaşma, motivasyon, kendine güven ile sınav stresini kontrol altında alma konuları anlatıldı. 
     Boro, sınava girecek öğrencilere, fiziksel problemlerden çok psikolojik sorunların başarıları etkilediğini söyleyerek, duygu ve düşünceyle fizik hareketlerinin de bire bir bağlı olduğunu belirtti. 
     Korku, tereddüt, kendine acıma ve suçluluk duygusu gibi konuların başarıyı engellediğini kaydeden Boro, şunları söyledi 
     ''Kişiler, kendi içlerinde olan başarı bilgisi ve inancını dışarıya çıkartamıyor. Bu seminerle öğrenci ve velilerin kendilerine inanmalarını, güvenmelerini sağlamaya çalışıyoruz. Seçilen amaçlarda, bilinçli şekilde kararlı ve inanarak hareket ederek başarıya ulaşılabilir.'' Boro, daha sonra öğrencileri hipnoz etmeden ateşte yürütüp, tahta kırdırdı ve vücutlarıyla demir eğdirdi. 
     
</TEXT>
</DOC>
