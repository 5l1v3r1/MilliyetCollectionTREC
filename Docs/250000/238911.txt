<DOC>
<DOCNO> 238911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas18.html </URL>
<DATE> 2004/05/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Maradona'nın tedavisi Uyku kürü, sıkı rejim, mutlak huzur 
</HEADLINE>
<TEXT>

     Dünya futbol tarihinin en büyük yıldızlarından, 18 Nisan'da kalp ve solunum rahatsızlıkları nedeniyle hastaneye kaldırılan ve bugün 2. kez taburcu edilerek uyuşturucu tedavi merkezine nakledilen Diego Maradona'nın tedavisinin, ''uyku kürü, sıkı rejim ve mutlak huzur''a dayandığı bildirildi. 
     Arjantin medyasına açıklama yapan uzmanlar, Maradona'nın dün nakledildiği uyuşturucu tedavi kliniğinde tek kişilik bir odada başlayacak uyuşturucu tedavisinin en az 6 ay süreceğini belirttiler. Bazı uzmanlar, bu sürenin 18 ay sürebileceğini kaydettiler. 
     Doktorlar, temel uyuşturucu tedavisine başlamadan önce obez olan eski yıldızı zayıflatmanın yollarını arıyor. 
     Arjantinli futbol ilahı, yattığı özel klinikten dün 2. kez taburcu edilmiş ve Arjantin'in başkenti Buenos Aires'te bulunan İtalyan hastanesi Parc'a bağlı uyuşturucu tedavi merkezine nakledilmişti. 
     Maradona, uyuşturucu tedavisi görmek yerine 4 yıldır yaşadığı Küba'ya dönmek istiyor. Futbol ilahının yakınları, Küba lideri Fidel Castro'nun, Maradona'nın Küba'ya dönmeyi istemesi halinde, kendisine özel bir uçak tahsis edebileceğini açıkladığını belirtmişlerdi. 
     
</TEXT>
</DOC>
