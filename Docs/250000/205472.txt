<DOC>
<DOCNO> 205472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur34.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin seçim öncesi atağına Sezer 'dur' dedi... 
</HEADLINE>
<TEXT>

     Cumhurbaşkanı Ahmet Necdet Sezer, nüfusu 2000'in altındaki belde belediyelerinin kaldırılması ve bazı belediyelerle köylerin Denizli Belediyesi'ne katılmasını öngören yasaları kısmen veto etti. Veto gerekçelerinde, her iki maddenin seçimlerle doğrudan ilgili olduğu ve seçim yasası değişikliği niteliği taşıdığı belirtildi. 
     Cumhurbaşkanlığı'ndan yapılan açıklamaya göre Sezer, 2000'deki genel nüfus sayım sonuçlarına göre il ve ilçe belediyeleriyle büyükşehir belediye sınırları içinde kalan belediyeler hariç, nüfusu 2000'in altında olan belediyelerin tüzel kişiliklerinin 27 Mart 2004'de kalkması ve buraların köye dönüşmesini öngören geçici maddeyi TBMM'ye geri gönderdi. Sezer veto gerekçesinde şu ifadelere yer verdi 
     "Anayasa'nın 67. maddesinin son fıkrasında, seçim yasalarında yapılan değişikliklerin, yürürlüğe girdiği günden başlayarak bir yıl içinde yapılacak seçimlerde uygulanmayacağı kurala bağlanıyor. Bu maddede, siyasal dalgalanmaların seçimleri düzenleyen kurallara yansıyıp, seçim sonuçlarına etkili olmaması amaçlanmıştır. Yasal düzenlemenin niteliğinin ortaya konulması gerekmektedir. Bunun için kuralın içeriği ve etkisi üzerinde durulması, eğer metin seçim yasası kurallarına eşdeğer ve etkililikteyse anayasal yönden değerlendirmeye bağlı tutulması zorunludur." Belediyeler ve köylerin farklı iki yerel yönetim birimini oluşturduklarına dikkat çekilen gerekçede, "Farklı seçim çevrelerinde farklı seçimlerin yapılmasını sağlayacak ve sonucu yönünden seçimlerle doğrudan ilgili olan düzenlemenin, yaklaşık üç ay sonra yapılacak seçimlerde uygulanması olanaklı kılınmıştır" denildi. 
     Sezer, bazı belediye ve köylerin Denizli Belediyesi'ne katılmasını öngören yasanın geçici 3. maddesini de aynı gerekçeyle TBMM'ye iade etti. 
     
</TEXT>
</DOC>
