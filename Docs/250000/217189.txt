<DOC>
<DOCNO> 217189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo08.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet coştu... Spurs, ''Kurtlar''ı susturdu... 
</HEADLINE>
<TEXT>

     ABD Profesyonel Basketbol Ligi'nde NBA 17. hafta mücadelesi, bu sabaha karşı yapılan 9 maçla tamamlandı. 
     NBA'deki gururumuz Hidayet Türkoğlu, takımı San Antonio'nun güçlü rakibi Minnesota Timberwolves'u 94-92 mağlup ettiği karşılaşmada "double -double" yaparak galibiyette önemli rol oynadı. 
     İlk 5 çıktığı maçta 35 dakikada Hidayet sahada kalan Hido, ikilik atışlarda 7'de 2, üçlük atışlarda 6'da 3, serbest atışlarda da 1'de 0'lık isabetle 13 sayı buldu. Hidayet, 12'si savunma olmak üzere 14 ribaund alarak kariyerinin en iyi istatiğini yakaladı. Hidayet'in son çeyreğin başında gelen üstüste 2 üçlüğü takımını 76-66 öne geçirdi ve maçın gidişatını değiştirdi. 
     Maçtan sonra çok kızgın görünen Minnesota'nın koçu Saunders, yaptığı açıklamada, "Hido'nun 14 rebound almasına izin vermemelisiniz. Bu olmamalı" diye konuştu. 
     Ayrıca Tony Parker, 26 sayı, 4 ribaunt, 4 asist ve Tim Duncan 25 sayı, 8 ribaunt ve 2 asistle göz dolduran performanslarıyla galibiyete katkıda bulundular. 
     Minnesota'da ise Kevin Garnet'ın, 28 sayı, 10 ribaunt ve 7 asist ile Sam Cassel'ın, 24 sayı, 3 ribaunt ve 5 asistlik performansları galibiyet için yeterli olmadı. 
     
     MEHMET OKUR'A ŞOK 

     NBA'de diğer temsilcimiz Mehmet Okur ise Detroit Pistons'ın 86-87 kaybettiği karşılaşmada ilk beşteki yerini kaybetti ve sadece 11 dakika sahada kaldı. Takasın son gününde Rasheed Wallace'ı kadrosuna katan Pistons'ın koçu Larry Brown "hiç yıldızının barışmadığı" Mehmet'i yedek oturttu ve aslında bir forvet olan Rasheed'i 5 numaralı pozisyonda başlatmayı tercih etti. Mehmet, 11 dakikada 6 sayı, 4 ribaund ve bir blokla yine de başarılı gözüktü. 
     Pistons'da ayrıca, Richard Hamilton'ın 23 sayı, 6 ribaunt ve 5 asist ile Chauncey Billups'un 15 sayı, 5 ribaunt ve 8 asistlik performansları yenilgiyi engelleyemedi. 
     Böylece Pistons, 58. maçında 24. yenilgisini almış oldu. 
     
     ZAZA OYNAMADI 

     Gürcü asıllı Türk vatandaşı Zaza Paculia'nın sahaya çıkmadığı maçta Orlando'da Juwan Howard 20 sayı, 8 ribaunt ve 2 asistle, Tracy Mcgrady de 19 sayı, 5 ribaunt ve 8 asistle takımlarını galibiyete taşıdılar. 
     Günün en bol skorlu maçı Houston Rockets ve Atlanta Hawks arasında oynandı. Rockets'ın Hawks'ı 123-121 yendiği maçta Yao Ming, Rockets adına 41 sayı atarak günün en skorer ismi oldu. 
     Ligde 18. hafta mücadelesi, yarın sabaha karşı yapılacak 4 maçla başlayacak. 
     NBA'de günün maçlarında alınan sonuçlar şöyle 
     New York Knicks-Cleveland Cavaliers 86-92 Toronto Raptors-Sacramento Kings 81-96 Indiana Pacers-Utah Jazz 94-80 Minnesota Timberwolves-San Antonio Spurs 92-94 Washington Wizards-Milwaukee Bucks 85-113 Detroit Pistons-Orlando Magic 86-87 Phoenix Suns-Los Angeles Lakers 92-104 Houston Rockets-Atlanta Hawks 123-121 Seattle Supersonics-Boston Celtics 108-87 
     
</TEXT>
</DOC>
