<DOC>
<DOCNO> 212552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/soneko02.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocak'ta hangi yatırımcılar kaybetti, kimler kazandı.. 
</HEADLINE>
<TEXT>

     Borsa, Ocak ayını ortalama yüzde 7.33 oranında kayıpla kapadı. 
     Borsanın yanında altın ve döviz de Ocak ayını düşüşlerle kapattı. Altın türlerinde yüzde 9'a yaklaşan düşüşler, dövizde 3.6-6.8 aralığında oldu. Tahvil-bono faizlerinin ortalamalarında çok küçük çapta iniş-çıkışlar gerçekleşti. Banka faizlerinin ortalamalarında ise vadelerine göre 1.25-3.00 puan arasında gerilemeler gözlendi. Repo oranlarında hafif yükseliş kaydedildi. 
     Ocak ayında, Tüpraş ihalesi, Kuzey Kıbrıs'ta hükümet kurulması, IMF'nin 7. Gözden Geçirme çalışmaları ve AB Komisyonu Başkanı Prodi'nin Türkiye'ye gelişi gibi konularda yaşanan gelişmeler borsa ve piyasalar üzerinde etkili oldu. 
     Ay içinde en düşük 16,982.77, en yüksek 20,190.03 puanı gören İMKB endeksi, 1,365.77 puan ve yüzde 7.33 oranında düşüş gösterdi. 
     
     ÖZETLE YATIRIM ARAÇLARI 
     Ocak ayı altın ve dövizde toplu düşüşlere sahne oldu. Banka faizlerinin ortalamalarında 3 puana varan düşüşler gözlenirken, tahvil bono faizlerinde iniş-çıkışlı bir seyir vardı. İMKB İkinci el tahvil ve bono piyasasında Aralık 2003 sonunda oluşan ortalama oranlardan yola çıkılarak yapılan hesaplamalara göre tahvil ve bononun vadelerine göre Ocak ayındaki getirisi yüzde 1.92 ile yüzde 2.14 arasında değişti. 1 aylık mevduat faizi net yüzde 1.77 kazandırdı. Yatırım fonlarına katılma belgeleri aylık ortalama yüzde 0.55 oranında artış kaydederken, reponun net verimi de yüzde 1.65 dolayında gerçekleşti. 
     
     BORSA 
     İMKB Ulusal-100 Endeksi, Ocak ayında 1,365.77 puan düşerek 18,625.02 puandan 17,259.25 puana indi. İMKB'de işlem gören hisse senetlerinin aylık ortalama değer kaybı yüzde 7.33 oldu. 
     Ocak ayında, İMKB Ulusal Mali Endeks 2,073.97 puanlık düşüşle 23,520.80 puana, İMKB Ulusal Sanayi Endeksi 960.54 puanlık düşüşle 15,338.69 puana ve İMKB Ulusal Hizmetler Endeksi 501.77 puanlık düşüşle 9,421.25 puana geriledi. 
     Mali grup hisselerin aylık ortalama değer kaybı yüzde 8.10, sanayi grubundaki hisselerin aylık ortalama değer kaybı yüzde 5.89 ve hizmetler grubundaki hisselerin aylık ortalama kaybı da yüzde 5.06 oldu. 
     
     KAZANANLAR VE KAYBEDENLER 
     Ocak ayında, fiyatı 1,200 liradan 3,800 liraya çıkarak yüzde 211.48 oranında artış kaydeden Mustafa Yılmaz Yatırım Ortaklığı hisseleri en yüksek oranlı getiriyi sağladı. 
     Deniz Yatırım Ortaklığı hisseleri yüzde 134.04'lük artışla ikinci ve Gedik Yatırım Ortaklığı hisseleri de yüzde 125.00'lik artışla üçüncü oldu. 
     M. Zorlu Holding hisseleri Ocak ayında yüzde 31.88 oranında gerileyerek en çok değer yitiren hisse senedi oldu. Işıklar Ambalaj YENİ hisseleri yüzde 31.83'lük düşüşle ikinci, Global Menkul Değerler hisseleri de yüzde 26.42'lik düşüşle üçüncü sırada yer aldı. 
     Ocak ayında İMKB'deki değişik pazarlarda işlem gören toplam 297 hisse senedinden 205 tanesi değer yitirirken, 86 hisse senedi değer kazandı, 6 hissenin fiyatı da aynı kaldı. 
     
     DÖVİZ 
     Ocak ayında dövizde toplu düşüşler yaşandı. İstanbul Serbest piyasada alınıp satılan dövizlerden ABD Doları Ocak ayında Türk Lirası karşısında yüzde 5.19 düşüş göstererek 1 milyon 334 bin liraya geriledi. 
     AB'nin ortak para birimi Euro'nun geçen ayki kaybı yüzde 6.82, İsviçre Frangı'nın yüzde 6.85 ve İngiliz Sterlini'nin ise yüzde 3.66 oldu. 
     Euro, Ocak ayını 1 milyon 654 bin liradan, İngiliz Sterlini 2 milyon 423 bin liradan ve İsviçre Frangı 1 milyon 60 bin liradan tamamladı. 
     
     ALTIN 
     Ocak ayında 24 ayar külçe altının gram satış fiyatı yüzde 8.99, Cumhuriyet altının satış fiyatı da yüzde 8.59 oranında düştü. 
     Cumhuriyet altınının satış fiyatı ay boyunca 11 milyon lira gerileyerek 117 milyon liraya, 24 ayar külçe altının gram satış fiyatı da 1 milyon 700 bin lira gerileyerek 17 milyon 200 bin liraya indi. 
     İstanbul Altın Borsası'nda İAB işlem gören külçe altının gram fiyatı da Ocak ayı boyunca yüzde 7.99'luk düşüşle 17 milyon 284 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Ocak ayındaki ortalama değer artışı yüzde 0.55 olarak gerçekleşti. 
     Katılma belgeleri arasındaki aylık bazda en yüksek oranlı artışlar, yüzde 10.20 ile Pamukbank A Tipi Değişken Fon, yüzde 3.09 ile HSBC Yatırım A Tipi Karma Fon ve yüzde 2.03 ile Tekfenbank B Tipi Değişken Fon belgelerinde kaydedildi. 
     Aylık bazda en çok değer yitiren katılma belgeleri ise yüzde 7.54'lük düşüşle Dış Yatırım A Tipi İMKB-30 Endeks Fon, yüzde 7.'lük düşüşle HSBC Yatırım A Tipi Değişken Fon ve yüzde 7.12'lik düşüşle de İş A Tipi Mali Endeks Fon oldu. 
     Yatırım fonlarının fiyat seyrini izleyen A.A Bileşik Fon Endeksi Ocak ayında 2,582 puan artarak 471,323 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Kasım ayında vadelerine göre kazançları yüzde 1.92 ile yüzde 2.14 arasında oldu. 
     Banka faizlerinin ortalamalarında ay içinde 1.25 ile 3.00 puan arasında değişen düşüşler oldu. Önde gelen ve değerlendirmeye alınan 10 kamu ve özel bankanın Aralık 2003 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.77 olarak gerçekleşti. 
     Aralık 2003 sonunda ortalama yüzde 26'nın hemen üstünde seyreden oranlardan parasını repoda değerlendiren yatırımcılar Ocak ayında yüzde 1.65 dolayında kazanç elde ettiler. 
     
</TEXT>
</DOC>
