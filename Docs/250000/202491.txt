<DOC>
<DOCNO> 202491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko27.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus petrol şirketleri Yukos ve Sibneft birleşmeyecek... 
</HEADLINE>
<TEXT>

     Rusya'nın en büyük petrol şirketleri Yukos ve Sibneft'in, birleşmeme kararı aldıkları bildirildi. 
     İTAR-Tass'a açıklama yapan Sibneft'ten bir yetkili, ''İki şirketin birleşmeme konusunda aldığı karar, şirket yetkilileri tarafından en kısa sürede açıklanacak. İki şirket de bağımsız olarak kalacak'' dedi. 
     Yetkili, iki şirket hissedarlarının vardıkları anlaşma uyarınca Yukos'un, şirketin yüzde 26'lık hissesi ve 3 milyar dolar karşılığı aldığı Sibneft'in yüzde 92'lik bölümünü iade edeceğini söyledi. 
     Sibneft hissedarlarının şirketin yeni tüzüğü konusunda da çalışmalara başlayacağını ifade eden yetkili, ancak tüzük çalışmaları gündeminde birleşmenin iptal edilmesi konusunun olmadığını kaydetti. 
     Varılan anlaşmaya göre, taraflar birleşmeyi bozduğu için herhangi bir tazminat ödemeyecek. 
     Yukos-Sibneft birleşmesi Rusya'daki en büyük şirket birleşmesi olarak tarihe geçerken, birleşmenin gerçekleşmesi halinde Yukos, 19.4 milyar varillik rezerviyle Exxon Mobil, BP ve Shell'in ardından dünyanın en büyük 4. petrol şirketi olacaktı. 
     İki şirketin birleşmesi anlaşmasında, taraflardan birinin vazgeçmesi halinde 2 milyar dolar tazminat ödemesini gerektiren cezai müeyyide de bulunuyordu. 
     
</TEXT>
</DOC>
