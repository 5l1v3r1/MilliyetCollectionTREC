<DOC>
<DOCNO> 240154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/ekonomi/eko06.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'in önceliği eğitime destek vermek 
</HEADLINE>
<TEXT>


Sponsorluk konferansında konuşan Viki Habif Milliyet'in eğitime öncelik verdiğini söyledi 

EKONOMİ SERVİSİ 

Doğan Gazetecilik Reklam Grubu Başkanı Viki Habif, 3. Uluslararası Sponsorluk Konferansı'nda yaptığı konuşmada, ABD'deki bir araştırmaya göre sponsorluk bütçelerinin büyük bölümünün sporla ilgili olduğunu söyledi. ABD'de bu yıl 10 milyar dolarlık sponsorluk yatırımı yapılacağını belirten Habif bunun 8 milyar dolarının spora olduğunu kaydetti. 
Milliyet gazetesinin yıllardan beri mesleki sponsorlukları üstlendiğini anlatan Habif, Abdi İpekçi Gazetecilik Ödülü'nün 1981'den beri verildiğini hatırlattı. Haldun Taner Öykü Ödülü yarışmasıyla gençleri teşvik ettiklerini belirten Habif, İlköğretim Okulları Bilgi Yarışması'nın 1966'dan beri yapılmakta olduğunu söyledi. 
Yılın Sporcusu Yarışması'nın 50 yıldır yapıldığını hatırlatan ve Milliyet Business ile Ernst Young'ın Türkiye'de ilk kez 'yılın girişimcisi' yarışmasını düzenlemeye başladığını kaydeden Habif şöyle konuştu "Milliyet gazetesinin asli birtakım işleri vardır. Bunların bir tanesi eğitimdir. Bir diğeri siyaset, ekonomi, dış haberler konusundaki ağırlığımızdır. Ama eğitim hepsinin önüne geçiyor" dedi. 


</TEXT>
</DOC>
