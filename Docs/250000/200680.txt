<DOC>
<DOCNO> 200680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur24.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de "e-Meclis" seferberliği... Bilgisayar kursu açılacak 
</HEADLINE>
<TEXT>

     ''e-Meclis Projesi'' kapsamında milletvekillerine, danışmanlara ve sekreterlere ayrı ayrı bilgisayar ve internet kursları açılacak. 
     TBMM Başkanlığı İletişim Ofisinden yapılan açıklamaya göre, milletvekillerine dizüstü bilgisayar dağıtımı ile başlayan ''e-Meclis Projesi''nin ikinci adımı olan kurslara TBMM Başkanı Bülent Arınç da katılacak. 
     Arınç, iletişim teknolojilerinden daha verimli bir şekilde faydalanmak ve bilgi eksikliğini gidermek amacıyla düzenlenen kurslarla ilgili olarak milletvekillerine mektup göndererek kurslara katılmalarını, danışmanları ile sekreterlerini de göndermelerini istedi. 
     Geçtiğimiz günlerde milletvekillerine dizüstü bilgisayar verdiklerini ve milletvekilleri için özel internet siteleri hazırladıklarını anımsatan TBMM Başkanı, e-Meclis Projesi'nin zaman içinde Meclis çalışmalarının çok önemli bir parçası haline geleceğini ve bu proje sayesinde daha hızlı, verimli ve daha modern yasama ve denetim çalışmaları yapılacağını belirtti. 
     Kısa süre sonra Meclis'te sundukları bazı hizmetleri internet aracılığı ile yapacaklarını, hizmetlerin daha az kağıt tüketimi, zaman kaybı ve maliyetle gerçekleştirileceğini ifade eden Arınç, mektubunda şunları kaydetti 
     ''Bu nedenle sizlerin, danışmanlarınızın ve sekreterlerinizin bilgisayarları ve interneti en iyi şekilde kullanması gerekir. 
     Bu konuda bir eğitim çalışması başlatıyoruz. Arzu eden milletvekillerimize bilgisayar ve internetten daha verimli faydalanmak için kurs başlatacağız. Arkadaşlarımız bu kurslar sayesinde bilgi teknolojisinin inceliklerini öğrenecekler. Kendim, bu kurslara katılacak ilk kişilerden olacağım.'' İnternet sitelerinin kullanımı, yenilenmesi ve düzenlenmesi konusunda danışmanlar için de kurslar düzenlendiğini belirten Arınç, milletvekillerinden, danışmanlarını bu kurslara göndermelerini istedi. 
     Arınç, mektubunun sonunda şu ifadelere yer verdi 
     ''Eminim ki, yakın gelecekte Meclisimiz Türkiye'nin en iyi teknolojik donanımına sahip kurumu olacaktır. Bunun için var gücümüzle çalışmaya devam edeceğiz. Bizim varlık sebebimiz de budur. Zira Türkiye buna layıktır, yüce Meclisimiz buna layıktır, milletimizin temsilcisi olan sizler buna layıksınız. 
     Sizler ne kadar iyi, ne kadar verimli çalışırsanız bu Meclis o kadar güçlü olur. Bu Meclis ne kadar güçlü olursa, demokrasi o kadar yaygın ve yerleşik olur. Demokrasimiz ne kadar yerleşik olursa halkımız o kadar özgür ve mutlu olur. 
     Bu nedenle sizi önemsiyorum, çalışmalarınızı önemsiyorum.'' 
     
</TEXT>
</DOC>
