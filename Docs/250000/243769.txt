<DOC>
<DOCNO> 243769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun14.html </URL>
<DATE> 2004/05/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Suudi Arabistan'da rehin alınan 5 Lübnanlı serbest bırakıldı... 
</HEADLINE>
<TEXT>

     Suudi Arabistan'ın El Huber kentinde, bir petrol şirketi için çalışan yabancıların kaldığı sitelere yönelik saldırıda rehin alınan 5 Lübnanlının serbest bırakıldığı bildirildi. 
     Lübnan'ın Suudi Arabistan Büyükelçisi Ahmet Çemmet, Associated Press'e telefonla yaptığı açıklamada, Suudi güvenlik güçlerinin, Oasis sitesinde rehin alınan Lübnanlı bir erkek, eşi ve çocuğu ile bir kadın ve çocuğunun serbest bırakılmasını sağladığını söyledi. 
     Çemmet, başka rehine olup olmadığını bilmediğini kaydetti. 
     Güvenlik kaynakları, kimliği belirlenemeyen saldırganların açtığı ateşte ölenlerin sayısının 7'e yükseldiğini, çok sayıda yaralı olduğunu duyurmuştu. 
     Saldırının sorumluluğunu El Kaide üstlenmiş, örgütün bir internet sitesine gönderdiği açıklamada ''Kahraman mücahitlerimiz, Müslümanların zenginliklerini çalan Amerikan şirketlerine baskın düzenledi'' denilmişti. 

     
</TEXT>
</DOC>
