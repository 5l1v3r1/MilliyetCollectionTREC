<DOC>
<DOCNO> 238909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas16.html </URL>
<DATE> 2004/05/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Eurovision'a doğru... İstanbul'a bayılan Almanlar Sertab'a duacı... 
</HEADLINE>
<TEXT>

     Almanya'nın en büyük ikinci müzik kanalı Viva Televizyonu'nun Genel Müdürü Jorg Grabosch, Sertab Erener sayesinde İstanbul'a geldiklerini belirterek, ''Yoksa çok şey kaçırmış olacaktık'' dedi. 
     49. Eurovision Şarkı Yarışması'nı izlemek üzere Türkiye'ye gelen Avrupa Yayın Birliği'ne üye medya temsilcileri için danışmanlık şirketi D D Consulting tarafından Swissotel'de ''Europa Forum 2004'' düzenlendi. 
     Forumun ''Medya Eurovision'' konulu oturumunda konuşan Alman müzik kanalı Viva Televizyonu'nun Genel Müdürü Jorg Grabosch, Sertab Erener'den sonra Tarkan ve Mustafa Sandal'ın da ülkelerinde pop-eğlence dünyasının önemli isimleri haline gelmeye başladığını anlattı. 
     Bu hafta Erener'le ilgili bir program yapacaklarını kaydeden Grabosch, ''Kendisini ve diğer Türk sanatçıları Almanya ve Avrupa'da aramıza almaktan çok memnunuz. Sertab sayesinde İstanbul'a geldik. Yoksa çok şey kaçırmış olacaktık'' diye konuştu. 
     Grabosch, her akşam Galata'dan yaptıkları yayınlarla İstanbul'un yıldızlarını ve gerçek sanatçılarını ülkesinde tanıttıklarını söyledi. 
     Sertab Erener de, geçen yıldan bu yana nerede olursa olsun ülkeyi temsil eder duruma geldiğini ve birçok tanıtım gecesinde yer aldığını anlattı. 
     Erener, bu süre zarfında Avrupa'nın 13 ülkesini dolaştığını, çok insan tanıdığını ve çok eğlendiğini ifade etti. 
     49. Eurovision Şarkı Yarışması sunucularından Korhan Abay da, bu sunuculukla gençlik hayalini gerçekleştirdiğini belirterek, ''O gece Avrupalılar'ın gözünde Türk resmi biraz da ben ve Meltem olacağız. Bu çok büyük bir sorumluluk. Bu işin altından kalkacak yetenek, birikim ve donanımımız olduğuna inanıyoruz. Allah bizi utandırmasın'' diye konuştu. 
     Yarışmanın belli bir formatı olduğu için onun dışına çıkmanın pek mümkün olmadığını da kaydeden Abay, Ukrayna'nın parçasını çok beğendiğini, Yunanistan'ın da çok iddialı hazırlandığını söyledi. Abay, Athena'nın parçasının da çok sıcak ve sevimli olduğunu belirtti. 
     Meltem Cumbul da, en fazla dikkat ettikleri şeyin, seyircilerin kendilerini evinde gibi hissetmelerini sağlamak olduğunu, bu nedenle de konuşmalarda çok sıcak ifadelerin yer aldığını dile getirdi. 
     Bugüne kadar salon içindeki seyircilerin çok kullanılmadığını da söyleyen Cumbul, onlara yönelik de çalışmaları bulunduğunu kaydetti. 
     
</TEXT>
</DOC>
