<DOC>
<DOCNO> 222282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sontur07.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Sağlık çalışanlarının çözüm bekleyen birçok sorunu vardır... 
</HEADLINE>
<TEXT>

     Cumhurbaşkanı Ahmet Necdet Sezer, yurttaşların ve başta doktorlar olmak üzere sağlık çalışanlarının çözüm bekleyen birçok sorunu bulunduğunu, olumlu gelişmelere karşın henüz istenilen düzeye gelinemediğini belirterek, Türkiye'nin sağlık alanında çağdaş dünyanın ölçütlerini yakalaması gerektiğini söyledi. 
     Sezer, 14 Mart Tıp Bayramı dolayısıyla Ankara Üniversitesi Tıp Fakültesi Morfoloji Binası'nda düzenlenen kutlama törenine katıldı. 
     Törende konuşan Sezer, insan yaşamını herşeyin üzerinde tutan, tüm güç koşullara karşın özveriyle çalışan doktorların ve sağlık çalışanlarının ''Tıp Bayramı'' coşkusunu paylaşmaktan mutluluk duyduğunu dile getirdi. 
     Üniversite yıllarında zorlu bir eğitim süreciyle başlayan doktorluğun, sürekli yenilenmeyi, gelişmeleri izlemeyi, bilimsel araştırmaların merkezinde olmayı gerektiren bir meslek olduğuna işaret eden Sezer, ''Bu kutsal, saygın ve onurlu mesleği seçen, kendisini insanlığa adayan tüm doktorlarımıza ve sağlık personeline yurttaşlarımız adına şükranlarımı sunuyorum'' dedi. 
     Tıbbın amacının, insanların daha sağlıklı ve daha mutlu bir yaşam sürmesi olduğuna dikkat çeken Sezer, özellikle geçen yüzyılda tıp alanında hastalıkların tanı ve iyileştirilmesinde yeni yöntemler geliştirildiğini, bu yöntemlerin uygulanmasıyla insan yaşamının uzatılması ve yaşam kalitesinin artırılması konusunda önemli yol alındığını anlattı. 
     
     ''BAŞARILI ÇALIŞMALAR KIVANÇ VERİYOR'' 

     Sezer, bilim insanlarının tüm insanlığa hizmet eden özverili çalışmaları sonucu elde ettikleri buluşların insan yaşamını kolaylaştırdığını, insanların daha mutlu ve sağlıklı yaşamasına olanak tanıdığını ifade etti. 
     ''Türk tıbbının, doktorların ve diğer sağlık personelinin gösterdiği üstün çabalarla kimi zaman tıp bilimini yönlendiren gelişmelere öncülük ettiğini'' belirten Sezer, ''Bugün bilim insanlarımızın, yurdumuzda ve dünyanın çeşitli ülkelerinde yaptıkları başarılı çalışmalarla tıp bilimine katkıda bulunması hepimize kıvanç vermektedir'' dedi. 
     Sağlıklı yaşamın, her bireyin temel hakkı olduğuna işaret eden Sezer, bu hakkın tüm yurttaşlarca eksiksiz kullanılabilmesinin, sağlık hizmetlerinin kalitesinin ve sağlık alanında ulaşılan düzeyin, günümüzde çağdaşlık göstergelerinden kabul edildiğini vurguladı. 
     
     ''DENGELİ DAĞILIM SAĞLANAMADI'' 

     Sezer, şunları kaydetti 
     ''Devletin, bireylere sağlıklı ve kaliteli bir yaşam sürdürebilecekleri sosyo-ekonomik ve kültürel ortamı sağlaması temel koşuldur. Kuruluşundan bu yana, sağlık hizmetlerinin yaygınlaştırılması ve geliştirilmesine özel önem veren Türkiye Cumhuriyeti, tıp alanında dünyadaki ilerlemelere koşut gelişim sergilemiştir. Tüm olumlu gelişmelere karşın, doktorlarımız, sağlık personelimiz ve hastalarımız yönünden bakıldığında, henüz istenilen düzeye ulaştığımızı söylemek güçtür. 
     Sağlık hizmetlerinin ülke geneline yaygınlaştırılması çalışmaları ile hastane ve nitelikli personel sayısında önemli artışlar kaydedilmiş, ancak, ülkede dengeli bir dağılım sağlanamamıştır. Yurttaşlarımızın ve başta doktorlarımız olmak üzere sağlık çalışanlarının çözüm bekleyen birçok sorunu vardır. Çağdaşlık yarışındaki savımızın sürdürülebilmesi için, sağlık sistemimizin geliştirilmesi, bu kapsamda daha kaliteli sağlık hizmetlerinden tüm yurttaşların eşit olarak yararlandırılması öncelikli görevimizdir.'' 
     
     ''KAYNAK ARTIRILMALI'' 

     Bunun için bir yandan sağlık sisteminin aksayan yönlerini düzeltmek amacıyla gerekli adımlar atılırken, diğer yandan da sağlık hizmetlerine daha çok kaynak ayrılması ve yatırımların sürdürülmesinin zorunlu olduğunu vurgulayan Sezer, şöyle konuştu 
     ''Türkiye, sağlık alanında çağdaş dünyanın ölçütlerini yakalamak, sağlık sisteminin aksayan yönlerini düzeltmek, var olan uygulamaları geliştirmek ve bu doğrultuda geleceğe dönük planlamalarını gözden geçirmek zorundadır. Büyük sorumluluk üstlenerek, çalışmalarını yurdun dört bir yanında özveriyle sürdüren tüm sağlık personelimize hak ettikleri yaşam olanaklarının sağlanması, çalışma saatlerinin ve hasta yoğunluğunun azaltılmasına yönelik düzenlemelerin yapılması, sağlık hizmetlerinde kaliteyi artıracak önemli etkenlerdendir. Sorunlara uzun erimli ve kalıcı çözümler üretilmeli, insanımızın gereksinimlerinin daha iyi karşılanması yönünde beklenilen düzenlemeler, konunun taraflarının görüşleri, önerileri ve istekleri de dikkate alınarak bir an önce yaşama geçirilmelidir. Sağlık hizmetlerinin etkin ve ulaşılabilir kılınması, hastane koşullarının iyileştirilmesi, koruyucu hekimlik uygulamalarının yaygınlaştırılması ve nitelikli personel gereksiniminin karşılanması yönündeki çabalara hız verilmelidir.'' 
     
     ''BİREYLER BİLİNÇLENDİRİLMELİ'' 

     Cumhurbaşkanı Sezer, sağlık alanında yaşanan sıkıntılarla başedilebilmesi ve sorunlar büyümeden kalıcı çözümlere ulaşılması için, beslenmeden yaşam düzenine kadar bireylerin bilinçlendirilmesi gerektiğini vurguladı. 
     Türkiye'nin temel sorunlarını çözdükçe, yurttaşların gönenç düzeyinin yükselerek çağdaş yaşam olanaklarına kavuşacaklarına işaret eden Sezer, ''Hedefimiz, yurttaşlarımızı en iyi yaşam olanaklarına kavuşturmak ve onların sağlık, eğitim ve diğer hizmetlerden daha iyi yararlanmasını sağlamaktır'' dedi. 
     Herkesin sağlık hizmetlerinden yararlandığı, gönence kavuştuğu ve temiz bir çevrede yaşadığı bir Türkiye özlemine ancak, devletin yanı sıra, toplumun tüm kesimlerinin anlayış birliği içinde yürütecekleri ortak çabalarla ulaşılabileceğinin unutulmamasını isteyen Sezer, doktorların yoğun, stresli çalışma koşullarında, herkesin yardımına, güvenine, desteğine gereksinim duyduklarının gözardı edilmemesi gerektiğini belirtti. 
     Cumhurbaşkanı Sezer, ''Sağlık alanındaki tüm sorunların kısa sürede çözülmesini umut ediyor, insanı yaşatmayı, insanlığa daha nitelikli bir yaşam sunmayı amaç edinen, bu kutsal, saygın ve onurlu mesleği büyük özveriyle yerine getiren doktorlarımız ile diğer sağlık çalışanlarımızın Tıp Bayramı'nı kutluyor, esenlikler diliyorum'' diyerek konuşmasını tamamladı. 
     
</TEXT>
</DOC>
