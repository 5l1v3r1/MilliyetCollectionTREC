<DOC>
<DOCNO> 245251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun31.html </URL>
<DATE> 2004/06/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Mafya hesaplaşması kanlı bitti 3 ölü 
</HEADLINE>
<TEXT>

     Bulgaristan'da mafya grupları arasındaki kanlı hesaplaşmaların sonu gelmiyor. 
     Başkent Sofya'da bugün bir mafya grubunun lideriyle iki koruması silahlı saldırıda öldürüldü. 
     İçişleri Bakanlığı'ndan edinilen bilgiye göre, hırsızlık, soygun ve uyuşturucu kaçakçılığından sabıkalı ''Mitko Malkiya'' lakabıyla tanınan Dimitar Valçev, bugün öğlen saatlerinde Sofya'nın Studenskigrad semtindeki bir barda papaz kıyafetli iki kişinin silahlı saldırısına uğradı. 
     Ellerindeki otomatik tabancalarla barda bulunanları kurşun yağmuruna tutan saldırganlar, Dimitar Valçev ile iki koruması, Kloyan Sveteslavov ve Jivko İvanov'u öldürdüler. 
     Silahlı çatışma sırasında Valçev'in diğer iki koruması da ağır yaralandı. Saldırganlar cinayetleri işledikten sonra yaya olarak olay yerinden kaçmayı başardılar. 
     Hastaneye kaldırılan iki korumanın sağlık durumlarının ciddi olduğu belirtildi. 
     Polis silahlı saldırının mafya grupları arasındaki çıkar çatışmasından kaynaklandığını tahmin ediyor. 
     Olayla ilgili soruşturmanın çok yönlü olarak sürdürüldüğü ve katillerin yakalanması için ülke genelinde operasyonlara başlandığı açıklandı. 
     
</TEXT>
</DOC>
