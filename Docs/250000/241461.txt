<DOC>
<DOCNO> 241461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo20.html </URL>
<DATE> 2004/05/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beşiktaş Başkan adayı Keçeci Beşiktaş'ın üzerindeki kiri ben temizlerim 
</HEADLINE>
<TEXT>

     Beşiktaş Kulübü başkan adaylarından Affan Keçeci, milyonlarca taraftarı ile 100 yıllık bir camia olan Beşiktaş'ın üzerindeki kara bulutlardan hicap duyduğunu belirterek, ''Beşiktaş'ın üzerindeki toz değil, kirdir. Bu kirliliği ancak ben temizlerim'' dedi. 
     Beşiktaş'ın, sportif başarılar dışındaki konularla gazetelerin birinci sayfalarında gündeme gelmesinin ''kabul edilemez'' olduğunu kaydeden Keçeci, yaptığı yazılı açıklamada, yaşanan rezaletten tüm Beşiktaşlılar gibi kendisinin de utanç duyduğunu ifade etti. 
     Beşiktaşlılık ruhunu bilmeyen kişilerin açtığı kirliliğin temizleneceğini, bunun için göreve talip olduklarını anlatan Keçeci, göreve geldiklerinde, Beşiktaş'ı 100 yıl boyunca yücelterek Türkiye'nin en saygın kurumlarından ve en geniş camialarından biri yapan etik değerleri ve ilkeleri yeniden canlandıracaklarını bildirdi. 
     ''Beşiktaş'ın yanına bile yaklaşamayacak düzeyde kişilerin, Beşiktaş ile gündeme gelmesini hiçbir Beşiktaşlının içine sindiremediğini'' savunan Keçeci, ''Bugün gördüğümüz tablo gerçek Beşiktaş değildir. Ama kimse merak etmesin. Beşiktaşımız sahipsiz değildir. Gerçek Beşiktaşlıları oluşturan büyük sessiz çoğunluğun, genel kurulumuzda, oylarıyla ilkelerine sahip çıkacağına inancım tamdır'' dedi. 
     
</TEXT>
</DOC>
