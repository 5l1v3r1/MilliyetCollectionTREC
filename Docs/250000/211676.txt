<DOC>
<DOCNO> 211676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun19.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM, Kıbrıs Raporu'nu kabul etti 
</HEADLINE>
<TEXT>

     Avrupa Konseyi Parlamenterler Meclisi AKPM , Kıbrıs'ta müzakerelerin BM Genel Sekreteri Kofi Annan'ın planı temelinde, vakit geçirilmeden başlatılması çağrısında bulundu. 
     AKPM genel kurulu, Macar parlamenter Matyas Eörsi tarafından hazırlanan Kıbrıs raporu ve buna ilişkin tavsiye karar tasarısını kabul etti. 
     AKPM toplantılarına katılan Türk parlamenterler tarafından ''dengeli'' olarak nitelenen kararda AB, Türkiye, Yunanistan ve Kıbrıs'taki iki topluma çeşitli tavsiyelerde bulunuluyor. 
     AKPM'de oybirliğiyle kabul edilen rapor ve buna bağlı kararda, AB'nin, Türkiye'ye tam üyelik müzakerelerinin başlaması yönünde daha açık bir mesaj vererek, Kıbrıs sorununun çözümü için Ankara'yı cesaretlendirmesi gerektiği bildirildi. 
     Tavsiye kararında AB'den, KKTC'deki mal ve ürünlerin AB pazarlarına girişi önündeki engellerin azaltılması da istendi. 
     Kıbrıs'taki iki toplumun liderlerinden güven artırıcı önlemleri geliştirmeleri istenen raporda, liderlere, bu yönde olumlu adımlar atmaları çağrısı yapıldı. 
     
     ''TÜRKİYE ASKER ÇEKSİN'' TAVSİYESİ 

     Kıbrıs sorununun çözümü konusunda Türkiye'deki hükümetin ''açık görüşlü ve pragmatik'' olmasından memnuniyet duyulduğu ifade edilen kararda, Ankara'dan, görüşmelerin başlaması için ağırlığını koyması ve Rum kesimiyle ilişkilerini geliştirmesi istendi. 
     Oylama sırasında kabul edilen bir değişiklik önergesiyle, Türkiye'den çözüm arayışları çerçevesinde iyi niyetini göstermek amacıyla önemli miktarda askerini adadan çekmesi çağrısında bulunuldu. 
     Oylamada kabul edilen başka bir önergede ise ''Kopenhag kriterleri yerine getirilir getirilmez Türkiye ile tam üyelik müzakerelerine başlanacağı konusunda AB'nin açık garanti vermesi'' çağrısında bulunuldu. 
     
     RUMLARA UYARILAR 

     Kıbrıslı Rum yöneticilere yönelik uyarılarda, ''Kıbrıs'ta hakim konumda ve Kıbrıslı Türkler için tehdit oluşturdukları yolunda algılanabilecek açıklama ve davranışlardan kaçınmaları'' istendi. 
     Rum yönetiminden, KKTC'nin diğer ülkelerle ticari ilişkilerine kolaylık göstermesi talep edildi ve ''iki toplum arasındaki temaslar konusunda ortaya çıkan sorunların aşılmasında da Rum yönetiminin ortadaki zorlukları çözmesi gerektiği'' vurgulandı. 
     Raporda ayrıca Kıbrıs Rum yönetiminden, AB üyesi olduktan sonra, Türkiye'nin AB üyeliğine karşı çıkmaması istendi. 
     Yunanistan'dan da, görüşmelerin tekrar başlamasına katkıda bulunmasını isteyen AKPM, Atina'dan Rum yönetimini Annan planı çerçevesindeki çözüm için cesaretlendirmesini istedi. 
     
     KKTC'YE TAVSİYELER 

     Raporun KKTC'ye yönelik tavsiye kısmında ise zaman kaybedilmeden Annan planı temelinde görüşme masasına dönülmesi istendi ve güvensizlik ortamının aşılması için geçmişteki korkuların yeniden gündeme getirilmesinden kaçınılması çağrısı yapıldı. 
     KKTC'nin AB'ye karşı daha olumlu bir yaklaşım göstermesi istenirken, KKTC yönetiminin medyanın ifade özgürlüğünü güvence altına alması gerektiği görüşü savunuldu. 
     AKPM Türk Heyeti Başkanı Murat Mercan, ''Kıbrıs'ta çözüm fırsatının artık kaçırılmaması gerektiğini'' söyledi. 
     AKPM genel kurul oturumunda Kıbrıs raporunun tartışılması sırasında söz alan AK Parti Genel Başkan Yardımcısı Mercan, hükümetin, Kıbrıs sorununun çözümü konusunda son günlerde gösterdiği kararlı çabaya değinerek, çözüm için ortaya çıkan bu fırsatın değerlendirilmesi gerektiğini bildirdi. 
     Türkiye ve KKTC'nin çözüm konusunda yapıcı adımlar attığını kaydeden Mercan, ''Yunanistan ve Rum kesiminden de aynı çabayı bekliyoruz'' dedi. 
     CHP milletvekili Abdülkadir Ateş, yaptığı konuşmada, Yunan ve Rum parlamenterlerin konuşmaları sırasında tahrik edici ve olumsuz tavır sergilemelerini eleştirerek, ''AKPM genel kurul oturumu, uluslararası bir platform, milletvekilleri burayı seçmenlerine mesaj gönderme yeri olarak görmesin'' diye konuştu. 
     Ateş, iki toplumun haklarını da garanti edecek kalıcı bir çözümden yana olduklarını söyledi. 
     AKPM genel kurul oturumunda kabul edilen tavsiye karar tasarısında, Avrupa Konseyi Bakanlar Komitesi'nden Kıbrıs sorununun çözümü konusuna daha aktif katkıda bulunması istendi. 
     Genel kurul oturumunda yapılan tartışmada, Avrupalı parlamenterlerin önemli bir kısmı, Türk hükümetinin Kıbrıs sorununun çözümü konusunda gösterdiği çabayı destekleyen ve öven konuşmalar yaptı. 
     
</TEXT>
</DOC>
