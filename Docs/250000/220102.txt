<DOC>
<DOCNO> 220102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur16.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü Polis AB'ye girmeyi istiyor 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, Türk polisinin Avrupa Birliği'ne canla, başla, yürekle girmeyi arzu ettiğini belirterek, insan hakları ihlalleri konusunda sıfır toleransla hareket ettiklerini bildirdi. 
     Er, Emniyet Genel Müdürlüğü'nde düzenlediği basın toplantısında İstanbul'da NTV muhabiri Hilmi Hacaloğlu'nun polis tarafından gözaltına alınması ve tartaklanma iddialarıyla ilgili soruları yanıtladı. Er, polisin 2559 Sayılı Polis Vazife ve Selahiyet Kanunu çerçevesinde, adli ve idari görevini yerine getirdiğini belirterek, dün meydana gelen olayın üzüntü verici olduğunu kaydetti. Konuyla ilgili inceleme başlatıldığını hatırlatan Er, Türkiye Cumhuriyeti'nde hiç kimseye suç işleme hakkı verilmediğini vurgulayarak, ''Eğer suç işlenmişse, ortada bir suç varsa, suç işleyen gereken cezayı görecektir'' diye konuştu. 
     Başbakanlık İnsan Hakları Komisyonunun insan hakları ihlalleri ile ilgili Ocak ayı raporunda, polisin ön planda olduğunu hatırlatan bir gazeteciye Er, Ocak ayında 19 bin 766 kişinin gözaltına alındığını belirterek, insan hakları konusuna çok önem verdiklerini bu konuda teşkilat olarak ''sıfır toleransla'' çalıştıklarını söyledi. 
     ''Polisin insan haklarına yönelik ihlallerin AB'ye karşı oldukları'' şeklinde yorumlanıp yorumlanamayacağının sorulması üzerine de sözcü Er, ''Hayır, Türkiye Cumhuriyeti devletinin bir polisi olarak AB'ye karşı olmamız asla söz konusu olamaz. Polisimiz de Avrupa Birliği'ne canla başla yürekle girmeyi istiyor'' diye konuştu. 
     Emniyet teşkilatının eğitime büyük önem vererek, polisin hata ve kusurlarını ortadan kaldırmaya yönelik çalışmalar yaptığını hatırlatan Er, Başbakan Recep Tayyip Erdoğan'ın polis helikopterini kullanmasıyla ilgili olarak da, helikopter kullanımıyla ilgili bir yönetmelik olduğunu, ayrıca seçimlerle ilgili henüz propaganda yasağının başlamadığını hatırlattı. Er,''Devlete ait bir helikopteri devletin başbakanı kullanabilir'' dedi. 
     Emniyet Genel Müdürlüğü Sözcüsü Er, toplantıda ayrıca alkollü araç kullanımı ile ilgili vatandaşları uyararak, ''alkollü araç kullanımının mazeretinin olamayacağını'' söyledi. 1997-2003 yılları arasında 589 bin 992 sürücünün ehliyetine alkollü araç kullandıkları gerekçesiyle el konulduğunu hatırlatan Er, geçen yıl ise 65 bin 851 sürücünün ehliyetinin, alkollü araç kullandıkları için polis tarafından alındığını hatırlattı. 
     Ramazan Er, yapılan denetimler ve eğitim çalışmaları sonunda vatandaşların bu konuda daha da bilinçleneceğine inandıkların vurgulayarak, ''Alkollü olan sürücülerin araçlarını uygun bir yere park ederek, toplu taşıma araçlarını veya taksileri kullanmalarını öneriyoruz'' dedi. 
     
</TEXT>
</DOC>
