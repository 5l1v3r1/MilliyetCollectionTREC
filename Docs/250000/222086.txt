<DOC>
<DOCNO> 222086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur21.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
35 baro başkanından açıklama Yargı bağımsız değil... 
</HEADLINE>
<TEXT>

     İstanbul Barosu'nca başlatılan ''Hukuk Devleti ve Yargı Reformu'' kampanyası kapsamında 35 baronun başkanı adına ortak basın açıklaması yapıldı ve ardından Galatasaray'dan Taksim'e yürünerek Cumhuriyet Anıtı'na çelenk bırakıldı. 
     Odakule'deki İstanbul Barosu önünde biraraya gelen baro başkan ve temsilcileri ile avukatlar adına ortak açıklamayı, İstanbul Barosu Başkanı Kazım Kolcuoğlu okudu. 
     ''Hukuk kurumu olan baroların, Türkiye'de hukuk devletinin kurulması ve adil yargılama hakkının sağlanması konusunda önemli sorunları bulunduğu'' vurgulanan açıklamada, bu sorunların çözümü için halkın tüm kesimlerinin aynı duyarlılığı göstermesi ve birlikte uğraşı vermesi gerektiğine dikkat çekildi. 
     Açıklamada, ''bu inançla 'Hukuk Devleti ve Yargı Reformu' kampanyası başlatıldığı'' anlatılarak, şöyle denildi 
     ''Hukuk devleti, tüm eylem ve işlemleri hukuka ve anayasal kurum ve kurallara uyan devlettir. Devletin eylem ve işlemlerini hukuka uygunluğunu denetleyecek anayasal erk de, kuşkusuz yargıdır. Hukuk devletinin güvencesi yargı erkidir. Öncelikle yargının tam bağımsızlığı ve yargıcın ise güvenceli olması sağlanmalıdır. Bugünkü koşullarda yargının bağımsız, yargıcın güvencede olduğunu söylemek olanaksızdır. Yargı bağımsızlığı olmadan insan olmaz, insan hakları olmaz, ulus olmaz, hukuk devleti olmaz.'' Ortak açıklamada, ''siyasi iktidarların, ülke sorunlarını hukuk devleti ile aşmak yerine kendilerine oy ve kolay yöntem sağlayan önlemleri, buyrukları altında tuttukları polis kadrolarını kullanmayı seçtikleri'' savunuldu. 
     ''Yargının saymakla bitmeyen sorunları çözüm beklerken, yargı denetimini etkisiz kılarak keyfilik ve yolsuzluk düzeninin sürdürüldüğü'' öne sürülen açıklamada, ''siyasi iktidarların zaman zaman da 'yargının yasama ve yürütmenin önünde engel oluşturduğu, yargıya ve yargıca güvenmediklerini' söyleme cüretini gösterdikleri'' iddia edildi. 
     
     YARGI REFORMU İSTENMESİNDEKİ AMAÇLAR... 
     Açıklamada, ''bütün bu olumsuzlukların sonucu olarak Türk yargısının bina, personel ve donanım yetersizliği içinde ağır iş yükü altında ezildiği'' kaydedilerek, yargı reformu istenmesindeki amaçlar da şöyle sıralandı 
     ''Yargı bağımsızlığı ve yargıç güvencesinin sağlanması, yargıç, savcı açığının giderilerek iş yükünün azaltılması, yargıya bağlı adli kolluğun kurulması, usul yasalarının yeniden düzenlenerek yargılamanın güvenli kılınması, davaların makul süre içinde karara varmasının sağlanması, yargılamanın yapıldığı adliye binalarının yargının anlamına uygun donanımlı hale getirilmesi, yargıçların bilgilendirilmesini sağlayacak meslek içi eğitim ve donanıma sahip kılınması, yargıç ve savcılara konumları ve görevleri göz önüne alınarak yeterli ölçüde ücret ödenmesi.'' Ortak açıklamada, İstanbul Barosu'nun başlattığı kampanyanın önemine de işaret edilerek, ''Hukuk Devleti ve Yargı Reformu'' konusunun halkın da sorunu olduğu, ''bundan dolayı da tüm meslek odaları ve demokratik kitle örgütlerine bu uğraşıya katılmaları'' çağrısında bulunuldu. 
     
     KOLCUOĞLU, SORULARI YANITLADI 
     Daha sonra basın mensuplarının sorularını yanıtlayan İstanbul Barosu Başkanı Kazım Kolcuoğlu, ''kampanyayla neyi hedefledikleri'' yolundaki soru üzerine, temel amaçlarının yargıdaki sorunları çözmek olduğunu söyledi. 
     Kampanyalarını Anadolu'ya da yayacaklarını belirten Kolcuoğlu, neler istediklerini bir rapor halinde kamuoyuna açıklayacaklarını bildirdi. 
     Kolcuoğlu, ''hukuk devleti ve yargı reformu konusunda siyasilerin duyarlı hale getirilmesi için halkın talepte bulunması gerektiğini'' vurgulayarak, ''Bu sorun, halkın da sorunu. Siyasilere baskı yapılmasını istiyoruz'' dedi. 
     ''Sağlık çalışanlarının iş bırakma eylemi 'ideolojik' olarak nitelendirildi. Sizinki de ideolojik bir yürüyüş mü '' sorusu üzerine de Kolcuoğlu, ''Bizim yürüyüşümüz bir ideoloji değil, bir mücadeledir. Hukukun ve yargının iyi çalışması konusunda amacımız ideoloji kabul ediliyorsa, gayet tabii ki onun ideolojisi içindedir'' diye konuştu. 
     
     TAKSİM'E YÜRÜYÜŞ... 
     Ortak açıklamanın ardından, bazıları cüppeli olan baro başkanları ve avukatlar, sessiz bir şekilde İstiklal Caddesi'nden Taksim Meydanı'na yürüdü. 
     Ellerinde taşıdıkları ve üzerinde ''Hukuk Devleti ve Yargı Reformu'' yazılı çelengi Cumhuriyet Anıtı'na bırakan baro başkanları, daha sonra saygı duruşunda bulundu. 
     Kampanya çerçevesinde öğleden sonra ise İTÜ Maçka Yerleşkesi'nde, Yargıtay Başkanı Eraslan Özkaya'nın da katılımıyla ''Hukuk Devleti ve Yargı Reformu'' paneli gerçekleştirilecek. 
     Bu arada, baro başkanlarının açıklama ve yürüyüşü nedeniyle Beyoğlu'nda geniş güvenlik önlemleri alındı. 
     
</TEXT>
</DOC>
