<DOC>
<DOCNO> 215626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/spor/spo04.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçan balık büyük olur 
</HEADLINE>
<TEXT>

   Trabzonspor Başkanı, Atay Aktuğ rakiplerinin puan kaybettiği bir haftada iki puan yitirerek büyük bir fırsatı kaçırdıklarını ifade etti 
      
   'Dostluğa gölge düşmedi' 
   TRABZONSPOR Başkanı Atay Aktuğ, Sebat karşısında berabere kalarak fırsat teptiklerini belirtti. Fenerbahçe ile birlikte rakiplerinden Denizlispor, Galatasaray ve Malatyaspor'un kayıp verdiği haftada kazanmaları gerektiğini vurgulayan Aktuğ, "Bu durumu değerlendiremediğimiz için üzüldük. Ama birilerinin beklediği gibi dostluğa gölge düşecek bir karşılaşma yaşamamamız, en büyük sevincimiz" dedi. 
   
   'Yıldıran bir takım' 
   TEKNİK Direktör Ziya Doğan ise istenen seviyeye gelmeyen takımda köklü bir değişiklik düşünmediğini ifade etti. Ekibinin kalitesini henüz sahaya yansıtamadığını vurgulayan Doğan, "Rakibi ürküten, yıldıran bir Trabzonspor seyrettirmek istiyorum. Bize sabır gösterilirse yapabiliriz. Forvet koordinasyonu henüz yüksek değil, ama düzeliyor. Gol atma becerisi yüksek bir takım olacağız" diye konuştu. 
   
   Geçmişi bırak geleceğe bak    TRABZON Kaptanı Fatih Tekke, Akçaabat Sebatspor maçında istedikleri gibi oynayamadıklarını söyledi, istikrar sorunu yaşadıklarını belirtti. Bordo - Mavili futbolcu, "Puan kaybettik. Kahretmeye hakkımız yok. Çünkü halen istediğimiz seviyede değiliz. Geçmişe üzülmek yerine, kendimizi toparlayıp daha iyi oynamak istiyoruz" dedi. Fenerbahçe yenilgisinin kendilerini çok sarstığını da vurgulayan Fatih, "Üst üste çok diri ve dişli takımlar bizi bekliyor. Şampiyonlar Ligi iddiamız, biraz da bu maçlara bağlı" diye konuştu. 
   
   
</TEXT>
</DOC>
