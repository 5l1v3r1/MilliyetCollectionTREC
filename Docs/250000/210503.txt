<DOC>
<DOCNO> 210503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur49.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'nda bazı işyerleri fırtınaya karşı kum torbası kullanıyor 
</HEADLINE>
<TEXT>

     Yağış ve fırtınanın Kuşadası İlçesi'nde de yaşamı olumsuz etkilediği bildirildi. 
     İlçede saatteki hızı 100 kilometreye ulaşan fırtına nedeniyle bazı evlerin çatıları uçarken, elektrikler kesildi. Kar yağışı etkili olurken, denizdeki dalga boyu 4 ile 6 metreye kadar ulaştı. 
     Kuşadası Balıkçılar Odası Başkanı Ahmet Susam denizde balıkçı teknesi olmadığını, ancak hızını arttıran fırtınanın balıkçı barınağındaki teknelere zarar verebileceğini söyledi. 
     İlçede fırtınanın etkisini artırarak devam edeceğinden korkan bazı esnafın, işyerlerinin önünü kum torbaları ile kapattıkları görüldü. Öte yandan, yağış sonucu Aydın'da bazı evlerin alt katlarını su bastı, Söke ve Menderes Ovası'nda yüzlerce dönüm ekili alan su altında kaldı. 
     
</TEXT>
</DOC>
