<DOC>
<DOCNO> 201894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/ekonomi/aeko.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
HU - CU'lu mal kaçırma 
</HEADLINE>
<TEXT>

   Uzanların, mal kaçırmak için hazırladığı ve Hakan Uzan'ın HU, Cem Uzan'ın CU olarak kodlandığı plan ortaya çıktı. BDDK, mal kaçırma iddiasıyla suç duyurusunda bulunacak 
      Nedim Şener 
   
   ÇEAŞ ve Kepez'in lisansının iptal edilmesi ve İmar Bankası'nın da Tasarruf Mevduatı Sigorta Fonu'na TMSF geçmesinden sonra tüm mallarına tedbir konulan Uzanların, bir plan çerçevesinde mallarını başkalarının üzerine geçirdiği ortaya çıktı. 
   İstanbul Emniyet Müdürlüğü Mali Şube ekiplerinin, Uzanlara ait Florya'daki işyerinde ele geçirdiği belgelerde, şirketlerin yönetim kurulları ile ortaklık yapılarında yapılmış ve yapılacak değişiklikler detayları ile anlatılırken, diğer malların da nasıl başkaları üzerine geçirildiğine yer veriliyor. 
   Hakan Uzan'ın asistanı Meltem İşgördü'nün çekmecesinde bulunan ve daha sonra CD kayıtlarında da tespit edilen mal "kaçırma planı" konusunda Mali polis 200 kişinin ifadesini aldı. 
   Üzerlerine şirket hisseleri geçirilen korumalar ifadelerinde, "silah ruhsatı işlemleri için imza attık" diye kendilerini savunurken, BDDK'da konuyla ilgili olarak tedbir kararına aykırı biçimde mal kaçırma iddiasıyla suç duyurusunda bulunmaya hazırlanıyor. 
   10 Temmuz günü yazıldığı anlaşılan belgede, şirketlerin birbirleri ile bağının koparılması için çok sayıda ortağa ihtiyaç olduğu ifade edilirken, bu kişilerin yapılacak bir incelemede üzerlerinde bulunan hisselerle ilgili olarak parasal kaynak gösterme zorunluluğunun ortaya çıkabileceği de ifade ediliyor. Planda, Ulus ve Kartal'da tutulan evlerden bahsedilirken, tabloların buraya taşındığı ayrıca Mecidiyeköy'de yedi katlı bir işhanı tutulduğu da bildiriliyor. Son gelişmeler hakkında bilgi verilirken, Cem Uzan ile Hakan Uzan'ın Telsim'in yönetim kurulundan istifa ettiği, Pamukova'da buluna tarlaların önce Pamukova Telekomünikasyon'a daha sonra da Eser Kızılkaya üzerine geçirildiği anlatıldı. Ayrıca Telsim hisselerinin el değiştirilmesi konusunda yapılacaklara yer verildi. 
   
   Tarlalar kaçırıldı 
   Meltem İşgördü tarafından patronları için hazırlanan notta hisse senedi devri yapılan şirketler tek tek sayılırken, Hakan Uzan'ı HU ve Cem Uzan'ı CU olarak kodladığı görüldü. 
   Planda, Telsim'de HU ve CU yönetimden istifa ettiği ve yerlerine Hasan Pilav ve Sertaç Akuyüzyol getirildiği belirtildi. 
   Uzanların planına göre, Rumeli Telekom'da bulunan gayri menkullerden İstanbul'da olanlar Mavi Turizm Yatırımlar A.Ş'ye, Sakarya Pamukova'da bulunan tarlalar önce Pamukova Telekomünikasyon'a ardından Eser Kızılkaya'ya devredildi. Telsim'de bulunan personelin kullandığı araçlar personele satıldı. Rumeli Telekom'da bulunan araçların tamamının noter satışları yapılırken, devirlerde yaşanan gecikmenin ruhsatlarda tedbir konulması olarak belirtildi. 
   İşgördü, Uzanlar adına Ulus'ta ev kiralandığı ve tabloların oraya konduğunu belirtirken Anadolu yakasında tutulan ikinci bir eve de arşiv dosyalarının konulacağını yazdı. 
   
   'Çok ortağa ihtiyacımız var'    Meltem İşgördü hazırladığı plana göre "Yapılacak İşleri" de şöyle sıraladı 
   "Şirketlerin birbirleri ile olan bağlantısını koparılması yönünde gelen istek üzerine Genel Kurul işlemleri genel kurulun yapılacağı günden bir gün önce durdurulmuştur. Genel kurul yapıldığı zaman Haziran cetveli kesinleşeceğinden beklenmiştir. 
   Şirketlerin birbirleri ile bağlantısını koparmak biraz zor olacak. Çünkü tamamen bağımsız yapmak istersek çok fazla ortağa ihtiyacımız olacak. Örneğin EZA 26, HPİ 26, CU Cem Uzan 16, Siz 20 şirkete ortaksınız. Bu nedenle tamamen bağlantısız hale getirmek çok zordur. Şahıs ve şirketlerin ortak listesi ektedir Ayrıca inceleme halinde bulunan yeni ortakların bazı şirketlerin sermayesi nedeni ile hisse alım bedeline kaynak göstermesi gerekebilir " 
   
   10 yeni şirket 
   İşgördü'nün hazırladığı plana göre taşınması gereken kritik departmanlar şöyle sıralandı "Semra Çıplak, Hukuk 1 avukatın devamlı şirkette kalması gerekebilir , Mehmet Şibik korumaların başı emekli Albay 'in ekibinden özel işleri yapan bölümler , Rumeli Telekom yurtdışı operasyonları." 
   İşgördü, film grubu şirketlerinde Enis Zaimoğlu'nun isminin çıkartılacağı ancak Erol Köse'den isim beklendiğini bildirirken, kurulması düşünülen 10 yeni şirketlerle ilgili olarak ortakların kimler olacağı belli olmadığından, şirketlerin kuruluş işlemleri henüz yapılmadığını ifade etti. 
   
   
</TEXT>
</DOC>
