<DOC>
<DOCNO> 236942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo10.html </URL>
<DATE> 2004/05/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Zehiroğlu Maça değil, savaşa gittik .. 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, dün 4-2 yenildikleri Bursaspor karşılaşmasıyla ilgili olarak, ''Maça değil savaşa gittik'' dedi. 
     Zehiroğlu, AA muhabirine yaptığı açıklamada, geçen hafta Akçaabat Sebatspor yenilgisi sonrasında üzerlerinde stres ve baskı oluştuğunu belirterek, ''Bu strese ve baskıya rağmen oyuncularımızı Bursaspor maçına motive etmeye çalıştık. Nitekim maça iyi başlangıç yaptık ve ilk yarıyı 2-0 önde kapadık. Devre arasında 20-30 kişilik bir grup bize saldırdı, maç sonrası ise 20 bin kişi devamlı küfür etti'' dedi. 
     Bursaspor maçının, devre arasından sonra maç olmaktan çıktığını savunan Zehiroğlu, şöyle konuştu 
     ''Maça değil savaşa gittik. Bunları ancak yaşarsanız görürsünüz. 20 bin kişinin küfürleriyle maçı tamamladık. Böyle bir olaydan sonra sahadan nasıl puanla ayrılabilirdiniz Hakem 3. anonsun yapılmasını söyledi, ancak yapılmadı. Gerekçe olarak mikrofonun bozuk olduğunu söylediler. Yaşadığımız olayların gerginliği içindeyiz. Maç oynamayı değil, kendimizi savunmaya çalıştık. Çok sinirliyim ve daha fazla bir şey söylemek istemiyorum.'' 

     
</TEXT>
</DOC>
