<DOC>
<DOCNO> 239003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun30.html </URL>
<DATE> 2004/05/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Annan, Kıbrıs'ta iki ayrı devlet önerisi getiriyor 
</HEADLINE>
<TEXT>

     Kıbrıs Rum kesiminde yayımlanan Politis gazetesi, uluslararası topluluğun Kıbrıs'ta ''iki devleti çözüm modeli'' üzerinde çalıştığını belirterek, ''BM Genel Sekreteri Kofi Annan, federal çözümün terk edilmesi konusunu gündeme getiriyor'' diye yazdı. 
     BM'nin bu konuya ''kafa yormasının'' Kıbrıslı Rumların ezici ''hayır''ından sonra başladığına işaret eden gazete, bunun, Rum yönetimi lideri Tasos Papadopulos'un ''devlet aldım toplum teslim etmeyeceğim'' demecine dayandığına dikkati çekti. 
     BM Genel Sekreteri Kofi Annan'ın ay sonuna doğru BM Güvenlik Konseyi'ne sunacağı rapora değinerek, ''Annan raporu Kıbrıs Rum tarafı ve Papadopulos için tamamen kınayıcı olacak'' ifadesini kullanan gazete, şu yorumu yaptı 
     ''Uluslararası toplum, Kıbrıs Rumlarının 24 Nisandaki referandumda Annan planını ezici bir çoğunlukla reddetmesinden sonra, bugün iki bölgeli iki toplumlu federasyon olan Kıbrıs raporunun çözüm çerçevesini ciddi şekilde değiştirmeyi inceliyor. BM Genel Sekreteri Kofi Annan ay sonuna doğru Güvenlik Konseyi'ne sunacağı raporunda, Kıbrıs Rumlarının çoğunluğu desteklemezken iki bölgeli iki toplumlu federasyon çözüm modelinin Kıbrıs sorununun çözümü için artık uygun bir model olup olmadığını sorgulamayı hedefliyor. Kofi Annan doğrudan iki devletli çözüm modelini önermeyi de inceliyor. Dolaylı olarak ve somut ifadeler olmadan, raporu Güvenlik Konseyi kararlarının adadaki bugünkü durumla artık uyuşmadığı sonucuna yol açacak.'' 
     
</TEXT>
</DOC>
