<DOC>
<DOCNO> 220383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/guncel/gun03.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
70 pasaport çalındı 
</HEADLINE>
<TEXT>

   İngiltere vizesi için başvuran 70 kişilik grup 'pasaportzede' oldu. Pasaportların çelik kapı ve kasa kırılarak çalındığı ortaya çıktı 
   BÜLENT ÖZDEMİR İstanbul 
   
   İngiltere vizesi almak için bir turizm firmasına başvuran 70 kişinin pasaportu çelik kapı ve kasa kırılarak çalındı. Emniyet ve istihbarat birimleri soruşturma başlatırken, son dönemlerde birçok turizm şirketinden pasaport hırsızlıkları meydana geldiği öne sürüldü. 
   İngiltere İstanbul Başkonsolosluğu, bombalı saldırının ardından vize işlemlerini turizm firmaları aracılığıyla yürütmeye başladı. Çoğu işadamından oluşan 70 kişilik grup da vize alabilmek için bir turizm firmasına başvurdu. Vize ücretlerini ve gerekli evrakları, pasaportlarıyla birlikte teslim eden kişilere, geçtiğimiz çarşamba günü için işlemlerinin bitirileceği söylendi. Ancak şirketi arayanlara, "Pasaportlar çalındı. Biz gerekli yerlere başvuruda bulunduk" denildi. 
   'Pasaportzedelerden' reklamcı Fatih Silo, "Pasaportumuzu çalanlar bunları yasadışı işler için kullansa biz bunu nasıl açıklayabiliriz " diye yakındı. 
   
   'Pasaport borsası' 
   Turizm firmasının Genel Müdür Yardımcısı Birol Tüfekçi ise "Hemen gerekli yerlere bildirdik. Polis şirkette inceleme yaparak parmak izi aradı. Müşterilerimizin tedirgin olmasına gerek yok" dedi. Tüfekçi, şöyle devam etti 
   "Hırsızlar 7 kilidi ve çelik kasayı parçalayarak pasaportları ve içindeki vize paralarını almışlar. Başka hiçbir şeye el sürmemişler. Daha önce de pasaportlar çalındı... Zaten Harbiye'de soyulmayan turizm firması yoktur." 
   Bir emniyet yetkilisi, dünyanın her yerinde 'pasaport borsası' olduğunu belirterek, "Bunların kanun dışı işlerde kullanılacağı gün gibi aşikar. Fotoğraf değiştirildikten sonra rahatça kullanılabilir. Türkiye'de özellikle aranan terör örgütü üyeleri, kaçakçılar ve kaçak olarak ülkeye giren yabancılar, pasaport şebekeleriyle bir şekilde buluşuyor" dedi. 
   Avukat Banu Usanmaz ise mağdurların vakit kaybetmeden karakola ve savcılığa başvurup, pasaportlarının çalındığını belirten beyanı gazetede ilan ettirmelerinin, haklarında oluşacak bir suçlamayı bertaraf edeceğini söyledi. 
   
   
</TEXT>
</DOC>
