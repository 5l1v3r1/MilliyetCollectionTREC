<DOC>
<DOCNO> 218181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yazar/akyol.html </URL>
<DATE> 2004/02/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Nereye gidiyoruz 
</HEADLINE>
<TEXT>

   
   MİLLİYET gazetesi ile "Ernst and Young" adlı organizasyonun düzenlediği gecedeyim... Türkiye'yi çağa taşıyan iş dünyasının, özellikle genç girişimcilerin önde gelen isimleri orada... 
   "Dünyada Yılın İşadamı" yarışması için Türkiye'den seçilen Süleyman Orakçıoğlu'na "yılın girişimcisi" ödülü veriliyor. 
   Çok önemli bir ödül... 1988'de "Ernst and Young" dünyada yılın girişimcisi olarak CNN adlı haber kanalının kurucusu Ted Turner'ı seçmiş. Bugün CNN dev bir dünya televizyonu oldu. Bu örnek ödülün nasıl bir vizyonla verildiğini gösteriyor. 
   Uluslararası yarışmada Türkiye'yi temsil edecek olan Süleyman Orakçıoğlu'nun girişimcilik başarısı hakkında, The London College of Fashion'da bilimsel tez yapılmış. 
   Belli ki, dünyada gelişmenin yeni dinamikleri buluş, yaratıcılık, uygulanabilirlik, estetik gibi değerler... 
   Orakçıoğlu'nu heyecanla alkışladık. 
   
   TÖRENDE bir konuşma yapan Devlet Bakanı Ali Babacan'ın şu sözlerini not aldım 
   "Bazı ülkelerin sosyo - kültürel yapıları girişimciliği engeller niteliktedir ve bunu aşmak hiç de kolay olmamaktadır. 
   Bazı ülkelerde kişilerin ve grupların kendi çıkarları için çalışmaları ayıp sayılmıştır. 
   Bazı ülkelerde siyasi, sosyal ya da dini yapı girişimci olmanın önünde set oluşturmuştur..." 
   Sosyal bilimlerde biraz mürekkep yalamış herkes bu sözlerden büyük sosyolog Max Weber'i hatırlayacaktır. 
   Babacan şöyle devam etti 
   "Bizim ülkemizde bile bir dönem zengin olmak, ihtiyacından fazla para kazanmak, yeni yatırımlar yaparak işini genişletmek hor görülmüş, servet ve sermaye düşmanlığı karşısında 'işadamıyım' demek cesaret gerektiren bir durum olmuştur." 
   Babacan o şartlarda iş kurup geliştiren işadamlarımızı "kahraman" olarak niteliyordu haklı olarak. 
   
   GERİ kalmışlığın gerisinde, girişimci orta sınıfın yokluğu vardır. 
   Çağımızda Rusya'yı perişan eden, totaliter sosyalizmdi. 
   Bazı teorileri artık geçersiz olsa da, Max Weber sermaye birikimi ve girişimcilik meselesini kültürel boyutlarıyla ele aldığı için h l canlıdır Girişimcilik ruhu uyanmadan modernleşme sağlanamıyor. 
   Babacan'ın söylediği "kişi ya da grupların kendi çıkarları için çalışmalarını ayıp sayan kültür" bütün milletlerin geçmişinde vardır. Batı bunu 15. yüzyıldan itibaren artan ticaretin yarattığı kazanç hırsı ve ekonomik rasyonelleşme ile yavaş yavaş kırdı. Bizde ise 20. yüzyılın başına kadar gecikti. 
   Softalığın ve yanlış tasavvufun "çok mal haramsız olmaz, bu dünya boş" deyip duran 'gerici' kafası... Ve, sermaye birikimini "sömürü" sayan, işadamına sömürücü diye bakan, dindar insanların ticaret ve yatırıma yönelmesini "irticai sermaye" sanan 'ilerici' kafa aynı elmanın iki yarısıdır 
   Türkiye artık bu kafaları aşıyor, Türkiye doğru yolda yürüyor Köylülükten çıkıyoruz, şehirleşiyoruz... Devletçilikten çıkıyoruz, piyasalar gelişiyor... Girişimci orta sınıfımız güçleniyor, markalar yaratıyor, 'küresel' başarılar kaydetmeye başladık hem ekonomide hem kültürde... 
   Tarihimizin en görkemli, en büyük değişimini yaşıyoruz. 
   
      
   
</TEXT>
</DOC>
