<DOC>
<DOCNO> 233152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko34.html </URL>
<DATE> 2004/04/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABD ekonomisinden IMF ve OECD de rahatsız... 
</HEADLINE>
<TEXT>

     ABD Başkanı George Bush'un ekonomi politikalarından yakınanlar arasına, Uluslararası Para Fonu IMF ve Ekonomik İşbirliği ve Kalkınma Teşkilatı da OECD katıldı. 
     İki kuruluşun ayrı ayrı yayımladıkları raporlarda, denetimsiz bütçe açıklarının faiz hadlerinin yükselmesine ve borçlanma masraflarının artmasına yol açarak dünya refahını tehdit ettiği vurgulandı. 
     IMF raporunda, ABD'nin geçen yıl 541.8 milyar dolarla rekor kıran dış ticaret açığının yüksekliğinin de dünya ekonomisinin sağlığı açısından kaygı verici olduğu belirtildi. 
     Dış ticaretindeki devasa açığın ABD'nin, halkının bugünkü refah düzeyini sürdürmek için dünyanın geri kalanından borçlanması anlamına geldiğine dikkat çekilen IMF raporunda, herhangi bir nedenle yabancıların ABD'ye verdiği borcun önemli bir ölçüde azalmasının, doların değerinde büyük düşüşlere, bu ülkedeki yabancı yatırımların kaçmasına, borsaların sarsılmasına ve faiz hadlerinin tırmanmasına yol açacağı uyarısında bulunuyor. 
     Yaklaşan başkanlık seçimleri öncesinde ekonomi politikaları yüzünden rakip Demokrat Parti'nin ağır eleştirileriyle karşı karşıya bulunan Başkan Bush açısından IMF ve OECD'den gelen uyarıların ayrı bir baş ağrısı oluşturduğu belirtiliyor. 
     
</TEXT>
</DOC>
