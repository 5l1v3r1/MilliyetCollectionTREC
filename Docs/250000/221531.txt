<DOC>
<DOCNO> 221531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko31.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha Gökçen Havaalanına 6 bin teknisyen alınacak 
</HEADLINE>
<TEXT>

     Türk Hava Yolları THY Teknik Genel Müdür Yardımcısı Temel Kotil, Sabiha Gökçen Havacılık Bakım ve Onarım Merkezi hizmete girdiğinde 6 bin teknisyenin işe alınacağını söyledi. 
     Anadolu Teknik Lisesi ile THY arasında imzalanacak işbirliği protokolü için Eskişehir'e gelen Kotil, yaklaşık 6 ay önce kuruluş çalışmalarına başlanan ve Devlet Planlama Teşkilatı DPT ile Bakanlar Kurulu'ndan geçen Sabiha Gökçen Havacılık Bakım ve Onarım Merkezi Projesi'nin Savunma Sanayii Müsteşarlığı'nda onayda olduğunu kaydetti. 
     Merkezin, gerekli onay alındıktan sonra toplam 300 milyon dolarlık yatırımla 2010 yılında tamamen hizmete girmesinin planlandığını ifade eden Kotil, bu sürede bazı bölümlerin kısmi olarak hizmete gireceğini bildirdi. 
     Kotil, uçaklara bakım ve onarım hizmeti verecek merkezin, ülkenin jeopolitik yapısı, nitelikli ve ucuz işgücü nedeniyle yoğun talep görmesini beklediklerini belirterek, şöyle konuştu 
     ''Kar marjı azalan havacılık sektöründe, şirketlerin maliyetlerinin yüzde 20-30'unu bakım ve onarım harcamaları kapsıyor. Açılması planlanan yeni merkez, diğer ülkelerdeki bakım ve onarım merkezlerine göre daha ucuz hizmet verecek. Halen bu yönde hizmet veren THY Bakım ve Onarım Merkezi kapasite itibariyle yeterli değil. Gelen talepleri bile geri çevirmek zorunda kalıyoruz. Açılacak merkezle THY'nin bu alandaki pazar payını artırmayı hedefliyoruz.'' Yıllık 450 milyon dolar ciro hedeflenen merkezin, Avrupa, Orta Asya ve Orta Doğu'nun üssü konumuna geleceğini anlatan Kotil, ''Sabiha gökçen havacılık bakım ve onarım merkezi hizmete girdiğinde 6 bin teknisyen işe alınacak'' dedi. 
     Kotil, uçaklara her türlü bakım ve onarım hizmeti verecek merkezde pilotlara ve teknisyenlere simülatör ve bakım eğitim imkanı sağlanacağına da değinerek, projenin Savunma Sanayii Müsteşarlığı'nda onaylanmasının ardından çalışmalara başlanacağını sözlerine ekledi. 
     
</TEXT>
</DOC>
