<DOC>
<DOCNO> 223663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/sazak.html </URL>
<DATE> 2004/03/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
28 Mart çıtası 
</HEADLINE>
<TEXT>

   
   AKP 28 Mart seçimlerine salt yerel yönetimleri kazanmak üzere mi asılıyor 
   Elbette her parti seçime kazanmak üzere girer. 
   AKP'de 3 Kasım 2002'de 'tek başına' iktidara gelerek elde ettiği avantajı belediyelerde güçlenerek sürdürmek istiyor. 28 Mart'ta çıtayı yüzde 50'nin üzerine çıkarmaya çalışıyor. 
   Bu hedef tutturulursa AKP iktidarının, bugün 'kırılma noktası' gibi görülen sorunları, 'Türkiye'de yaşayan her iki vatandaştan birinin desteğini arkasına aldığı' savıyla çözme şansı artacak. 
   28 Mart yaklaştıkça AKP'nin 'iktidar meşruiyeti'ni zorlaştıran olaylar dizisinde de artış gözleniyor 
   İstanbul'daki 'fişleme' skandalı, Genelkurmay Başkanı Org. Hilmi Özkök'ün sorumluluğu üstlenmesi ile ordu içinde bir krize dönüşmeden aşıldı. Ancak 30 Ağustos öncesi yeni güç denemeleri beklenebilir. 
   Kıbrıs ve YÖK konusunda ise dikkat çekici gelişmeler var 
   Denktaş'ın İsviçre'deki 'dörtlü zirve'ye katılmayacağını açıklamasıyla Prof. Teziç'in YÖK taslağı görüşmelerinden çekilmesi eş zamanlı oldu. 
   Prof. Erdoğan Teziç YÖK başkanlığını üstlendikten sonra uzlaşma konusunda umutlu bir açılış yapılmıştı, ancak Milli Eğitim Bakanlığı'nın imam hatipler inadı ve eski rektörlerden oluşan Danışma Kurulu'nu devreye sokma girişimi Teziç yönetimini masadan kalkmaya zorladı. 
   Hükümet yola Denktaş'sız devam etmeye kararlı. Başbakan Erdoğan'da 28 Mart'ta Yunanistan lideri Karamanis'le buluşuyor. Zirvede KKTC'yi Mehmet Ali Talat temsil edecek. 
   28 Mart'ta AKP oylarının yüzde 45 - 50 bandında çıkması, hatta bu oranı aşması halinde Başbakan Erdoğan'ın 'iktidar gücü'nü içeride ve dışarıda daha rahat kullanacağı açıktır. 
   Muhalefet de olacakların farkında ama AKP'yi dengeleme konusunda hayli geç kaldılar. CHP şimdi 'medyanın baskı altında olduğu' söylemi dahil her türlü propagandayı kullanarak AKP oylarını geriletmeye çalışıyor. 
   CHP keşke AKP ile yarışını 'medya faktörü'nden bağımsız yürütebilecek güçte olabilseydi. 3 Kasım öncesi medya rüzgarının Tayyip Erdoğan'dan yana estiğini kimse söyleyemez. Ruşen Çakır'ın dünkü analizindeki gibi 'bir kısım medyadan' yakınan Baykal değil, Erdoğan'dı. 
   Bugünden itibaren yeni anketler tartışılmaya başlanacak. 
   AKP'deki aşırı güçlenme karşısında seçmen son bir değerlendirme yapabilir. Umarız benzer değerlendirmeleri CHP ve SHP kadroları da yapar. Hiç olmazsa Ankara'da adaylar teke indirilebilir. 
   28 Mart çıtası muhalefetin geleceği açısından da önem taşıyor. 
   
      
   
   
</TEXT>
</DOC>
