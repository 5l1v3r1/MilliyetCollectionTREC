<DOC>
<DOCNO> 212698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun10.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da yargı skandalı büyüyor 
</HEADLINE>
<TEXT>

     Fransa'nın eski başbakanlarından Alain Juppe'yi, yolsuzluk suçlamasıyla 18 ay tecilli hapis cezasına çarptıran yargıçlara baskı yapıldığı yolundaki suçlamalar, Fransız siyaset dünyasını sarsmaya devam ediyor. 
     Cumhurbaşkanı Jacques Chirac, Juppe davasıyla ilgili idari soruşturma isterken, muhalefetteki Sosyalist Parti, yargıçlara yapılan baskının kanıtlanması halinde, bunun ''büyük bir devlet skandalına'' dönüşeceği uyarısında bulundu. 
     Juppe'yi mahkum eden yargıçlar, karardan sonra kamuoyuna yaptıkları açıklamalarda, bazı kişiler tarafından kendilerine baskı yapıldığını ve tehdide maruz kaldıklarını ileri sürmüşlerdi. 
     Başbakanlık tarafından yapılan açıklamada, Chirac'ın, bu iddiaları soruşturmak üzere, üst düzey Danıştay, Yargıtay ve Sayıştay yöneticilerinden oluşacak üç kişilik bir heyetin idari soruşturma başlatmasına karar verdiği bildirildi. 
     Soruşturmanın bu ay sonuna kadar süreceği, sonuçlarının daha sonra kamuoyuna ayrıntılı biçimde resmen açıklanacağı belirtildi. 
     İddialarla ilgili olarak Adalet Bakanı Dominique Perben, hafta sonu bakanlık için idari soruşturma başlatmıştı. 
     Bu arada hükümet sözcüsü Jean-François Cope, ''yargıçların baskı gördüklerini daha önce kamuoyuna açıklamamalarının biraz şaşırtıcı olduğunu'' söyledi. 
     Paris Belediye Başkanı ve muhalefetteki Sosyalist Partisi'nin önemli ismi Bertrand Delanoe ise ''Yargıçlara baskı yapıldığının kanıtlanması halinde, bu ciddi bir devlet skandalına dönüşür'' dedi. 
     İktidardaki Halkçı Hareket Birlik Partisi'nin UMP lideri Juppe Cumhuriyetçi Birlik Partisi RPR yönetimindeyken, parti içinde bazı kişilerin Paris Belediyesi'nden çalışmadan maaş almasıyla ilgili olarak açılan davada, 18 ay tecilli hapis cezasına mahkum edilen Juppe'nin seçme ve seçilme hakkının 10 yıl süreyle elinden alınmasına karar verilmişti. 
     Fransa'da 2007 yılında cumhurbaşkanlığı seçimleri için adaylığını koyması beklenen Juppe, Nanterre Mahkemesi'nin geçen cuma günü verdiği karardan hemen sonra temyiz mahkemesine başvurmuştu. 
     Fransız basında çıkan haberlerde, Juppe'nin siyasete devam etme ya da siyaseti bırakma kararını bugün ya da yarın kesin olarak verebileceği belirtiliyor. 
     
</TEXT>
</DOC>
