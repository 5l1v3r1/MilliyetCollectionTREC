<DOC>
<DOCNO> 222474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko33.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun İhracat tüm zorluklara rağmen 50 milyar doları aştı 
</HEADLINE>
<TEXT>

     Sanayi ve Ticaret Bakanı Ali Coşkun, ihracatın bütün zorluklara rağmen 50 milyar doları aştığını söyledi. 
     Bakan Coşkun, HİDROMEK Hidrolik Mekanik Makina İmalat Sanayi ve Ticaret Limited Şirketi'nin Sudan'a iş makinaları ihracatı nedeniyle düzenlediği törene katıldı. 
     Coşkun, törende yaptığı konuşmada, 3 Kasım seçimlerinde tek başlarına iktidar olmalarıyla Türkiye'de saçılmış olan güvensizlik ortamının yerini yeniden güven ortamına bıraktığını söyledi. 
     Özel sektör öncülüğünde ekonominin büyüyerek, serbest piyasa koşullarında kendi dinamiklerini kurmasıyla enflasyonun kontrol altına alındığını, işsizliğin sorun olmaktan çıkması yolunda da önemli adımlar atıldığını belirten Coşkun, ihracatın da bütün zorluklara rağmen 50 milyar doları aştığını bildirdi. 
     Bugünün ''Dünya Tüketiciler Günü'' olduğunu hatırlatan Coşkun, tüketicilerin korunması konusunda ilk defa reform nitelikli tüketici haklarını ve rekabeti koruma yasasını yürürlüğe koyduklarını kaydetti. Coşkun, üretimde en önemli unsurun kalite ve standartlara uygunluk olduğunu ifade etti. 
     Küreselleşmenin önemine dikkat çeken Coşkun, Dünya Ticaret Örgütü'nün ticaretin önündeki bütün engelleri kaldırma yönündeki çalışmalarının 2005 yılında hızlanacağını söyledi. 
     Özel sektörü ve üreterek, ihraç eden firmaları kutlayan Coşkun, Hidromek'in Sudan'a ağır sanayi ürünü olan iş makinaları ihracatından ve yeğeni Hasan Basri Bozkurt'un bu işin mühendisi ve yöneticisi olarak başında bulunmasından gurur duyduğunu kaydetti. 
     Hidromek Genel Müdürü Hasan Basri Bozkurt da, Sudan'a 500 milyon dolarlık toplam 10 adet paletli ekskavatör ve yükleyici-kazıcı iş makinesi ihraç edeceklerini söyledi. Bozkurt, 26 yıl önce küçük bir atölyede başladıkları üretime, bugün 26 ülkeye ihracat yaparak devam ettiklerini kaydetti. 
     Sudan Başkonsolosu Muawia S. Rashidi de, Hidromek'e, Sudan'ın kalkınmasına katkıda bulunacak iş makinelerini yüksek kalite ve uygun maliyetle sunduğu için teşekkür etti. 
     Konuşmaların ardından Bakan Coşkun, paletli ekskavatör kullandı. 
     
</TEXT>
</DOC>
