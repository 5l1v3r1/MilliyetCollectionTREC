<DOC>
<DOCNO> 213617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/dunya/dun03.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da 2 Türk ölü ele geçti 
</HEADLINE>
<TEXT>

   Rusya, Ziya Peçe ve Nadik Vahit Abbasoğlu adlı 2 Türk vatandaşının Rus birlikleriyle girdiği çatışmada öldürüldüğünü açıkladı 
   DIŞ HABERLER 

   
   Çeçenistan'da Ziya Peçe ve Nadik Vahit Abbasoğlu adlı 2 Türk vatandaşının Rus güvenlik güçleriyle girdikleri çatışmalarda öldürüldüğü açıklandı. 
   AA'nın Moskova kaynaklı haberine göre, Rusya Devlet Başkanlığı Enformasyon Dairesi'nce önceki gün yapılan açıklamada, "Türk militan Ziya Peçe , Rus güvenlik güçlerinin 2 Şubat'ta Çeçenistan'ın Vedeno bölgesindeki Ersenoy yerleşim yeri civarındaki devriye gezisi sırasında çıkan çatışmada ölü ele geçirildi" ifadesi kullanıldı. Açıklamada, militanın, üzerindeki pasaportun kontrol edilmesinden sonra 1976 Rize doğumlu Ziya Peçe adında bir Türk vatandaşı olduğunun anlaşıldığı belirtildi ve "Pasaporttaki damgalardan Türk paralı askerin yaklaşık 2 yıldır Çeçenistan'da bulunduğu anlaşıldı" denildi. İtar - Tass ajansı da, ikinci Türk'le ilgili olarak bir yerel resmi kaynağa dayanarak, "Çeçenistan'da dün önceki gün ölü ele geçirilen kişinin üzerinde bir suikast silahı, mühimmat ve Nadik Vahit Abbasoğlu adına düzenlenmiş bir pasaport" bulunduğunu duyurdu. 
   Bu arada Rusya Savunma Bakanı Sergey İvanov, "Çeçenistan'da çatışmalarda öldürülen yabancılar arasında Türk vatandaşlarının olmasının Türk - Rus ilişkilerinin gelişmesini engellediğini" öne sürdü. İvanov, Almanya'nın Münih kentinde gazetecilere yaptığı açıklamada, son dönemde Çeçenistan'daki yabancılar arasında en çok Türk vatandaşlarının görüldüğünü iddia etti. 
   
   
   
</TEXT>
</DOC>
