<DOC>
<DOCNO> 222211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun35.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da soruşturmalarda ilerleme... 
</HEADLINE>
<TEXT>

     İspanya İçişleri Bakanı Angel Acebes, Perşembe günü başkent Madrid'de düzenlenen saldırılarla ilgili soruşturmada ilerleme kaydedildiğini, 5 şüphelinin tutukluluk sürelerinin uzatıldığını açıkladı. 
     Acebes, düzenlediği basın toplantısında, 3, Faslı 2 Hintli 5 şüphelinin tutukluluk sürelerinin antiterör yasası çerçevesinde uzatıldığını söyledi. 
     Tutuklulardan 3'ünün sabıkalı olduğunu kaydeden Acebes, soruşturmanın sürdüğünü, ilerleme kaydedildiğini, başkentte düzenlenen operasyonlarda, aralarında bombaların patlatılmasında kullanılan cep telefonlarına da ait olan bazı materyallerin ele geçirildiğini bildirdi. 
     Acebes, saldırıların sorumluluğunun El Kaide'ye ait olduğu belirtilen video kasette, terör örgütünün Avrupa sorumlusu olarak tanıtılan Ebu Duham El Afgani ile ilgili İspanyol ve uluslararası istihbarat teşkilatlarında bilgi olmadığını ifade etti. 
     İçişleri Bakanı, saldırılarla ilgili araştırmalarda Fas, Alman, İtalyan ve İngiliz terörle mücadele uzmanlarıyla işbirliği yaptıklarını söyledi. 
     Acebes, ''Barbarca terör saldırısı bu hafta İspanya'da oldu ama daha sonra Avrupa'da diğer bir demokratik ülkede de olabilir. Bugün başlıca tehdit terörizmdir'' dedi. 
     Teröre karşı mücadelede uluslararası alanda bilgi alışverişi, dayanışma ve birliğin şu anda çok önemli olduğunu belirten Acebes, ETA'nın İspanya'da öncelikli terör örgütü olduğunu ve Madrid'deki saldırılardan hemen sonra gelen tüm bilgilerin ETA'ya işaret etmesi nedeniyle öncelikle ETA'nın sorumlu tutulduğunu bildirdi. 
     İçişleri Bakanı, saldırıda 200 kişinin hayatını kaybettiğini, bunlardan 29'unun kimliklerinin henüz belirlenemediğini, 19'u ağır, 252 kişinin hastanede tedavi gördüğünü söyledi. 
     
</TEXT>
</DOC>
