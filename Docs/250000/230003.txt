<DOC>
<DOCNO> 230003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur10.html </URL>
<DATE> 2004/04/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Antakya'da hıristiyanlar "İsa'nın Çilesi" için önceden yer ayırttı 
</HEADLINE>
<TEXT>

     Antakya Hıristiyan Rum Ortodoks Kilisesi Cemaat Vakfı Başkanı Jozef Naseh, ''Tutku-Hz. İsa'nın Çilesi'' adlı filmin Hz. İsa'nın ölüm yıldönümünde vizyona girmesinin, zaten duygu yüklü olanların, bu duygularını daha da körükleyeceğini belirtti. 
     Naseh, AA muhabirine yaptığı açıklamada, filmin vizyona girişinin 9 Nisan'dan sonraki bir tarihe ertelenmesini istediklerini ancak, sinemacıların bu önerilerini dikkate almamalarından üzüntü duyduğunu bildirdi. 
     Hiç kimsenin para kazanmasına karşı olmadıklarını ancak, insanların ruhsal ve duygusal durumlarının da gözardı edilemeyeceğini savundu. Hıristiyanların inanç takvimine göre, 8 Nisan'ın Hz. İsa'nın çarmıha gerildiği, 9 Nisan'ın Hz. İsa'nın öldüğü ve kaya mezarına gömüldüğü, 11 Nisan'ın ise Hz. İsa'nın dirilişi ve gökyüzüne çıktığı gün olduğuna işaret eden Naseh, şunları söyledi 
     ''Bugün insanlarımız haddinden fazla duygu yüklü. Dünden itibaren başlattığımız etkinliklerde her geçen dakika duygusallığımız artıyor. Bu akşam cenaze töreni düzenleyeceğiz. Cenaze töreninden çıkanlar sinemaya gidip Hz.İsa'nın son 24 saatinin konu edildiği filmi izlediklerinde hangi duygular içinde olacaklar '' Naseh, filmin 16 yaşından küçük olanların izlemesine yasak getirilmesinin de filmdeki sahnelerin hassasiyetini ve yarattığı psikolojik baskıyı doğruladığını vurgulayarak, ''Bu filmi ben de izleyeceğim ama bugün değil. Önlümüzdeki hafta pazartesi ya da salı günü filmi izlemek için sinemaya gideceğim'' dedi. 
     
     SENARYO ABARTILI 
     Jozef Naseh, gazetelerden, televizyonlardaki tanıtım filmlerinden ve Ortadoğu'da izlendiği dönemde izleyebildiği kadarıyla filmin senaryosunu da abartılı bulduğunu belirtti. 
     İnançlı kişilerin filmden haddinden fazla etkilenebileceğini vurgulayan Naseh, ''Bu film Kuveyt'te Sünniler ile Alevilerin arasını açmıştır. Yaşanan bu olumsuzluklardan da ders çıkarılmadı'' diye konuştu. 
     Jozef Naseh, şiddet duygusu uyandıran filmin ölüm yıldönümünde vizyona alarak duyguları kamçılamanın hiç kimseye faydası olmayacağını ifade etti. 
     Paskalya Bayramı törenlerine de değinen Jozef Naseh, dün kilisede Hz. İsa'nın çarmıha gerildiği günün yıldönümü nedeniyle ayin düzenlediklerini, bugün cenaze töreni yapacaklarını, pazar günü de sabahın ilk ışıklarıyla birlikte Hz. İsa'nın gökyüzüne yükselişini kutlayacaklarını kaydetti. 
     
     SİNEMACILARIN TEPKİSİ 
     Antakya'nın tek sinema salonu olan Konak Sineması İşletmecisi Murat Dökmeci ise filmin Hz. İsa'nın ölüm yıldönümünde vizyona girmesine tepkiyi anlayamadıklarını belirterek, ''Bu film Hıristiyan cemaatinin yoğun ilgisini görüyor'' dedi. 
     Dökmeci, il merkezinin yanı sıra başta Altınözü İlçesi'ne bağlı 3 Hıristiyan köyü olmak üzere çok sayıda ilçe, belde ve köyden günler öncesinden filmi izlemek için rezervasyon yaptırıldığını vurguladı. 
     Dökmeci, henüz izlenmeyen bir film hakkında yorumda bulunulmasını da doğru görmediğini sözlerine ekledi. 
     
</TEXT>
</DOC>
