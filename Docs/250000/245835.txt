<DOC>
<DOCNO> 245835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonyas14.html </URL>
<DATE> 2004/06/06/ </DATE>
<TIME> 18.56 </TIME>
<AUTHOR>  </AUTHOR>
<HEADLINE>
Öğretmenin, Alman öğrencilere tacizde bulunduğu iddiası... 
</HEADLINE>
<TEXT>

     Bodrum'da 3 Alman kız öğrenciye tacizde bulunduğu öne sürülen Bodrum Anadolu Lisesi'nde görevli öğretmen S.A. hakkında, Cumhuriyet Savcılığı takipsizlik kararı verdi. 
     Öğretmen S.A, gazetecilere yaptığı açıklamada, kardeş okul organizasyonu çerçevesinde Bergama Lisesi'ni ziyaret eden ve daha sonra tatil yapmak için Bodrum'a geçen Almanya'nın Böblingen Otto Hahn Lisesi öğrencilerinden 3 kıza tacizde bulunduğu iddiasının asılsız olduğunu söyledi. 
     31 Mayıs'ta grubun kaldığı otelde öğretmen Herbert Bauer, okul rehberi Gülgen Routon ve Bodrum Anadolu Lisesi Müdürü İsmet Aydemir'le sohbet ederken bir ara tuvalete gitmek için masadan kalktığını, daha sonra da kamp alanına gittiğini ifade eden S.A, şöyle konuştu 
     ''Geri dönerken bir öğrenci odadan çıkıyordu, kendisine merhaba diyerek ne yaptıklarını sordum. Odada arkadaşlarının birinin masaj yaptığını söyleyerek oda kapısını açtırdı. Kapıdan baktığımda ilk dikkatimi çeken 3 erkek öğrencinin yatakta oturması idi. Tacizde bulunduğum iddia edilen öğrenci kızların da diğer yatakta uzandığını gördüm. Bir kız öğrenci de pantolonlu, ancak sırtı açık yatakta yüzükoyun yatıyordu. Bir başka erkek öğrenci bu kızın bacaklarına oturmuş sırtına parmaklarıyla masaj yapıyordu. 
     Odada 4 erkek ve 3 kız öğrenci bulunuyordu, hiçbir öğrenciyle fiziksel temasım olmadı. Bazı kişilerin komplosu ile karşı karşıyayım.'' Öğretmen S.A, savcılığın takipsizlik kararı vermesinin ardından mağduriyetinin giderilmesi ve isminin temize çıkarılması için yasal girişimlerde bulunacağını İFADE ETTİ. 
     Tacize uğradıkları öne sürülen kız öğrencilerin de S.A'dan şikayetçi olmadıkları öğrenildi. 
     
</TEXT>
</DOC>
