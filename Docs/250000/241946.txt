<DOC>
<DOCNO> 241946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko12.html </URL>
<DATE> 2004/05/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
OPEC Arabistan'ın üretimi öngörülenden fazla artırma teklifini tartışıyor 
</HEADLINE>
<TEXT>

     Petrol İhraç Eden Ülkeler Örgütü OPEC üyesi ülkelerin petrol bakanları, en büyük ihracatçı Suudi Arabistan'ın günlük üretimi 1.5 milyon varil yerine 2 milyon varil artırma önerisini tartışmak için bir araya geldi. 
     OPEC petrol bakanlarının enerji konferansı için bulundukları Amsterdam'da yaptıkları gayri resmi toplantının, 3 Haziran'da Beyrut'ta yapılacak resmi toplantı öncesinde görüş birliği sağlamayı hedeflediği kaydediliyor. 
     Suudi Arabistan Petrol Bakanı Ali el Naimi dün yaptığı çağrıyla OPEC'in resmi üretim tavanının yüzde 8.5 artırılarak 25.5 milyon varile çıkarılmasını önermişti. 
     Suudi Arabistan bu çağrıyı yapmadan önce de, kendi üretimini gelecek aydan itibaren günde 8.3 milyon varilden 9 milyon varile çıkarma kararı almıştı. 
     Diğer OPEC üreticilerinin şimdiden tam kapasitelerini kullandıklarını belirten gözlemciler, bu yüzden kartelin Suudi Arabistan'ın çağrısını kabul etmekten başka pek bir seçeneği bulunmadığına inanıyor. 
     OPEC içinde yüksek fiyattan yana ''şahinler'' kanadının lideri İran da üretim artışına karşı olmadığını açıklamıştı. 
     İran Petrol Bakanı Bicen Zengane, üretim artışına karşı çıkmayacaklarını, ancak, fiyatların yükselmesi başka pek çok etmene bağlı olduğundan, üretim artışının istenen etkiyi sağlayacağından kuşku duyduklarını söyledi. 
     Zengane, ABD'deki rafineri tıkanıklığının, Orta Doğu'daki istikrarsızlığının ve uluslararası fon yöneticilerinin spekülasyonlarının fiyatları yükselmeye zorladığını belirterek, fiyat denetiminin tek başına OPEC'in elinde olmadığını ifade etti. 
     
</TEXT>
</DOC>
