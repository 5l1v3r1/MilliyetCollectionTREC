<DOC>
<DOCNO> 231483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/dunya/dun01.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD - İngiliz ortaklığı bozuluyor 
</HEADLINE>
<TEXT>

   Washington yönetimi, Irak'ın güneyindeki İngiliz yetkilileri direnişle ilgilenmek yerine Tahran ile ilişkileri geliştirmeye çalışmakla suçluyor 
      NEVSAL ELEVLİ Londra 

   
   Şii ayaklanması ve Felluce direnişi nedeniyle Irak'ta zor günler yaşayan ABD'nin bir de en yakın müttefiği İngiltere ile anlaşmazlığa düştüğü ileri sürüldü. 
   Bir hafta öncesine kadar Irak'taki Geçici Yönetim Konseyi'nde Pentagon'u temsilen yer alan Amerikalı yetkili Michael Rubin, İngiliz Daily Telegraph gazetesine yaptığı açıklamalarda, Washington'un İngiliz dostlarından duyduğu hoşnutsuzluğu ilk kez kamuoyu önünde dile getirdi. 
   Egemenliğin Iraklılara devredilmesine 11 hafta kala Washington ile Londra arasında patlak veren uyumsuzluk, Rubin'in anlatımına göre, temel konularda düğümleniyor. Rubin, İngiltere'yi Irak'ta demokratik bir rejim kurulması yolundaki amacı göz ardı etmek, bunun yerine çıkarları doğrultusunda faaliyetler içinde olmakla eleştirdi. 
   
   Kendi gündemleri var 
   Rubin buna örnek olarak da Irak'ın güneyindeki İngiliz yetkililerin İran'la temaslarını gösterdi. Amerikalı yetkiliye göre İngiliz yetkililer her işi bir kenara bırakıp Tahran'la ilişkilerini geliştirme çabası içinde. 
   İngilizlerin Irak'taki direnişle de pek fazla ilgilenmediklerini iddia eden Rubin, görüş ayrılıklarının en tepe yöneticileri etkilediğini ve ABD'li en üst yetkili Paul Bremer ile İngiliz muhatabı Sir Jeremy Greenstock'un birbirlerinden nefret eder hale geldiğini söyledi. 
   Jeremy Greenstock, Paul Bremer'i saf ve aşırı ideolojik düşünüyor diye eleştirirken, Bremer de, Greenstock'u yanlış politikalar savunmak ve el altından başka işler çevirmekle suçluyor. İki taraf, eski rejimin ordusunun dağıtılıp dağıtılmaması tartışmasında gırtlak gırtlağa geldi. 
   
   Mukteda el Sadr geri adım attı    Irak'ta radikal Şii lider Mukteda Sadr'ın yakın çalışma arkadaşlarından Kays El Hazali, Sadr'ın koalisyon ile müzakerelerde öne sürdüğü bütün şartlarından 
   vazgeçtiğini, en yüksek Şii makam ne derse onu yapmayı kabul edeceğini söyledi. El Hazali, Irak'ın Necef kentinde dün düzenlediği basın toplantısında, "Sadr, Merceiyet'in Büyük Ayetullah Ali Sistani'nin isteğini kabul etmeye ve arabuluculuk için öne sürdüğü şartlardan vazgeçmeye hazır" dedi. El Hazali, Merceiyet'in krize çözüm bulunması için Amerikan tarafıyla müzakere edecek bir heyet seçtiğini belirtti. 
   
   
   
</TEXT>
</DOC>
