<DOC>
<DOCNO> 204116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun01.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson'un pasaportu geri alınıyor 
</HEADLINE>
<TEXT>

     ABD'nin Santa Barbara kasabası yetkilileri, çocuklara cinsel tacizde bulunduğu iddiasıyla tutukladıkları, ancak kefaletle serbest bırakılan pop şarkıcısı Michael Jackson'un pasaportunu geri almak için girişim başlattı. 
     Bölge savcısı Tom Sneddon Jackson'un avukatı Mark Gregos'a bir mektup yolladığını belirterek, ''Jackson, turne için İngiltere'ye gideceğini bilet ibraz ederek kanıtlayamadığı takdirde pasaportunu teslim etmek zorunda'' dedi. 
     Gregos ise ''Michael'in İngiltere seyahatini iptal ettiğine'' dair bilgisi olmadığını söyledi. 
     Santa Barbara yetkilileri, tutuklanmasından çok önce planlandığı için Michael'in İngiltere turnesine gitmesine izin vermişlerdi. 
     Gregos, ''Michael'in İngiltere turnesine çıkmak zorunda olduğu, sözleşmesinden kaynaklanan bu yükümlülüklerini yerine getirmediği takdirde maddi açıdan büyük zarara uğrayacağını'' savcılığa yazılı olarak bildirmişti. 
     Ancak İngiliz ''Sun'' gazetesi, bu açıklamaya rağmen Michael Jackson'un bu hafta sonu İngiltere'ye gitmediğini öne sürmüştü. 
     Jackson hakkında yedisi cinsel taciz, ikisi küçük çocuklara şarap gibi keyif verici maddeler vermek olmak üzere 9 suçtan dava açılmıştı. 
     İddiaları reddeden ve 20 Kasım'da teslim olan Jackson, 3 milyon dolar kefaletle serbest kalmıştı. 
     
</TEXT>
</DOC>
