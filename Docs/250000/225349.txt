<DOC>
<DOCNO> 225349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/siyaset/siy00c.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Annan bu kez işi bitirecek' 
</HEADLINE>
<TEXT>

      YORGO KIRBAKİ Atina 

   
   Rum Kesimi'nde yayımlanan "Politis" gazetesi, Birleşmiş Milletler'in BM , taraflara sunacağı 4. Annan Planı'nın al - ver süreciyle kesinleşecek son taslağında, liderlerden imza isteneceğini ileri sürdü. BM böylece, liderlerin Kıbrıslı Türk ve Rumları referandumda "evet" oyu kullanmaya yönlendirmelerini garantilemek istiyor. Gazete ayrıca, BM'nin, dörtlü görüşmelerin ardından Kofi Annan'ın hakemlik rolünün başlaması yerine, taraflardan anlaşma taslağına "evet" ya da "hayır" demelerini isteyeceğini kaydetti. İsviçre'den Atina ve Rum Kesimi'ne ulaşan haberlerde de, BM'nin bir uzlaşma sağlanması için her türlü baskıyı kullanacağı belirtildi. BM kaynaklarından basına sızan bilgilerde, "New York'taki baskıların, İsviçre'de yapılacakların yanında hiç kalacağı" ifade edildi. 
   
   Rumların kırmızı hattı    Dörtlü görüşmelerde karartma uygulanacağı iddia edilirken Rum basını, kendi heyetlerinin, Rum Başkanlık Sarayı ile anında bilgi akışını sağlayacak kırmızı telefon hattı kurduğunu yazdı. Güney Kıbrıs'ta yayımlanan Haravgi gazetesine göre, Rum yönetimi lideri Papadopulos, Güney Kıbrıs'tan ayrılmadan önce, Rum Başkanlık Sarayı'na Bürgenstock'la doğrudan ve güvenli telefon hattı kurulması talimatı verdi. 
   
   
   
</TEXT>
</DOC>
