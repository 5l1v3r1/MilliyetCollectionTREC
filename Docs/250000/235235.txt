<DOC>
<DOCNO> 235235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko36.html </URL>
<DATE> 2004/04/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
50 dolarlık banknotlar değişiyor... 
</HEADLINE>
<TEXT>

     ABD hükümeti, 20 dolarlık banknotların ardından, 50 dolarlık banknotları da değiştiriyor. 
     ABD Hazine Bakanlığı, Merkez Bankası ve Gizli Servisi, yeni tasarıma sahip 50 dolarlık banknotların Eylül sonu veya Ekim başında tedavüle çıkarılacağını açıkladı. 
     Yeni banknotların tanıtım kampanyasını yürüten Burson-Marsteller'den yapılan yazılı açıklamaya göre, dolar sahteciliğine karşı önlem almak ve ABD parasının değerini korumak amacıyla tedavüle çıkarılacak yeni banknotlar, gelişmiş güvenlik özelliklerine sahip olacak. 
     Yeni 50 dolarlık banknotlar, mavi ve kırmızıyla renklendirilecek, paranın üzerinde dalgalanan Amerikan bayrağı ve metalik gümüş-mavi renklerde küçük bir yıldız yer alacak. 
     ABD hükümetinin dolar sahtecilerine karşı önlem almak amacıyla yürüttüğü faaliyetlerin bir bölümünü oluşturan yeni 50 dolarlık banknot, 2003 yılında tedavüle çıkarılan 20 dolarlık banknotun ardından ikinci banknotu oluşturuyor. 
     50 dolarlık banknotu yeni tasarımlı 100 dolarlık banknot izleyecek. 5 ve 10 dolarlık banknotların yeni tasarımları ise hala karar aşamasında bulunuyor. 
     
     RENK DEĞİŞTİREN MÜREKKEP 

     Yeni 50 doların tasarımı, ilk defa 1990'larda sunulan ve kontrol edilmesi gerek tüketiciler ve gerekse iş sahipleri açısından kolay olan en önemli 3 güvenlik özelliğinden filigran, emniyet şeridi ve renk değiştiren mürekkebi muhafaza ediyor. 
     Portreye benzer soluk bir resim görüntüsü olan ve kağıdın içinde bulunan filigran, ışığa tutulduğunda banknotun her iki tarafından da görülebiliyor. 
     Işığa tutulduğunda banknotun her iki tarafından görülebilen dikey plastik emniyet şeriti, kağıdın içine gömülü bulunuyor ve üzerinde paranın değeri yazıyor. 
     Renk değiştiren mürekkep ile banknotun ön yüzünde, sağ alt köşede yer alan ve paranın değerini belirten rakam banknot eğildiğinde renk değiştiriyor. 
     
     DEVALÜASYON YÜZÜ GÖRMEDİ 

     Burson-Marsteller açıklamasında yer alan ABD doları hakkında ilginç bilgiler şöyle 
     Üçte ikisi ABD dışında olmak üzere halen dünyada 700 milyar dolar tedavülde bulunuyor. 
     Doların ''Greenback'' ya da ''Yeşil'' olarak adlandırılması, ABD'nin 1861'de iş savaşı finanse etmek amacıyla çıkardığı faiz getirisi olmayan ve arka yüzü yeşil vadesiz banknotlarla başladı. 
     ABD hükümetinin 1861'den bu yana tedavüle çıkardığı tüm kağıt paralar, üzerinde belirtilen değer üzerinden kabul edilen yasal birer ödeme aracı sayılırken, ABD hükümeti hiç bir zaman devalüasyon yapmadı. 
     Fonu renkli olan en son Amerikan parası, altın sarısı renkli 1905 Serisi 20 dolarlık altın sertifikası. 
     Martha Washington, ABD banknotlarında portresine yer verilmiş tek kadın. ABD'nin kurucusu, ilk başkanı George Washington'un eşinin resmi, 1886, 1891 ve 1896 serisi 1 dolarlık gümüş sertifikalarında kullanıldı. 
     Banknotlar üzerinde hayatta olan kişilerin resminin bulunması 1866'da kanunla yasaklandı. 
     Banknotlar üzerindeki tarihi kişilerin resimleri, 1929'dan bu yana değişmedi. 
     Gravür ve Baskı Dairesi'nin bu güne kadar bastığı en değerli banknot, 1934 serisi 100 bin dolarlık altın sertifikası. Bu banknotlar halkın kullanımına sunulmadı, Amerikan Bankası ile ABD hazinesi arasındaki işlemler için basıldı. 
     ''Tanrıya inanırız'' ifadesi ilk olarak 1864'de madeni paralar üzerinde görüldü. Bugün bu ifadenin hem madeni paralar hem de banknotlar üzerinde bulunması zorunlu. 
     Tedavülden kaldırılan banknotların bir kısmı, kırtasiye olarak yeniden işleniyor. 
     ABD yönetimi 1961'de ilk büyük banknot ihracını yaptığında, her vadesiz banknot, Hazine Genel Müdürü ve Hazine Bakanı'nın temsilcileri tarafından tek tek imzalanırdı. 
     
     1 DOLARLIKLAR, BANKNOTLARIN YÜZDE 45'İ 

     En çok basılan banknot, 1 dolarlık. Tüm banknotların ise yüzde 45'ini oluşturuyor. 
     ABD sınırları içinde en çok 1 ve 20 dolarlık banknotlar kullanılır. Uluslararası alanda en popüler banknot 100 dolarlıktır. 
     Her yıl basılan 8 milyar adet Amerikan Dolarının uzunluğu, ekvatorun çevresini 30 kez dolaşabilir. 
     Bir banknotun yaklaşık ağırlığı, değeri ne olursa olsun 1 gram. 
     Nötr bir renge sahip olan ABD banknotları yüzde 25 keten ve yüzde 75 pamuktan oluşuyor. Farklı uzunluktaki kırmızı ve mavi sentetik lifler, banknot kağıdında eşit olarak dağıtıldı. 
     Ayrıca bir ABD banknotunu yırtmak için 4 bin kez katlayıp açmak gerekiyor. 

     
</TEXT>
</DOC>
