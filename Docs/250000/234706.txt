<DOC>
<DOCNO> 234706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sontur13.html </URL>
<DATE> 2004/04/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Otomobil ile gezmeye çıkan öğrencilerden 2'si öldü, 2'si yaralandı 
</HEADLINE>
<TEXT>

     Kartal'da meydana gelen trafik kazasında, kurs sonrası otomobil ile gezmeye çıkan öğrencilerden 2'si öldü, 2'si de yaralandı. 
     Alınan bilgiye göre, Soğanlık Medine Tayfur Sökmen Lisesi son sınıf öğrencisi Ömer Özdemir 20 , babası Hayati Özdemir'in 34 MHR 19 plakalı otomobilini izinsiz alarak, üniversiteye hazırlık için gittiği Soğanlık'taki dersaneye geldi. Özdemir ile kurs arkadaşları Dila Usta 17 , Sinan Yücel Bozkurt 20 ve Seher Kızılay 20 , birlikte gezmeye çıktılar. 
     Sürücü belgesi olmayan Özdemir'in kullandığı otomobil, Kartal E-5 Karayolu Oto Pazarı mevkiinde aşırı hız ve hatalı sollama nedeniyle önce aynı yönde giden Erol Kırgıçlı'nın kullandığı 34 ZE 3313 plakalı otomobilin sağ ön tarafına çarptı. Çarpışmanın etkisiyle Özdemir'in direksiyon hakimiyetini tamamen kaybetmesi sonucu karşı yöne geçen otomobil, İhsan Aslan'ın kullandığı 34 VZ 3027 plakalı kamyonla çarpıştı. 
     Olay yerinden ambulanslarla Kartal Dr. Lütfi Kırdar Eğitim ve Araştırma Hastanesi'ne kaldırılan gençlerden Ömer Özdemir ile Dila Usta'nın olay yerinde öldüğü anlaşıldı. Ağır yaralanan Sinan Yücel Bozkurt ile Seher Kızılay ise tedavi altına alındılar. 

     
</TEXT>
</DOC>
