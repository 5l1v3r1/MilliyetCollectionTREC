<DOC>
<DOCNO> 209957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur05.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Org.Hurşit Tolon'a tepki... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Yunanistan Dışişleri Bakanı Yorgo Papandreu'nun ''savunma harcamalarında karşılıklı indirime gidilmesi'' açıklamasını olumlu karşıladığını, bunun iki ülke arasındaki güven ortamının gelişmekte olduğunu gösterdiğini söyledi. 
     Ege Ordu Komutanı Orgeneral Hurşit Tolon'un son açıklamalarının hatırlatılması üzerine Gül, ''Türk Silahlı Kuvvetleri adına kimin konuşacağı bellidir. Bu da Genelkurmay Başkanı ve İkinci Başkanıdır. Herkes kendi kanaatini söyleyebilir. Bunlara cevap verebilecek durumda değilim'' diye konuştu. 
     Gül, A.A'ya verdiği demeçte, Papandreu'nun, 7 Mart seçimlerinden sonra Türkiye ve Yunanistan arasında savunma harcamalarının kademeli olarak düşürülmesine ilişkin bir anlaşma imzalanması yönündeki önerisiyle ilgili olarak, ''Bunlar güzel şeyler. İki ülke arasındaki güvenin daha da gelişiyor olduğu anlamına gelir'' değerlendirmesinde bulundu. 
     Papandreu'nun açıklamasının aynı zamanda her şeyi barışçı yolla halletmek için siyasi iradenin varolduğunu gösterdiğini kaydeden Gül, bu çerçevede Yunanistan Dışişleri Bakanı'nın açıklamalarını büyük memnuniyetle karşıladığını ifade etti ve Türkiye'nin savunma harcamalarını aslında düşürmeye başladığını hatırlattı. 
     Milli Eğitim Bakanlığı'nın bütçesinin ilk kez bu yıl Milli Savunma Bakanlığı'nın bütçesinden daha fazla olduğunu söyleyen Gül, sözlerini şöyle sürdürdü 
     ''Umarız kaynaklarımızı halklarımızın zenginliği ve refahına daha çok harcama imkanımız olur. Bunun için güven artırıcı tedbirleri geliştirmemiz lazım. AB yolundaki ilerlemeler, Türkiye'nin tam üyelik müzakerelerine başlaması ve ileride üye olması, savunma harcamalarını çok daha azaltacaktır. Hiçbir ülke aslında savunma harcamalarını çok fazla tutmak istemez, mecburiyetler bu hale getirmiştir, o bakımdan Papandreu'nun son açıklamalarını olumlu demeçler olarak görüyorum.'' Yunanistan'da 7 martta yapılacak seçimlerden Papandreu'nun başkanlığında PASOK'un galip gelmesi durumunda Yunanistan ile böyle bir anlaşmanın imzalanıp imzalanmayacağının sorulması üzerine Gül, ''Hemen böyle bir anlaşma imzalayacağız diye bir şey yok, ama ben niyet açısından söylüyorum'' yanıtını verdi. 
     ''Bu bölgede iyi bir rüzgar estiğini'' belirten Gül, ''Yunanistan seçimlerini PASOK'un değil muhalefet partisinin kazanması durumunda da Yunanistan-Türkiye arasındaki ilişkilerde ivmenin kaybolmayacağını düşünüyorum'' dedi. 
     Gül, Türkiye ile Yunanistan'ın son dönemde pek çok alanda işbirliğine gittiğini hatırlatarak, askerlik süresinin Türkiye'de de kısaltıldığını ve iki ülke arasında çifte vergilendirmenin önlenmesi anlaşmasının imzalandığını söyledi. 
     ''Kıbrıs sorununun çözümüne paralel olarak bu yıl iki ülke arasındaki diğer sorunların da çözüme kavuşup kavuşmayacağına'' ilişkin soru üzerine ise Gül şunları kaydetti 
     ''Zaten çalışmalar var. İki ülkenin dışişleri bakanlıkları müsteşarları görüşmeler yapmakta. Bu görüşmelerin içeriğini şu anda her iki ülke de açıklamıyor. Ama 30'a yakın görüşme yapıldı ve bu devam edecektir.'' Gül, ''Türkiye'nin Kıbrıs sorununda da 1 mayıstan önce çözüm bulunsun diye Annan planı çerçevesinde müzakerelerin başlaması için siyasi kararlılığını ortaya koyduğunu'' söyleyerek, şöyle devam etti 
     ''Ama Türkiye kendisine ne öneriliyorsa aynen bunları kabul edecektir ve verip kurtulacaktır diye bir şey kesinlikle söz konusu değil. Bu çerçeve içinde bir çözüm bulunsun diye gayret edilmektedir. Umarız Rum tarafı da aynı anlayışı gösterir.'' 
     
     BARZANİ'NİN AÇIKLAMALARI 

     Irak Kürdistan Demokrat Partisi IKDP lideri Mesud Barzani'nin ''1 marta kadar taleplerinin kabul edilmemesi durumunda ABD'ye verecekleri desteği çekecekleri'' yönündeki açıklamalarının ve Iraklı Kürtlerin özerklik taleplerinin hatırlatılması üzerine Gül, şunları söyledi 
     ''Bunlar gerçekçi ve kuzey Irak'taki Kürtlerin de çok çıkarına olan şeyler değil. Etnik veya dini temellere dayalı federasyonlar Irak'ın geleceği için hayırlı şeyler değildir. Geçmişte Irak'taki tüm kesimler çok sıkıntı çekti. Artık bu dönemin unutulup yeni bir dönemin başlaması lazım. Bu yeni dönemde Irak barışçı olmalı ve kaynaklar ülkenin refahı için harcanmalı. Bu nedenle oraya yeni istikrarsızlıklar davet etmek çok yanlış olur. Eminim ki Kürt liderler de bunu görecektir.'' Gül, Türkiye'nin Irak'ın kuzeyindeki Kürt partileri geçmişte desteklediğini ve bundan sonra da desteklemeye devam edeceğini belirterek, ''Geçen 15 yılda eğer orada yeni bir yapılanma olduysa Türkiye'nin 15 yıldır verdiği destek sayesinde olmuştur'' dedi. 
     Başbakan Recep Tayyip Erdoğan'ın ABD ziyareti sırasında Amerikalı yetkililer nezdinde bu konunun gündeme getirilip getirilmeyeceğinin sorulması üzerine de Gül, ziyaret sırasında konuşulacak önemli konulardan birinin de Irak olacağını kaydetti. 
     ''Düşüncelerimizi iyi niyetle anlatacağız'' diyen Gül, istikrarlı, barışçıl ve zengin bir Irak'ın Türkiye'nin çıkarına olduğunu ifade etti. 
     
</TEXT>
</DOC>
