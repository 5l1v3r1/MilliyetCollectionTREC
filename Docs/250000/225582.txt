<DOC>
<DOCNO> 225582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur06.html </URL>
<DATE> 2004/03/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ankara - İstanbul arasında saat başı tren... 
</HEADLINE>
<TEXT>

     Ankara-İstanbul tren hattındaki rehabilitasyon çalışmalarını tamamlayan Devlet Demiryolları TCDD , iki kent arası trenle ulaşımı 5 saate indirme denemeleri yapacak. TCDD, denemelerin ardından Ankara-İstanbul arasında saat başı tren seferleri düzenleyecek. 
     TCDD Genel Müdürü Süleyman Karaman, AA muhabirine yaptığı açıklamada, son 10 yılda demiryollarına ray alınamadığını, gerekli yatırımların yapılamamasıyla trenlerin iyice yavaşladığını ifade etti. 
     Trenleri hızlandırmak üzere başlanan çalışmalar kapsamında Ankara-İstanbul hattındaki iyileştirme çalışmalarının tamamlandığını, eksikliklerin giderildiğini belirten Karaman, hattaki ulaşım süresini 5 saate indirmek üzere bir trenle deneme yapacaklarını bildirdi. 
     Bakımları yapılmış lokomotif ve vagonlarla yapılacak denemede, trenin düz alanlarda 140 kilometre hıza ulaşacağını, virajların ise 90 kilometre hızla geçileceğini belirten Karaman, şöyle devam etti 
     ''Ankara-İstanbul hattındaki rehabilitasyon sonrası yapılacak bu ilk denemede hızımız saatte ortalama 115 kilometre olacak. Bu hattaki trenlerin ortalama hızının saatte 115 kilometre olmasını planlıyoruz ama genel olarak trenlerin hızını saatte ortalama 100 kilometreye çıkarmayı hedefliyoruz. Başlangıçta bu hatta bunu gerçekleştireceğiz, daha sonra Bandırma-İzmir ve sonrasında doğu hatlarında bu hıza ulaşacağız. İlk denemeden sonra eksiklerimiz varsa bunları gidereceğiz. Denemeleri bitirince bir hafta ya da 15 gün sonra Ankara-İstanbul hattında her saat başı tren sefere koyacağız.'' 
     
     HEDEF 3 SAAT 10 DAKİKA 
     Karaman, diğer taraftan Ankara-İstanbul arasındaki mevcut tren yolunun yanı sıra hızlı tren rayı yapımına başlandığını, bu yeni hattın yapımı konusunda Ankara bölgesindeki istimlak sorunları bulunduğunu ifade etti. 
     Hızlı tren projesinin iki aşamada gerçekleştirileceğini belirten Karaman, ilk etap olan Ankara-İnönü Eskişehir arasının ihale edildiğini, 400 milyon euroya İspanyollar'ın inşaat çalışmasına devam ettiğini kaydetti. Karaman, İnönü-Köseköy arası ikinci bölüm için gelecek ay ihaleye çıkılacağını, 2005 yılı Aralık ayında çift hatlı hızlı trene uygun hattın yapımının tamamlanmasının planlandığını söyledi. Karaman, 250 kilometre yeni tren yolunun yapımını da içeren projenin tamamlanmasıyla yeni hattan Ankara-İstanbul arası trenle ulaşımın 3 saat 10 dakikaya ineceğini belirtti. 
     TCDD Genel Müdürü Karaman, öte yandan saatte ortalama 250 kilometre hız yapabilecek hızlı trenlerin yapımı için Türkiye'de fabrika kuracaklarını belirterek, ''Yurtdışı ve yurtiçinden firmalarla birlikte hızlı treni de Türkiye'de üreteceğiz. Bu trenler saatte 250 kilometre hızla yol alacak'' dedi. 
     
</TEXT>
</DOC>
