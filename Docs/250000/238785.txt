<DOC>
<DOCNO> 238785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/soneko07.html </URL>
<DATE> 2004/05/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Nisan'da en iyi reel getiri dolar ve altından... 
</HEADLINE>
<TEXT>

     Devlet İstatistik Enstitüsü DİE , nisan ayında en yüksek reel getirilerin altın ve dolardan elde edildiğini belirledi. 
     DİE, seçilmiş finansal yatırım araçlarının nisan ayı reel getiri oranlarını açıkladı. Gün ağırlıklı aylık ortalama fiyata göre geçen ay cari olarak yüzde 3.3 değerlenen külçe altının, nisanda yüzde 0.6 olan tüketici fiyat artışından TÜFE arındırıldığında reel olarak yüzde 2.7 kazandırdığı belirlendi. Külçe altında, cari getiri 
     oranı toptan eşya fiyatları TEFE bazında yüzde 2.6 çıkan enflasyondan indirgendiğinde ise yüzde 0.7 oranında bir reel getiri oluştuğu hesaplandı. Günlük kurların ağırlıklı ortalamasına göre dolar geçen ay cari olarak yüzde 3.1, euro ise yüzde 0.9 değerlendi. Buna dolarda geçen ay TÜFE'ye göre yüzde 2.5, TEFE'ye göre yüzde 0.5 reel getiri elde edildi. Euro ise TÜFE'ye göre yüzde 0.3 reel getiri sağlarken, TEFE'ye göre yüzde 1.7 zarara yol açtı. Nisan ayında ağırlıklı ortalama bazda yüzde 2.4 oranında düşüş kaydeden Borsa endeksinde reel gerileme ise TÜFE'ye göre yüzde 3, TEFE'ye göre yüzde 4 olarak gerçekleşti. Banka mevduatının aylık cari faiz getirisi yüzde 1.8 düzeyinde gerçekleşti. TÜFE'den arındırıldığında yüzde 1.2 oranında reel getirisi olduğu hesaplanan mevduatın, TEFE'ye göre ise yüzde 0.8 oranında reel kayba yol açtığı belirlendi. 
     
     YILLIK GETİRİLER 
     Nisan ayındaki reel getirisine rağmen külçe altının son bir yıl itibariyle reel olarak TÜFE'ye göre yüzde 6, TEFE'ye göre yüzde 4.9 zarara uğrattığı hesaplandı. 
     Son bir yılda dolarda TÜFE'ye göre yüzde 24, TEFE'ye göre yüzde 23.1, euroda da sırasıyla yüzde 16 ve yüzde 15 oranlarında reel kayıp yaşandı. 
     Anılan dönemde Borsa ise TÜFE'ye göre yüzde 60.5, TEFE'ye göre yüzde 62.4 reel getiri sağladı. 
     Mevduatın da yıllık bazda TÜFE'ye göre yüzde 32.6, TEFE'ye göre yüzde 34.2 oranında reel getiri sağladığı belirlendi. 
     
</TEXT>
</DOC>
