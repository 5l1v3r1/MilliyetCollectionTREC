<DOC>
<DOCNO> 211169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/spor/yozer.html </URL>
<DATE> 2004/01/26/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Suçlular 
</HEADLINE>
<TEXT>

   
   İnönü Stadı'nda yaşananlar belki uzun yıllar unutulmayacak. Kıpkırmızı maç çok konuşulacak. Sadece futbolun değil hepimizin yüzü kızardı. Sahada adı asla futbol olmayan davranışlar, artık aynaya bakma zamanını getirmiştir. Dün acaba Zago hiç mi suçlu değildi, İbrahim bir pırlanta mıydı Pancu masum bir çiçek miydi Ya İlhan ASLA. Beşiktaş seyircisi asıl tepkiyi onlara göstermeliydi. 
   Gözünün önünde atılan tekmelere hakem ne yapabilir Göstermedikleri zaman korkak oluyorlar, gösterdikleri zaman da ne anneleri kalıyor ne de aileleri. Cem Papila verdiği kararların sadece birinde bana göre hatalıydı. O da Ahmet'in kırmızı kartında. Gitmesi gereken Pancu'ydu, o kurban gitti. Onun dışındaki tüm kararları yerindeydi Papila'nın. 
   Maçın 21. dakikasında golü bulmuşsun. Gerisini de atacak gücün var. Ancak Zago'nun arka arkaya yaptığı tetiklemeler, maçı çığırından çıkardı. O dakikadan itibaren Beşiktaşlı oyuncular sahada birer gladyatör gibi dolaştılar. Allah'tan Samsunspor'un inanılmaz soğukkanlı bir hocası var. Eğer dünkü maçta olaylar büyümediyse bunun tek nedeni Erdoğan Arıca'dır. Futbolcularını öylesine kontrol etti ki, sahadaki futbol kaosuna ortak etmedi takımını. Beşiktaşlı oyunculara, Samsunlu futbolcular da uysaydı, neler olurdu düşünemiyorum. Sahada tekme yemeyen hiçbir Samsunlu yoktu. Ama bir teki bile geri dönüp, intikam adına tekme atmadı. Rakip arkadaşlarının duygularını en iyi anlayan onlardı. 
   Sahada futbol adına şu satırlara dökülecek tek not yok. Bu kargaşada Serkan'ın, Şenol'un, Celil'in muhteşem futbolları da güme gitti. Beşiktaş kafasını yastığa koyup çok düşünmeli. Dün neler yaptıklarını bir kez daha masaya yatırmalı. O kulaklar öyle çekilmeli ki, bir daha herkes tövbe etmeli. İlhan'ın kırmızı kart için adeta yalvarması, Pancu'nun göz göre göre kırmızı kartı istemesi ve tabii ki Zago'nun inanılmaz hatası. En önemlisi de Beşiktaş seyircisi. Oyunu çığırından çıkaranların başrolünü onlar oynadı. Futbolcularını birer kramponlu savaşçı haline onlar getirdiler. Destek yerine köstek oldular. Ve sonunda da olanlar oldu. 
   8 puan öndesin. Tut ki, hakem çok büyük hatalar yaptı. Yine de Beşiktaş bu şekilde davranmamalıydı. Bu öfke pahalıya patladı. Ve tabii ki futbolcuları üzerinde hiçbir kontrolü olmayan Lucescu da başroldeydi. 
   
      
</TEXT>
</DOC>
