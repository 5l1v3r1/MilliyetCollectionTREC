<DOC>
<DOCNO> 221252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko25.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Su ve leke tutmayan pantolonlar piyasada... 
</HEADLINE>
<TEXT>

     Has Tekstil, Clothas markası ile ürettiği su ve leke tutmayan erkek pantolonlarını Türkiye'de satışa sundu. 
     Has Tekstil Sanayi ve Ticaret Ltd. Şti. Yönetim Kurulu Başkanı Hayati Dizdar, düzenlenen basın toplantısında yaptığı konuşmada, firmalarının ismini dünyada daha fazla duyarmak için bir yenilik yapmak istediklerini ve Türkiye'nin ilk ''akıllı kumaşı'' ile pantolon ürettiklerini belirtti. 
     Markalaşmaya önem verdiklerini vurgulayan Dizdar, 3 yıldır üzerinde çalıştığı proje ile su ve leke geçirmeyen pantolon ürettiklerini söyledi. Belçika'dan gelen teknik ekibin kumaş departmanlarında çalıştığını bildiren Dizdar, ''Bundan sonra, yıkandığı zaman güzel koku veren, serin tutan, stres alan ve kolay ütülenen kumaşlar geliştireceğiz. Yaz aylarında pantolonların üretimine başlayacağız'' dedi. 
     Hayati Dizdar, kadınlara yönelik koleksiyon çalışmasına da başladıklarını duyurdu. 
     
     ''BÜYÜK TALEP BEKLİYORUZ'' 
     Has Tekstil Genel Müdürü Enis Boeno da, 1990 yılında kurulan şirketin dünyaca tanınmış markalara üretim yaptığını, 1998'de Clothas markalı ürünlerle yurtiçinde yer almaya başladığını söyledi. 
     Tekstilde teknolojinin hızla geliştiğine işaret eden Enis Boeno, dünyada birçok firmanın kalp atışını ölçen, vücut ısısına göre vücudu sıcak veya soğuk tutan akıllı kıyafetler geliştirdiğini, bu tarz ürünlerin önümüzdeki 5 yılda günlük kullanıma sunulacağını kaydetti. 
     Su ve leke tutmayan Clothas pantolonlarının yüzde 100 pamuklu ve doğal elyaftan üretildiğini, son aşamada ise kumaşın sıvıyı emmemesini sağlayan özel bir uygulama gerçekleştirdiklerini belirten Boeno, ''Akıllı kumaştan pantolon üreten ilk Türk firmasıyız. Hedefimiz, Çin'in varolduğu tekstil piyasasında geriye düşmemek'' dedi. 
     Türkiye'de 3 renk ve 4 farklı modelle, 39, 49 ve 59 milyon liradan satışa sunulan su ve leke tutmayan pantolonlara büyük talep beklediklerini bildiren Boeno, önce Fransa olmak üzere Avrupa'da ve Ortadoğu'da Lübnan, İran, Mısır gibi ülkelere ihracat yapacaklarını söyledi. 
     Boeno, bu yıl İstanbul'da 2, gelecek yıl Anadolu'da 3 adet mağaza açacaklarını, bayilikler vereceklerini kaydetti. 
     Tuzla'daki tesislerinin ayda 80 bin adet üretim kapasitesine sahip olduğunu, 220 çalışan sayısını yeni yatırımlarla üç ay içinde 250'ye çıkaracaklarını belirten Enis Boeno, geçen yıl yüzde 60'ı ihracat olmak üzere 8 milyon ciroya ulaştıklarını, bu yıl 11 milyon euro hedeflediklerini bildirdi. 
     
</TEXT>
</DOC>
