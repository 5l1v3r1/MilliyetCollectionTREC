<DOC>
<DOCNO> 236294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur38.html </URL>
<DATE> 2004/04/30/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Cerrah,1 Mayıs kutlamalarının ilan edilmiş alanalarda yapılmasını istedi 
</HEADLINE>
<TEXT>

     İstanbul Emniyet Müdürü Celalettin Cerrah, 1 Mayıs kutlamalarının, ilan edilmiş miting alanlarında yapılması gerektiğini belirterek, ''Bunun haricinde bir yerde yapmaya kalkarlarsa, onun da cezası vardır. Suç duyurusunda bulunuruz, savcılık da gereken işlemi yapar'' dedi. 
     Cerrah, Çin Halk Cumhuriyeti'ne yaptığı ziyaretin ardından döndüğü İstanbul Emniyet Müdürlüğü'nde, AA muhabirinin 1 Mayıs'taki güvenlik önlemlerine ilişkin sorularını yanıtladı. 
     Bazı sendika konfederasyonlarının, 1 Mayıs'ı kutlamak için değişik alanları kullanmak istediğini ifade eden Cerrah, İstanbul'da belirli miting alanları olduğunu belirterek, şöyle konuştu 
     ''Şimdi birisi çıkmış, diyor ki 'Ben şurada toplanacağım. Bana Vali bey yer göstersin, oraya yürüyeceğim.' Böyle bir şey olabilir mi Vali bey açıklamış. 2911 Sayılı Yasa'ya göre ilan edilmiş miting alanları var. 
     Kutlamaların, ilan edilmiş miting alanlarında yapılması gerekir. Abide-i Hürriyet için müracaat oldu, izin verildi. Beykoz Çayırı için henüz başvuran olmadı. Bunun haricinde bir yerde yapmaya kalkarlarsa, onun da cezası vardır. Suç duyurusunda bulunuruz, savcılık da gereken işlemi yapar. Kanunsuz hiçbir eyleme müsaade etmemiz mümkün değil.'' 
     
     Çib Ziyareti 
     Çin Halk Cumhuriyeti'ndeki temaslarına ilişkin de bilgi veren Emniyet Müdürü Cerrah, Ankara ile İstanbul polisinin, Pekin ve Shangay polisiyle bilgi alışverişinde bulunduğunu söyledi. 
     Özellikle narkotik ve terörizmle mücadele alanlarında çalışmaların karşılıklı gözden geçirildiğini ifade eden Cerrah, ''Çin polisi en son teknolojiyle çalışıyor. Orada devlet otoritesi çok fazla. Bakan dahi silah taşıyamıyor, polisleri silah taşıyamıyor. Ayrıca yasalara kesin uyum var'' şeklinde konuştu. 
     
</TEXT>
</DOC>
