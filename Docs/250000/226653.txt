<DOC>
<DOCNO> 226653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonspo09.html </URL>
<DATE> 2004/03/29/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ünal Karaman "Milli Takım için Türk hocadan yanayım" 
</HEADLINE>
<TEXT>

     A Milli Futbol Takımı Antrenörü Ünal Karaman, Hırvatistan ile 31 Mart Çarşamba günü yapacakları özel maçtan yüz akıyla çıkmak istediklerini söyledi. 
     Teknik direktör Şenol Güneş'in görevinden alınmasının ardından, takımı Hırvatistan maçına hazırlama görevi verilen antrenör Ünal Karaman ile Mehmet Kulaksızoğlu, menajer Can Çobanoğlu'yla birlikte Polat Renaissance Oteli'nde bir basın toplantısı düzenledi. Ünal Karaman, Hırvatistan'ın çok güçlü bir ekip olduğunu ve özellikle evinde kaliteli bir oyun ortaya koyduğunu ifade ederek, ''Sahalarında çok az gol yiyorlar. İyi oynuyorlar. Ama bu bizi yıldırmayacak. Amacımız bir galibiyetle Hırvatistan'dan dönmek'' dedi. 
     Takıma katılan genç oyuncuların yanı sıra Galatasaray'dan Bülent ve Beşiktaş'tan Tayfur'u yeniden Milli Takım'a davet ettiklerini belirten Karaman, bu oyunculardan, genç arkadaşlarına ağabeylik yapmalarını istediklerini söyledi. 
     
     ''GÜNEŞ TARİHE GEÇTİ'' 
     Ünal Karaman, görevinden ayrılan Şenol güneş'e de övgüler yağdırırken, ''Güneş, Cumhuriyet tarihinde görülmemiş başarılara imza atarak Türk fublol tarihine geçmiştir'' dedi. 
     2000 yılında Güneş ile beraber göreve geldiklerini hatırlatan Karaman, şöyle devam etti 
     ''Federasyonumuz, Şenol GÜneş'i görevinden almıştır. Biz hem teknik direktörümüz Güneş, hem de Federasyonumuzun isteği üzerine bu maç için görev aldık. Güneş'in görevden alınması Federasyonun takdiridir. Bu karar ülke futbolu adına alındı. Bize saygı göstermek düşer. Hırvatistan maçı için takımı hazırlama emri aldık. Bu emri en iyi şekilde yerine getireceğiz.'' 
     
     ''TÜRK ANTRENÖRDEN YANAYIZ'' 
     Antrenör Karaman, Hırvatistan maçından sonra durumlarının ne olacağını bilmediklerini de ifade ederek, ''Aslında ayrıma karşıyım. Ancak Türk teknik direktörler kendilerini kanıtlamıştır. Biz Türkten yanayız'' dedi. 
     Geçmişte Piontek ve Derwall ile çalıştığını hatırlatan Karaman, ''O zaman, 'maden bu hocalar çok bilgili, görgülü ve eğitici yönleri yüksek, o halde üst yapılarda değl, altyapılarda görev almaları gerekir' demiştim. İki hocanın da katkıları inkar edilmez. Ancak bugün bizim hocalarımız da kariyerli, vizyon sahibi ve tecbübeliler. Elbette gönlümde Milli Takım için Türk antrenör yatar. Türk futbolcusunu en iyi Türk antrenör tanır'' diye konuştu. 
     Emre ve Yıldıray'ı, sakatlıkları nedeniyle kadroya dahil edemediğini belirten Karaman, şu anki çalışmalarının, Şenol Güneş döneminin devamı olduğunu ve kadro dahil olmak üzere herşeyin, belirlenen plan çerçevesinde yürütüldüğünü söyledi. 
     Kaleci antrenörü Mehmet kulaksızoğlu da basın mensuplarına veda edip, Şenol Güneş'e hizmetlerinden dolayı teşekkür etti. 
     Kulaksızoğlu, kaleci Rüştü'nün, Barcelona'da mücadele etmesi gerektiğine dikkat çekerek, ''Kendisi buraya daha hırslı ve azimli geliyor. Oynayacağımız çok sayıda hazırlık maçında, bu yöndeki eksiklerini de giderecektir. Kimse merak etmesin. Türkiye çok iyi kalecilere sahip. Sorun yaşanmaz. Volkan'ı da sakatlığı nedeniyle kadroya alamadık'' dedi. 
     Menajer Can Çobanoğlu da yeni bir dönemin başladığını belirterek, ''Şenol Güneş ile önemli başarılara imza attık. Çok iyi bir insandı. Ancak duygusallığa futbolda fazla yer yok. Önemli olan Türkiye'nin başarısıdır. Hepimiz bunu isteriz. Federasyonda devamlılık vardır. Daha önce hazırlanan plan ve program aynen uygulanacak'' açıklamasını yaptı. 
     
</TEXT>
</DOC>
