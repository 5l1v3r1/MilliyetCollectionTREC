<DOC>
<DOCNO> 247604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur22.html </URL>
<DATE> 2004/06/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tunceli halkı, terörist saldırılardan şikayetçi 
</HEADLINE>
<TEXT>

     Tunceli Valisi Mustafa Erkal, son günlerde yaşanan terör olaylarından Tunceli halkının şikayetçi olduğunu söyledi. 
     Erkal, şu anda kırsal kesimde bir hayli hareketlilik olduğunu belirterek, son 10 gün içinde 5-6 olay meydana geldiğini bildirdi. 
     Dün, Ovacık yolunda, uzaktan kumandayla antitank mayınının patlatıldığını ifade eden Erkal, ''Bunlar yeni yerleştirilmiş değil, muhtemelen daha önceki günlerde ya da aylarda yerleştirilmiş. Terör örgütü bunları kullanıyor. Kırsal kesimde ve diğer bağlantı yollarında buna benzer patlayıcı olabileceği ihtimaline karşı çalışma yapıyoruz ve operasyonlar devam ediyor'' dedi. 
     Vali Erkal, şunları söyledi 
     ''Tunceli halkı bu olaylardan şikayetçi. Görüştüğümüz herkes burada en azından son 4 yıldır yaşanan huzurlu ortamının bozulmasını istemiyor. Yeni adıyla KONGRA-GEL ve bütün terör örgütleri sonuçta dışa bağımlı, onun bunun kullandığı piyon niteliğinde. 
     Bunlara karşı gerekli tedbirlerin gerekli seviyede geliştirilmesi yönündeki gayretlerin olması malumdur. Bu olayların bir an önce bitmesini temenni ediyoruz. Bunları bir an önce buradan temizlemek amacıyla çalışıyoruz.'' Şehitlere son görevlerini yapmak için 2 gündür Elazığ'a geldiğini belirten Erkal, bugün cenaze törenleri yapılan şehitlerin son şehitler olmasını diledi. 
     
</TEXT>
</DOC>
