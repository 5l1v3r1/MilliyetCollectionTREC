<DOC>
<DOCNO> 241634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun42.html </URL>
<DATE> 2004/05/21/ </DATE>
<TIME> 21.28 </TIME>
<AUTHOR>  </AUTHOR>
<HEADLINE>
ABD askerleri, Şii lider Sadr'ın bir yakınını yakaladıklarını açıkladı 
</HEADLINE>
<TEXT>

     Irak'ın Kufe kentinde, Amerikan askerlerinin Iraklı Şii lideri Mukteda Sadr'a yakınlığıyla bilinen Muhammed Tabtabay Hekim'i yakaladığı bildirildi. 
     Sadr'a bağlı milislerin açıklamasında, Hekim'in, Sadr'ın bugün hutbe verdiği Kufe'deki camiden ayrılmasının ardından yakalandığı belirtildi. 
     Açıklamada, cuma hutbesinin ardından camiden ayrılan Hekim'in aracının Necef'e doğru yola çıktığı, araçta Sadr'ın bulunduğunu sanan Amerikan askerlerinin araca ateş açtığı belirtildi. Açıklamada, ateş açılması sonucu Hekim'in şoförünün öldürüldüğü, Hekim ile korumasının yakalandığı kaydedildi. 
     Muhammed Hekim, Sadr'ın cuma hutbelerinde, her zaman Şii liderin hemen arkasında yer alan din yetkilisi olarak biliniyor. 
     Irak'ın kuzeyindeki Kerkük kentinde de dün Sadr'ın temsilcisi Şeyh Abdülfetta El Musavi gözaltına alınmıştı. 
     
</TEXT>
</DOC>
