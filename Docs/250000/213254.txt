<DOC>
<DOCNO> 213254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun10.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Blair ve kendisini Churchill'in manevi mirasçıları ilan etti 
</HEADLINE>
<TEXT>

     ABD Başkanı George Bush, İngiltere Başbakanı Tony Blair ve kendisini 2. Dünya Savaşı sırasında İngiltere Başbakanı olan Winston Churchill'in manevi mirasçıları ilan etti. Bush, Kongre Kütüphanesi'ndeki Churchill sergisinin açılışında yaptığı konuşmada, Irak savaşının Ortadoğu'nun demokratikleşmesi vizyonuna esas oluşturduğunu belirterek, bunu Churchill'in 2. Dünya Savaşı sırası ve soğuk savaş döneminin başında karşılaştığı zorluklara benzetti. 
     Yaşanan zorluğun Ortadoğu konusu olduğunu ve bu yöndeki tarihi sorumlulukları üstlendiklerini belirten Bush, ''Reformcu liderler yardımımızı istediğinde, Amerika bunu verecektir. Bizler, herkesin saygınlığı, vicdanı ve özgürlüğünün savunucuları ve bağımsızlık geleneğinin manevi mirasçılarıyız'' dedi. 
     Irak'ta giriştikleri operasyon sayesinde Ortadoğu ülkelerinin, artık kendi halkıyla dünya toplumlarına büyük zarar verme kapasitesi ve niyetine sahip zalim bir diktatörün pervasız saldırısından korkmasına gerek kalmadığını ifade eden Bush, Winston Churchill'i ''2. Dünya Savaşı'nın bütünleştirici sesi ve soğuk savaşın peygamberi'' olarak nitelendirdi. 
     Bush, ''Churchill'in Beyaz Saray'daki Oval Ofis'te bulunan sert bakışlı büstünün her hareketini izlediğini'' ifade ederek, ''İngiltere Başbakanı Blair'de Churchill'in ruhunu gördüğünü'' söyledi. 
     ABD Başkanı Bush, Afganistan ve Irak'ta özgürlük düşmanlarının hala bulunduğunu, tüm Baas ve Taliban yanlısı teröristlerin, demokrasinin şiddeti baltalayacağını bildiğini dile getirerek, ''Bu ülkelerde özgürlüğün başarısının, Ortadoğu ve dünya tarihinde dönüm noktası olacağını biliyoruz. Ne kadar sürerse sürsün işimiz bitmeden buralardan ayrılmayacağız'' diye konuştu. 
     Churchill'in özel eşyalarının yer aldığı serginin açılışına, eski İngiltere Başbakanın kızı Lady Mary Soames, torunu Winston Churchill III ve İngiltere'nin Washington Büyükelçisi Sir David Manning dahil olmak üzere 200'ü aşkın konuk katıldı. 
     
</TEXT>
</DOC>
