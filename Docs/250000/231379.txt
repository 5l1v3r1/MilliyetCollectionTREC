<DOC>
<DOCNO> 231379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo23.html </URL>
<DATE> 2004/04/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Trabzonspor'da, Elazığspor maçı hazırlıkları... 
</HEADLINE>
<TEXT>

     Birinci Süper Futbol Ligi'nde hafta sonunda deplasmanda Elazığspor ile karşılaşacak olan Trabzonspor, hazırlıklarını sürdürüyor. 
     Geçen hafta Bursaspor galibiyetiyle ligde 2. sıraya yükselen Trabzonspor'un antrenmanlarına, her geçen gün taraftar ilgisi artıyor. 
     Bordo-mavili takımın antrenmanını yaklaşık 250 kişilik taraftar grubu izlerken, antrenmanın ardından taraftarlar futbolculara çiçek ve baklava verdi. 
     Teknik direktör Ziya Doğan yönetiminde Mehmet Ali Yılmaz Tesisleri'nde yapılan antrenmana, sakatlığı nedeniyle sezonu kapadığı açıklanan Somers katılmazken, Hasan ve Tayfun ise bir süre koşu yaptı. 
     Kulüp doktoru Mesut Çelebi, sakatlığı bulunan oyunculardan Hasan'ın büyük olasılıkla Elazığspor maçına yetiştirileceğini kaydetti. 
     Bordo-mavili futbolcular antrenmanda, kanatlardan gönderilen ortalara gol vuruşu ve yarım alanda çift kale maç yaptı. 
     Trabzonspor, yarın basına kapalı yapacağı antrenmanla Elazığspor maçının hazırlıklarını sürdürecek. 
     
</TEXT>
</DOC>
