<DOC>
<DOCNO> 236643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun27.html </URL>
<DATE> 2004/05/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Fransa'da gözaltına alınan cami sorumlusu Türk terörist mi 
</HEADLINE>
<TEXT>

     Fransa İçişleri Bakanlığı, dün gözaltına alınan başkent Paris'teki bir caminin Türk sorumlusu Mithat Güler'in şiddet ve terörizmi savunan bir hareketin Fransa'daki sorumlusu olduğunu bildirdi. 
     Bakanlıktan bugün yapılan açıklamada, Paris'in doğusundaki bir camiyi yöneten ve ''Fransa'da İslam Derneği''nin başkanı olan Türk vatandaşı 45 yaşındaki Güler'in, ''şiddet ve terörizme başvurulmasını savunan bir Türk aşırı İslamcı hareketin Fransa sorumlusu'' olduğu belirtildi. 
     Açıklamada, Mithat Güler'in gözaltına alındıktan sonra Fransa'dan sığınma talebinde bulunduğu, talebi sonunçlanıncaya kadar İçişleri Bakanlığı'nın gözaltı süresinin uzatılmasını isteyeceği belirtildi. 
     Fransa İçişleri Bakanlığı'nın açıklamasında, Mithat Güler hakkında 30 Nisan tarihli sınır dışı edilme kararının bulunduğu ve dün bir trafik kontrolü sırasında yakalanarak yasalara uygun biçimde gözaltına alındığı kaydedildi. 
     
</TEXT>
</DOC>
