<DOC>
<DOCNO> 218999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo08.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da umutlar azalıyor... 
</HEADLINE>
<TEXT>

     Birinci Süper Lig'de sahasında Gaziantepspor'a 3-2 yenilen Adanaspor, kan kaybetmeyi sürdürüyor. 
     Adanaspor Teknik Sorumlusu Ahmet Ziya Yüce, güçlü rakipleri karşısında iyi mücadele ettiklerini ve çok gol pozisyonu bulduklarını ancak bunların kazanmaya yetmediğini belirtti. Yüce, ''Güçlü bir rakiple oynadık. Kazansak çok şey değişecekti'' dedi. 
     Her geçen hafta umutlarını biraz daha yitirdiklerini ve sporcuları motive etmenin zorlaştığını belirten Yüce, şunları söyledi 
     ''Yılmaz Vural'ın istifasından sonra 6 haftadır takımın başındayım. Tüm maçlarımızda iyi oynuyoruz ve gol de buluyoruz, ancak bir türlü kazanamıyoruz. İyi oynayana puan vermiyorlar. Gaziantepspor maçında da aynı olayları yaşadık. İki kez öne geçtik ancak kaybettik. Büyük üzüntü içindeyiz. Tüm olumsuzluklara rağmen aynı ciddiyetle ligin sonunu kadar mücadelemizi sürdüreceğiz.'' Hafta sonu İstanbul'da Galatasaray ile karşılaşacaklarını belirten Yüce, ''Fenerbahçe'ye yenilen Galatasaray'ın morali bozuk. Güçlü rakibimize kolay teslim olmamak için sıkı çalışacağız'' diye konuştu. 
     
</TEXT>
</DOC>
