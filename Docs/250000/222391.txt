<DOC>
<DOCNO> 222391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun14.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Putin yeniden devlet başkanı 
</HEADLINE>
<TEXT>

     Rusya'da dün yapılan devlet başkanlığı seçiminde oyların yüzde 99.2'si sayıldı. Vladimir Putin, oyların yüzde 71.2'sini alarak devlet başkanlığını kesinleştirdi. 
     Rusya Merkezi Seçim Komisyonu tarafından yapılan açıklamada, 48 milyon 918 bin seçmenin oyunu alan Putin'in yüzde 71.2, Komünist Parti adayı Nikolay Harotin'in yüzde 13.7, bağımsız adaylardan Sergey Glazyev'in yüzde 4.1, İrina Hakamada'nın yüzde 3.9, aşırı milliyetçi Vladimir Jirinovski'nin liderliğini yaptığı Liberal Demokratik Parti'nin adayı Oleg Malışkin'in yüzde 2 ve Federasyon Konseyi Başkanı Sergey Mironov'un yüzde 0.8 oranında oy aldığı bildirildi. 
     Seçimde oy kullananların yüzde 3.5'i hiçbir adaydan yana tercihini kullanmadı. Seçimlere katılım oranı yüzde 61 oldu. 
     Çeçenistan'da ise seçime katılım oranı yüzde 90'ı buldu. 109 milyon kayıtlı seçmen için 95 bin sandık kuruldu. Ülke çapında güvenliği 300 bin civarında polis sağladı. 
     
</TEXT>
</DOC>
