<DOC>
<DOCNO> 210201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur03.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Samsun'dan adam çıkmaz" dedi, canından oldu 
</HEADLINE>
<TEXT>

     NAİL KAHRAMAN Bursa DHA 

Bursa'da birlikte içki içtiği Necdi Yürekli'yi öldürmek suçundan hakim karşısına çıkan Nevzat Bozdağ, "'Samsun'dan adam çıkmaz diye hakaret ettiği için öldürdüm" dedi. 
     Geçen ağustosta işlenen cinayet nedeniyle tutuklanan ve hakkında, "Adam öldürmek" suçundan Bursa 5. Ağır Ceza Mahkemesi'nde 24 yıla kadar hapis cezası istemiyle dava açılan Bozdağ dün ilk kez hakim karşısına çıktı. İfadesinde arkadaşını istemeyerek öldürdüğünü söyleyen Bozdağ, "Bira içerken, bana nereli olduğumu sordu. Ben de Samsunlu olduğumu söyledim. 'Samsun'dan adam çıkmaz' diyerek hakaret etti. Kendisini uyardım ama dinlemedi. Elindeki boş bira şişesini kırarak üzerime yürüdü. Ben de arabamdan tabancamı alarak korkutmak istedim. Üzerime atlayınca silah ateş aldı ve vuruldu. Yaralandığını görünce 112 Acil'i arayıp yardım istedim" dedi. Mahkeme heyeti, Bozdağ'ın tahliye istemini reddederek, duruşmayı erteledi. 
     
</TEXT>
</DOC>
