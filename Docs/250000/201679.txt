<DOC>
<DOCNO> 201679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur01.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir... 2 kişi akaryakıt istasyonunu soydu, 1 görevli yaralı... 
</HEADLINE>
<TEXT>

     İzmir'in Bornova İlçesi'nde, silahlı ve maskeli 2 soyguncu, bir akaryakıt istasyonu görevlisini silahla yaraladı, 230 milyon lirayı alarak kaçtı. 
     İzmir-Manisa yolundaki Karasu Petrol İstasyonu'na gelen kimliği belirsiz bir kişi, telefon açacağını söyledi. Bu sırada arkasından gelen maskeli ve silahlı bir kişi de görevlilerden, ''Bu bir soygundur'' diyerek, yere yatmalarını istedi. 
     Bu sırada soyguncularla görevliler arasında çıkan boğuşmada, görevlilerden Fuat Çankaya 22 , yediği tekmelerle yere düştü, üzerinde bulunan 262 milyon liralık kredi kartı slipleri alındı. 
     Eli silahlı ve yüzü maskeli soyguncu ise diğer görevli Fatih Çiftlik'in 22 üzerindeki 230 milyon lirayı aldı. Soygunculardan biri, silahını ateşleyerek Fatih Çiftlik'i sol bacağından yaraladı. 
     Soyguncular, olaydan sonra yaya olarak Manisa yönünde kaçarak izlerini kaybettirdiler. 
     Ege Üniversitesi Tıp Fakültesi Hastanesi'ne kaldırılan Fatih Çiftlik'in sağlık durumunun iyi olduğu öğrenildi. 
     
     ÇALDIKLARI OTOMOBİLİ YAKTILAR 
     Öte yandan Konak İlçesi'nde de hırsızlar, çaldıkları aracı yaktılar. 
     Bozyaka 3192 Sokak'ta park halindeki 35 DDH 39 plakalı özel otomobil, hırsızlar tarafından çalındı. Hırsızlar, otomobili daha sonra Kahramanlar Ege Mahallesi 1244 1 sokak İzelman otoparkı yanına getirip yaktı. 
     Otomobildeki yangın, itfaiyenin müdahalesi sonucu söndürüldü. Ancak araç kullanılmayacak hale geldi. Yapılan soruşturmada, hırsızlar tarafından çalınarak yakılan aracın, egzoz tamircisi Selim Gümüş'e onarım için bırakıldığı belirlendi. 
     Buca İlçesi 203 38 sokakta park halinde bulunan bir otomobil ise kundaklandı. Kemal Şişman'a ait olan 35 ZS 249 plakalı özel otomobil, kimliği belirsiz kişi ya da kişilerce ateşe verildi. Yangın, olay yerine gelen itfaiye ekiplerinin çabaları sonucu büyümeden söndürüldü. 
     Yapılan incelemede yangının, aracın kaportasına dökülen benzinin tutuşturulması sonucu çıktığı belirlendi. 
     
</TEXT>
</DOC>
