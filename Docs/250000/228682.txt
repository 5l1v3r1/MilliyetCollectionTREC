<DOC>
<DOCNO> 228682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonsiy05.html </URL>
<DATE> 2004/04/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denktaş'tan Kıbrıs için Kosova - Filistin benzetmesi .. 
</HEADLINE>
<TEXT>

     KKTC Cumhurbaşkanı Rauf Denktaş, ''Kosova'yı, Filistin'i yıllardır görüyoruz. Hallettik diyorlar, sonra kan gövdeyi götürüyor. Kıbrıs'ta, benzer bir baskıyla neticeye varmaya çalışıyorlar. Barış yaptık dedikten sonra, meydana gelecek olaylardan korkuyorum'' dedi. 
     Bursa Barosu'nca düzenlenen bir konferansa katılmak üzere Bursa'ya gelen Denktaş, ''Avukatlar Günü'' nedeniyle Adliye Sarayı'nda yapılan törene katıldı. 
     Denktaş, törenin ardından Baro Başkanı Asude Şenol'u ziyaretinde, 21. yüzyılda, en güçlü kuvvet olan hukuk ve adaletin yerini, kaba kuvvetin aldığını söyledi. 
     Kendi çıkarları doğrultusunda, sorunların çözümü için reçete yazanların, zor kullanarak bunu kabul ettirmeye çalıştıklarını kaydeden Denktaş, şöyle konuştu ''Kosova'yı, Filistin'i yıllardır görüyoruz. Hallettik diyorlar, sonra kan gövdeyi götürüyor. Kıbrıs'ta benzeri bir baskıyla neticeye varmaya çalışıyorlar. Barış yaptık dedikten sonra, meydana gelecek olaylardan korkuyorum. Irak'ta, yalan, yanlış, abartma bilgiler üzerine savaş başlattılar. Demokrasi, hak ve adalet insanlara tank ve bombalarla götürülmeye çalışıldı. Belki çağdaş değilsin diyecekler ama, hak, hukuk her şeyin üzerinde olursa bir memlekette saadet olur. Yoksa, kaba kuvvetle elde edilenler, geçici olur. Ben mesleğimi kaç yıldan beri yapamıyorum. Bildiğiniz gibi, halkın davasını savunuyorum. Bazen muhaliflerim sorarlar, dava avukatı derler sana. Ama, bu davayı bir türlü bitiremedin. Çıkarın, bu davayı devam ettirmek midir diye sorarlar. Cevabım, hayır . Halkımızla birlikte, dava müdafaasında devlete kadar geldik. Devleti kurduktan sonra, devleti yüceltme fırsatı vermediler. Devleti altımızdan alma oyunu başladı. Biz de kaybetmeme mücadelesi başlattık, bugüne kadar da kaybetmedik. Bundan sonra da inşallah kaybetmeyiz. Tehlikeli sulardan geçiyoruz. İnşallah hayırlı günler görürüz.'' Denktaş, basında Kıbrıs'la ilgili tek yanlı yayınlar çıktığını öne sürerek, ''Biraz da kendilerini sansür ediyorlar galiba. Bugün söyleyeceklerim, umarım yerini bulur'' dedi. 
     
     ''HALKA GERÇEKLERİ SÖYLEYELİM''- 

     Bir gazetecinin Kıbrıs'taki referandum hakkında görüşlerini sorması üzerine Denktaş, ''Kıbrıs'taki referandum hakkında olumlu olduğuma inanıyorum. Olumlu olmak, doğruyu yapmaktır. Gözümüzü gerçeklere kapatarak, çok güzel netice aldık dersek ve bu neticeye evet dememiz lazım diyerek halkın karşısına çıkarsak, bu çok olumlu bir yaklaşım olmaz. Halka gerçekleri söyleyelim'' diye konuştu. 
     Denktaş, referanduma kadar 9 bin sayfalık Annan Planı'nı kimsenin halka anlatamayacağını ifade ederek, şunları kaydetti 
     ''Bizim için bir gazetedeki taslaktan anayasa hazırlamışlar. Bu, dünyanın hiçbir yerinde yok. Bizim olumsuz addedilen tutumumuz, bunlara hayır dediğimiz içindir. 9 bin sayfalık belgeyi, halk bilmiyor, biz de bilmiyoruz. Referandumun ertelenmesi lazım. Yasaları düzeltmek gerekirse, düzeltelim. Başkalarının yaptığı anayasayı, zorla kabul ettirmek suretiyle, onların anayasası olur mu bunu düşünelim. Yani, hukuk açısından ne kadar yanlış varsa, bu prosedürün içinde vardır.'' Bursa Valisi Oğuz Kağan Köksal ve Cumhuriyet Başsavcısı Emin Özler'i de ziyaret eden Denktaş, öğleden sonra Tayyare Kültür Merkezi'nde düzenlenen ''Kıbrıs'' konulu konferansa katılacak. 
     

     
</TEXT>
</DOC>
