<DOC>
<DOCNO> 248449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo01.html </URL>
<DATE> 2004/06/16/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Memo'lu Detroit, Lakers'ı dağıttı, NBA şampiyonu oldu .. 
</HEADLINE>
<TEXT>

     NBA'deki temsilcimiz Mehmet Okur'un takımı Detroit Pistons, güçlü rakibi Los Angeles Lakers'ı 100-87 mağlup ederek seride 4-1 yakaladı ve üçüncü kez NBA şampiyonu oldu. Mehmet Okur da NBA şampiyonu olan ilk Türk olarak tarihe geçti. 
     Final serisinin 5 maçında da oyun olarak Lakers'ı sürklase eden Pistons, son maça kötü başladı. Medvedenko'nun sayılarıyla geriye düşen Detroit daha sonra oyunda kontrolü ele aldı. Özellikle Ben Wallace'ın agresif oyunu gardı düşen Lakers'ın seriyi Los Angeles'a taşıma umutlarını suya düşürdü. 
     
     MAÇA LAKERS İYİ BAŞLADI 

     Savunmada çok başarılı bir performans sergileyerek rakibine kolay sayı şansı tanımayan Los Angeles Lakers, özellikle pota altından Shaquille O'Neal ve Stanislav Medvedenko'nun basketleriyle 7. dakikaya girilirken farkı 7 sayıya çıkardı 14-7. Shaquille O'Neal'ın 2. faulünü alıp bankta oturduğu dakikalarda Rasheed Wallace ve Chauncey Billups ikilisiyle 8-0'lık bir seri yakalayan Detroit Pistons, 15-14 öne geçmeyi başardı. İlk çeyreğin son dakikalarında kontrollü oyununu sürdüren Detroit Pistons, karşılaşmanın ilk çeyreğini de 25-24 önde tamamladı. 
     İkinci çeyreğe baskılı savunmayla başlayan Detroit Pistons, Corliss Williamson ve Richard Hamilton'ın sayılarıyla 14. dakikada farkı 6 sayıya çıkardı 30-24. 
     
     MEMO FAKTÖRÜ 

     Hücumda skor bulmakta zorlandığı dakikalarda pota altında Ben Wallace ile kolay sayılar bulan Detroit Pistons, 20. dakikada skoru 44-34'e getirdi. Shaquille O'Neal'ın, Mehmet Okur'a yapmış olduğu faul sonrasında kenara alınmasıyla birlikte topu pota altına indirmeye başlayan Detroit Pistons, devrenin son 2 dakikasında da 48-41 önde girmeyi başardı. Bu dakikalarda Mehmet Okur ile kolay sayılar bulan Detrot Pistons, karşılaşmanın ilk yarısını da 55-45 önde tamamladı. 
     3. çeyrekte farkı 17 sayıya dek çıkaran Pistons, hücumda etkinlik gösteremeyen rakibi karşısında Taysahun Price ile etkili oyununu sürdürdü ve 4. çeyreğe de 82-59 önde girerek önemli bir avantaj yakaladı. 
     Final periyodunda bir ara farkı 29 sayıya çıkarmayı başaran Pistons karşısında mücadeleyi bırakmayan Lakers, son 3 dakikaya girilirken farkı 21 sayıya 98-77 indirdi. Mücadelenin son dakikalarına girilirken iki takım da daha çok banktaki oyuncularına şans tanırken, Detroit Pistons karşılaşmadan da 100-87 galibiyetle ayrılmayı başardı. 
     Detroit Pistons'da 18 sayı, 22 ribaundla oynayan Ben Wallace performansıyla göz kamaştırırken Richard Hamilton 21 sayı, Tayshaun Prince 17 sayı, 10 ribaund, Chauncey Billups 14 sayı, 6 asist ile oynadı. 
     
     YÜZDE YÜZLE OYNADI 

     Mehmet Okur ise yüzde yüz isabetle oynadığı karşılaşmayı, tamamını ikinci çeyrekte attığı 7 sayı ile tamamladı. Mehmet maçın sıkıştığı anda ortaya çıktı ve ikilik atışlarda 2'de 2 , 3'lük atışlarda ise 1'de 1lik isabetle oynayarak takımının galibiyetinde önemli rol oynadı. Maçın ilk yarısını 55-45 önde tamamlayan Pistons'da, Mehmet Okur'un Shaquille O'Neal'ı iyi savunmasıyla 3. faulünü aldırması, ardından da çok kritik bir 3 sayılık basket atarak 4 dakika içinde 7 sayı bulması salondan büyük alkış aldı. 
     Lakers'da ise Kobe Bryant'ın 24 sayı, 3 ribaunt ve 4 asist, Shaquille O'Neal'ın 20 sayı, 8 ribaunt ve 1 asist, Derek Fisher'ın 10 sayı, 2 ribaunt ve 1 asist, Stanislav Medvedenko'nun da 10 sayı, 5 ribaunt ve 1 asistlik performansları galibiyet için yeterli olmadı. 
     
     OKUR, TARİHE GEÇTİ 

     Pistons'ın şampiyonluğu ilan etmesiyle birlikte bazı ilkler de yaşandı. 
     Maçta 7 dakika sahada kalarak 7 sayıyla oynayan Mehmet Okur, NBA'de şampiyonluk yaşayan ilk Türk basketbolcu olarak tarihe geçti. 
     Ayrıca NBA'de bir Doğu Konferansı takımı, 1998 yılından bu yana ilk kez kupayı kaldırdı. 
     Lakers'ın kariyerinde 9 şampiyonluk kazanmış ünlü başantrenörü Phil Jackson, 10. finalinde ilk kez yitirirken, 21 yıllık kariyeri bulunan Detroit Pistons'ın başantrenörü Larry Brown ise ilk kez şampiyonluk kazanarak bir ilke imza atmış oldu. 
     Ayrıca Pistons'ın başarılı oyuncusu Chauncey Billups, 21 sayı ve 5.2 asist ortalamaları yakalayarak final serisinin en değerli oyuncusu MVP ödülüne layık görüldü. Billups, şu anda kulübün genel menajerliğini yürüten ve 1989'da ''MVP'' seçilen Joe Dumars'dan sonra final serisinde ''MVP'' seçilen tarihteki 2. Detroit Pistonslı oyuncu olmayı da başardı. 
     Lig tarihinde Lakers, 28. finalini oynayıp 14. kez kupayı kaybederken, 14 yıl aradan sonra şampiyon olan Pistons ise 6. finalinde 3. şampiyonluğunu elde etti. Pistons, bu sezon finaldeki rakibi Lakers'a karşı 1987-88 sezonu finalini 4-3 yitirirken, 1988-89 finalinde ise rakibine 4-0 üstünlük sağlayarak şampiyon olmuştu. 

     
</TEXT>
</DOC>
