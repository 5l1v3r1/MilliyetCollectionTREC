<DOC>
<DOCNO> 230835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yasam/yas05.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dijital mahkeme 
</HEADLINE>
<TEXT>

   DGM'deki Bolu çetesiyle ilgili ilk duruşma, sinevizyon ve ses sistemiyle görüldü 
      ANKARA Milliyet 
   
   Bolu'da çete kurup, yönettikleri iddiasıyla haklarında dava açılan 79 kişinin ilk duruşması, ilklere de sahne oldu. 
   Ankara 2 No'lu DGM'deki duruşmaya tutuklu 17 sanık ile müdahil Tekel Genel Müdürlüğü Avukatı Günay Yılmaz katıldı. Mahkeme Başkanı Yunus Karabıyıkoğlu, sanıklar arasındaki telefon görüşmesi kayıtlarının, yeni kurulan beyazperde, sinevizyon ve ses sistemiyle sunulması konusunda Ankara DGM Başsavcılığı'nın izninin alındığını söyledi. DGM Savcısı Cengiz Köksal da beyazperde yardımıyla delillerini sıraladı. Tam 103 sayfalık iddianame, 79 sanığın isimleri, resimleri ve çetenin eylemleri, şemalar ve slaytlarla anlatıldı. Çete lideri Yusuf Bayrak ve Cemalettin Bayrak'ın, sanıklardan Nedim Yıldırım'a silah ruhsatı alabilmek için yaptığı telefon görüşmeleri dinlendi. 
   
   Küfürler salonu boşalttı 
   Abdurrahman Mecit'in kayıtlarında, küfürlü konuşmaların sansürsüz olması dikkat çekti. Bunun üzerine bazı sanık yakınları duruşma salonunu terk etti. 
   Bazı sanık avukatları, özel izinle dinlenen telefon kayıtlarının bu şekilde açıklanmasının usule uygun olmadığını belirterek tepki gösterdi. 
   İddianamede, 79 sanık hakkında, tecavüz, cinayet, zorla evlenme teklifi, çocuk düşürtme, haraç, yaralama suçlarından 6 ay ile 146 yıl 3 ay arasında değişen hapis cezaları isteniyor. 
   
   
   
</TEXT>
</DOC>
