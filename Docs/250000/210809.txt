<DOC>
<DOCNO> 210809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/ykocaomer.html </URL>
<DATE> 2004/01/24/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sandalye dağıtım töreni 
</HEADLINE>
<TEXT>

   
   Gençlik ve Spor Genel Müdürlüğü GSGM ile Türkiye Engelliler Spor Yardım ve Eğitim Vakfı'nın TESYEV , Tekerlekli Sandalye Genç Erkekler ve Bayanlar Milli Takımlarımız için aldıkları spor sandalyeleri, 14 Ocak günü Ankara'da yapılan sade bir törenle sporculara teslim edildi. 
   5 Temmuz 2003 tarihinde, bu sütunlarda yaptığımız çağrıya derhal ve olumlu cevap veren Spordan Sorumlu Devlet Bakanlığı ve GSGM, TESYEV'in de katkılarıyla Milli Takımlarımız'ın önümüzdeki 2 - 3 senelik sandalye ihtiyacını böylece karşıladı. 25 sandalyeden 16'sını GSGM, 9'unu da TESYEV verirken, QUICKIE marka sandalyeler Amerika'dan getirtildi. 
   Sivil toplum örgütlerinin sadece devlet kurumlarını ve devleti eleştirmek, kendi doğrularını onlara kabul ettirmek çabalarının yanı sıra, gerektiğinde elini taşın altına koyması gerektiği, bu birlikte çalışma içinde kanıtlanmış oldu. Böylece her şeyi devletten beklemenin mümkün olmayacağı da ortaya kondu. 
   Yapılan ödül törenine, TESYEV'in 14 Ocak gününde ısrar etmesi dolayısıyla, daha önceden programı olan GSGM Vekili Mehmet Atalay ve aynı gün aynı saatte Meclis Bütçe Komisyonu'nda önemli bir toplantısı olan Devlet Bakanı ve Başbakan Yardımcısı Mehmet Ali Şahin katılamadı. İşte spor basınımızda "Spor bakanı gerekir, Mehmet Ali Şahin spora zaman ayıramıyor" diyenlere yazı yazmaları için yeni bir fırsat. 
   Ama gerçek öyle değil. Mehmet Ali Şahin çok önemli bir mazereti dolayısıyla bu toplantıya katılamazken, bir diğer Başbakan Yardımcısı Abdüllatif Şener törende hazır bulundu. Yaptığı konuşmada, engelliler sporu ile ilgili bilgiler verirken, orada bulunan herkesi şaşırttı. Belli ki bu toplantıya hazırlıklı olarak gelmişti. 
   Mehmet Ali Şahin zaten sporun içinde olan, Mehmet Atalay'la birlikte, özellikle engelliler sporuna her türlü desteği veren iki insan. Bir bakıma Abdüllatif Şener'in orada bulunması, engelliler camiası ve spor adına bir kazançtı. Törenden evvel yaptığımız konuşmada kendisine, engellilerle ilgili deneyimleri olup olmadığını sorduğumuzda "İlk milletvekili seçildiğimde engellilerle ilgili meclis araştırma komisyonuna verilen önergeleri hazırlamak benim görevimdi. Ama engelli sporcuları ile bugün burada ilk defa tanışıyorum" dedi. Bir başka ifade ile engelliler sporu kabinede, hem de Başbakan Yardımcısı unvanını taşıyan yeni bir dosta sahip oldu. Bana sorarsanız, konunun zaten içinde olan, her türlü desteği gerektiğinde veren Mehmet Ali Şahin'in bundan sonra benzeri törenlere de zaman ayırıp gelmesine gerek yok. Onun yerine diğer Başbakan Yardımcıları ve bakanlarımız böyle toplantılara gelirlerse, hem engelliler sporunu yakından tanıma fırsatı bulacaklar, hem de hükümet içinde engelliler sporu ile ilgili görüşmelerde bilgi sahibi olarak çok daha verimli kararlara imza atabilecekler. 
   Önemli olan bardağın yarısının dolu olduğunu görebilmektir. Kişisel hırslara kapılarak, bilip bilmeden yazılar yazmakla hiç kimse bir yere varamaz. T.C. Hükümeti'nin ne kadar çok üyesi engellilerle yakınlaşır, onların yaptıklarını görürse, ülkemizin çağdaşlığı da o derece ileri gider. 
   
      
   
</TEXT>
</DOC>
