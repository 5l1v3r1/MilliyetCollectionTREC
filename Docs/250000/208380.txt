<DOC>
<DOCNO> 208380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo05.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Filenin Sultanları, hipnozla kazanabilirdi' iddiası... 
</HEADLINE>
<TEXT>

     Çok sayıda ülkenin uluslararası müsabakalarda mücadele eden sporcularına, daha başarılı sonuçlar elde edebilmesi için hipnoz uyguladığı, aynı yöntemin Türk sporuna önemli başarılar kazandırabileceği bildirildi. 
     Selçuk Üniversitesi Beden Eğitimi ve Spor Yüksekokulu Beden Eğitimi ve Spor Öğretmenliği Bölüm Başkanı Yrd. Doç. Dr. Yalçın Kaya, AA muhabirine yaptığı açıklamada, Bayan Voleybol Milli Takımı'nın Olimpiyat Oyunları Avrupa elemelerinde finalde şansız bir şekilde Almanya'ya yenilerek, 2004 Atina Olimpiyat Oyunları'na katılma şansını yitirdiğini anımsattı. 
     Türk spor medyasında A Milli Takımı'nın Almanya yenilgisinin ''Aşırı stres''e bağlandığını vurgulayan Kaya, bu durumun sürpriz olmadığını, çünkü yabancı bir ülkede çok sayıda uyarıya maruz kalan her sporcunun psikolojisinin bozulabileceğini, istenilen oyunu ortaya koyamayabileceğini söyledi. 
     Bu tip durumlarda sporcuların karşılaştığı olumsuz etkilerin hipnozla giderilerek, karşı gelinemeyecek stres unsurlarının olumlu etkiye dönüştürülebileceğini ifade eden Kaya, ''Filenin Sultanları, küçük bir motivasyon çalışmasıyla Almanya'yı yenerek, bizim için büyük önem taşıyan olimpiyat oyunlarında Türkiye'yi temsil edebilirdi. Birçok ülkenin milli sporcularına uyguladığı hipnoz yöntemini futbol, voleybol ve basketbol gibi tüm spor dallarında biz de denemeliyiz'' dedi. 
     
     PSİKOLOJİK SAVAŞI KAYBEDEN YENİLİYOR 
     Kendisinin Türkiye'deki üniversitelerde ilk ve tek ''Hipnoz ve Motivasyon'' adı altında yüksek lisans dersi veren öğretim üyesi olduğunu ifade eden Kaya, şunları kaydetti 
     ''Uluslararası yarışmalara katılan milli sporcuların elde ettikleri sonuçlarda, kazanma nedenleri arasında en önemli faktörün rakipleriyle girdiği psikolojik savaşı kazanıp kazanamaması olduğunu tespit ettim. Kazanan sporcular üzerinde yaptığım araştırmada, kazananların yüzde 57'sinin kendisini rakibi yenmeye inandırmış olduklarını gördüm. Kaybedenlerin 61'i ise bu psikolojik savaşta başarılı olamadıkları için yarışmayı kaybettiklerini belirtmişlerdir. Sporculara ihtiyaçları olan bu motivasyon ise hipnoz yöntemiyle önemli ölçüde verilebilir. Yeter ki böyle kritik müsabaka öncesinde sporcularımıza, kendilerine güven artırıcı ve üzerlerindeki stresi de önemli ölçüde azaltıcı hipnozu uygulayabilelim.'' ''Performansta Üçüncü Boyut Hipnoz ve Spor'' adlı kitabında hipnozun spor müsabakalarında elde edilen başarılar üzerindeki etkisini ayrıntılı bir şekilde anlattığını, aynı konu üzerinde çok sayıda ulusal ve uluslararası bildiri sunduğunu belirten Kaya, ''Aşırı stres nedeniyle elendikleri fikrinde birleşilen 'Filenin Sultanları' hipnozla motive edilebilseydi milli takımımız bugün yoluna devam edebilecekti. Benden böyle bir talepte bulunulsaydı milli sporcularımızı hipnoz yöntemiyle müsabakalara hazırlayabilirdim'' diye konuştu. 
     
     ''HİPNOZ TÜRK SPORUNA BAŞARI KAZANDIRABİLİR'' 
     Hipnoz yönteminin Türk sporuna çok önemli başarılar kazandırabileceğini savunan Kaya, bugüne kadar sporcuların zaman zaman psikologlarla motive edilmeye çalışıldığını, ancak bu kişilerin teorisyen oldukları için sporcularla doğru iletişimi kuramadıklarını öne sürdü. 
     Bu nedenle ''spor psikolojisi'' kavramının itibar görmediğini belirten Kaya, milli sporcuların performansı sınırlayıcı faktörlerden kurtarılabileceğini, böylece duygusal ve çabuk etkilenebilir ruhsal yapıya sahip Türk sporcuların, uluslararası yarışmalarda yeteneklerinin yüzde 90'ına yakınını ortaya koyabileceklerini sözlerine ekledi. 
     
</TEXT>
</DOC>
