<DOC>
<DOCNO> 218002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko22.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç ve Sabancı 332.4 trilyon liralık hisse sattı... 
</HEADLINE>
<TEXT>

     Koç ve Sabancı aileleri ile 2 Koç şirketinin yabancı yatırımcılara, toplam 332.4 trilyon liralık Koç Holding ve Akbank hisse satışı gerçekleşti. 
     İMKB Toptan Satışlar Pazarı'nda TSP yapılan işlemde, Koç ailesinden Rahmi Koç'un 1,3 trilyon lira, Semahat S. Arsel'in 1,6 trilyon lira, Suna Kıraç'ın 1,5 trilyon lira, Mustafa V. Koç'un 1 trilyon lira ve Yıldırım Ali Koç'un 1 trilyon lira nominal değerli hisseleri ile Koç şirketlerinden Temel Ticaret'in 11,5 trilyon lira, Nazar Dayanıklı ve Dayanıksız Sınai A.Ş.'nin 100 milyar lira nominal değerdeki Koç Holding hissesi, 24 yabancı kurum adına Global Securities USA Inc.'e satıldı. 
     Toplam 18 trilyon lira nominal değerdeki hisseler, Koç Holding'in sermayesi içinde yüzde 2.28 payı oluşturuyor. 
     İşlem fiyatı, beher 1.000 lira nominal değerli hisse için 7.300 lira oldu. Satış tutarı 131.4 trilyon lira olarak hesaplandı. 
     
     SABANCI AİLESİ'NDEN AKBANK HİSSESİ SATIŞI 
     Sabancı Ailesi de yurtdışı kurumsal yatırımcılara, Akbank'ın sermayesinde yüzde 2.5 payı temsil eden toplam 30 trilyon lira nominal değerdeki hisseyi 201 trilyon liraya sattı. 
     Sabancı Ailesi fertlerinin şahsi portföylerinde bulunan Akbank hisse senetleri, yurtdışı kurumsal yatırımcıların talebi üzerine İMKB Toptan Satışlar Pazarı'nda 1.000 lira nominal değerli beher hisse için 6.700 lira fiyatla satıldı. 
     Dolaşımda bulunmayan söz konusu hisse senetleri, 20 Şubat 2004 tarihinde Takasbank A.Ş.'ye depo edilmişti. 
     Akbank hisselerinden 18 trilyon lira nominal değerli kısmının satışı 26 yabancı kurumsal yatırımcı adına Deutsche Bank'a, 12 trilyon lira nominal tutarlı kısmının satışı 14 yabancı kurumsal yatırımcı adına Global Securities USA'ya gerçekleşti. 
     
</TEXT>
</DOC>
