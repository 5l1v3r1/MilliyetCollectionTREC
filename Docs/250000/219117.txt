<DOC>
<DOCNO> 219117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/spo15.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Hakemler belli oldu    UEFA Kupası'nda takımlarımızın oynayacağı maçları yönetecek hakemler belli oldu. Beşiktaş - Valencia maçına İtalyan Domenica Messina'yı atayan UEFA İspanya'daki Villarreal - Galatasaray karşılaşmasında ise Hollandalı Jan Wegereef'e görev verecek. Gençlerbirliği - Parma maçını Fransız Poulat Eric, Roma - Gaziantepspor mücadelesini de Luksemburg'tan Hammer Alain yönetecek. 
   
   Kayıhan gitti Biyediç geldi    BURSASPOR'UN dünkü yönetim kurulu toplantısında önemli kararlar alındı. On haftada bir galibiyet alabilen Yeşil - Beyazlılar'da teknik direktör Ümit Kayıhan ve ekibinin görevine son verildi, yerine Nejat Biyediç tekrar takımın başına getirdi. Futbol Şubesi Sorumluluğu'nu Erkan Körüstan üstlendi. 
   
   İki futbolcu öldü    SON zamanlarda yaşanan sporcu ölümlerine yenileri eklendi. Ukrayna'nın Arsenal Kiev genç takımında oynayan 17 yaşındaki Andrei Pavitski'nin, önceki gün idman sahasında çalışırken yığılıp kaldığı ve kaldırıldığı hastanede öldüğü öğrenildi. 7 Ocak'ta aynı takımın 23 yaşındaki milli oyuncusu Şalva Aphazava da, 7 Ocak'ta kalp krizinden ölmüştü. Öte yandan Guatemala'da da Municipal takımının 26 yaşındaki kalecisi Dany Ortiz, rakibiyle çarpıştıktan sonra kalp zarının yırtılmasından dolayı hayatını kaybetti. 
   
   Başaran başkan    JUDO Federasyonu'nun yeni başkanı Yaşar Kaptan Başaran oldu. İbrahim Öztek'in görevden alınmasıyla boşalan koltuğa, 23 oyun 18'ini alan Başaran getirildi. 
   
   FIBA'dan veto    ULUSLARARASI Basketbol Federasyonları Birliği FIBA , iki Türk hakemi Recep Ankaralı ve Tolga Şahin'e kupalarda ve milli maçlarda görev vermeme kararı aldı. Buna gerekçe olarak ikilinin Avrupa Basketbol Ligleri Birliği'nde ULEB görev yapmaları gösterildi. 
   
   Kameralı takip    SAKARYASPOR - Kocaelispor maçında olay çıkaranlar gözaltına alınacak. Sakarya Emniyet Müdürü Mustafa Aydın, güvenlik kamerasının çektiği görüntülerin incelendiğini, olaylara karışan herkesin gözetim altına alınacağını açıkladı. 
   
   Minderde başarı    GÜREŞ Federasyonu Başkanı Osman Şansal, Dünyada hem serbestte hem grekoromende, 6 sıklette olimpiyat vizesi alan 4 ülkeden biri olduğumuzu belirtti. Şansal, diğer ülkelerin de ABD, Küba ve Gürcistan olduğunu ifade etti. 
   
   Diyar'ın sırrı    14 haftadır yenilmeyen Diyarbakırspor'un Kaptanı Şenol, işin sırrını açıkladı. Tecrübeli kaleci, "Bizim takımımızdaki arkadaşlık ve inanç kimsede yok. UEFA yolundayız, bunu da başaracağız" dedi. 
   
   Sihirli Vural    ÇAYKUR Rizespor, Yılmaz Vural'ın takımın başına gelmesiyle gülüyor. Hikmet Karaman ile 19 maçta 4 galibiyet, 3 beraberlik alan Karadeniz ekibi, Vural ile 4 karşılaşmada 3 galibiyet, 1 yenilgi elde etti. 
   
   EGO üstünlüğü    BADMİNGTON Federasyonu tarafından Kırıkkale'de düzenlenen Birinci Lig üçüncü etap karşılaşmaları sonunda Ankara EGO, ilk yarı sonunda liderliğini sürdürdü. Ankara Tarım Kredi ikinci, Üsküdar Belediyesi ise üçüncü oldu. 
   
   Kupa kuraları 4 Mart'ta    FUTBOLDA Türkiye Kupası yarı final karşılaşmaları kura çekimi, 4 Mart Perşembe günü İstanbul'da yapılacak. Fenerbahçe, Trabzonspor, İstanbulspor ve Gençlerbirliği'nin katılacağı kuralar, Beylerbeyi'nde saat 11.00'de başlayacak. 
   
   
</TEXT>
</DOC>
