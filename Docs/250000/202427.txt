<DOC>
<DOCNO> 202427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun10.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Kıbrıs'ta uzlaşma hazırlığı içindeyiz'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin ve Kıbrıs Türk tarafının, adada uzlaşmaya varacak bir hazırlık içinde olduğunu, bu hazırlıkların somut olarak gelecek hafta açıklanacağını söyledi. 
     Japonya'ya yaptığı resmi ziyaret sırasında Anadolu Ajansı'nın sorularını yanıtlayan Gül, Kıbrıs konusunda ''anahtar kelimenin uzlaşı'' olduğunu, karşılıklı uzlaşma içinde adımlar atılması gerektiğini, sadece Türkiye'nin ve Türk tarafının tek yanlı tavizler vermesinin beklenemeyeceğini kaydetti. 
     ''Hazırlıklar Annan planına alternatif olarak mı yapılıyor, yoksa onun üzerine mi inşa ediliyor'' şeklindeki soruya Başbakan Yardımcısı ve Dışişleri Bakanı Abdullah Gül şu yanıtı verdi 
     ''Bu konuda söyleyeceğim tek şey, Ankara'da uzun süredir çalışma yapılıyor. Kıbrıs'ta da yapılıyor. Bütün bunlar birleştirilecek ve çözüm için Türk tarafının samimi bir gayret ve çaba içine girdiğini göstereceğiz.'' Türkiye'nin Annan planında verilenlerin ötesinde bir şey elde etmeyi umut edip etmediği sorusuna da Gül, ''Somut şeyleri önümüzdeki hafta ortaya çıkartırız. Şu anda uzlaşmaya varacak bir hazırlık içindeyiz. Uzlaşma tek taraflı olmaz. Karşı tarafın da uzlaşıcı bir tavır içinde olmasını bekliyoruz. Ancak o zaman netice alınır. Yoksa sadece tek taraflı tavizler verilmiş olur ki, kimse bunu bekleyemez'' şeklinde karşılık verdi. 
     Gül, Türkiye'nin hedefinin 1 Mayıs'tan önce çözüme ulaşmak olduğunu belirtti, ancak ''Bu sadece Türkiye'nin ve Türk tarafının elinde olan bir şey değil'' diye ekledi. 
     Başbakan Yardımcısı ve Dışişleri Bakanı Gül, ''1 Mayıs'a kadar çözüm olmazsa ne olur'' sorusuna da ''Olmazsa olmaz. Türkiye üzerine düşeni yaptıktan sonra, çözüm olmazsa kimse Türkiye'ye bir şey diyemez'' yanıtını verdi. 1 Mayıs'a dek çözüm olmaması ve Rumların tek yanlı olarak AB'ye girmesi durumunda, Türkiye için koşulların daha da zorlaşıp zorlaşmayacağı sorusunu ise Gül şöyle cevaplandırdı 
     ''O zaman Türkiye üzerine empoze edilen her şeyi kabul mu edecek Ver kurtul mu diyecek Bunu demeyecek hiçbir zaman. Burada anahtar kelime uzlaşı. Uzlaşı ise iki taraflı olur, problemin taraflarının atacakları adımlarla olur. Biz bu adımları atma niyetindeyiz. Bunun hazırlıklarını yapıyoruz. Rum tarafı da aynı hazırlıklar içinde olursa ümit ederiz ki sorun çözülür.'' Abdullah Gül, Yunanistan ile Ege sorunlarının çözümüne ilişkin de görüşmelerin kapalı olarak devam ettiğini, bu konuda da günü gelince açıklama yapılacağını kaydetti. 
     

     
</TEXT>
</DOC>
