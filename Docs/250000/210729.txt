<DOC>
<DOCNO> 210729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur28.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul... Su problemi çözülüyor... 
</HEADLINE>
<TEXT>

     İstanbul'da kötü hava koşulları nedeniyle elektrik kesintilerinin meydana geldiği İSKİ tesislerindeki enerji sorunun giderildiği bazı yerlerden, şehre su verilmeye başlandı. 
     İstanbul Su ve Kanalizasyon İdaresi'nden İSKİ yapılan yazılı açıklamada, dün sabahtan itibaren etkili olan olumsuz hava koşullarından dolayı baraj, arıtma tesisi ve terfi merkezlerinde gerçekleşen elektrik kesilmeleri sonucu kente düzenli su verilemediği hatırlatıldı. 
     Boğaziçi Elektrik Dağıtım A.Ş BEDAŞ , Türkiye Elektrik Dağıtım A.Ş TEDAŞ ve İSKİ elemanlarının birlikte yaptığı çalışmalar sonucunda, tesislerdeki enerji sorunun giderilmesiyle sabah saatlerinden itibaren şehrin bazı bölgelerine su verilmeye başlandığı belirtilen açıklamada, elektrik sorununun tamamen çözüme kavuşmasıyla su sıkıntısının da sona ereceği vurgulandı. 
     Açıklamaya göre, elektrik kesintileri nedeniyle su alamayan yerler şunlar 
     ''Avrupa Yakası'nda Çeliktepe-Ayazağa, Büyükdere, Maden, Levent'in bir kısmı, Mahmutbey, Bağcılar'ın bir kısmı, Gaziosmanpaşa, Cevatpaşa, Başakşehir, Malkoçoğlu ve Beylikdüzü. 
     Anadolu Yakası'nda Kartal, Soğanlık, Maden, Beykoz, Kavacık, Anadoluhisarı, Çengelköy, Ümraniye'nin bir kısmı Bakırdağ, Kayışdağı , Sultanbeyli, Çekmeköy, Samandıra, Sarıgazi ve Yenidoğan.'' İSKİ'nin açıklamasında ayrıca, son yağışlarla su rezervlerinin 664 milyon 206 bin metreküpten 7 milyon 60 bin metreküpe çıktığı ve doluluk oranının yüzde 87.18'e ulaştığı ifade edilerek, ''rezervlerin, normal doluluk oranının üzerinde bulunduğu'' kaydedildi. 
     
     SABİHA GÖKÇEN HAVALİMANI ULAŞIMA AÇIK 

     Pendik'teki Sabiha Gökçen Uluslararası Havaalanı'nın ulaşıma açık olduğu bildirildi. 
     Havaalanı Basın ve Halkla İlişkiler Müdürü Lerzan Özder, ''Kar Avcıları'' adını verdikleri ekiplerin sürekli çalıştığını belirterek, pistin ulaşıma hiç kapanmadığını söyledi. 
     Diğer havaalanlarından yönlendirilen Mısır Havayolları'na ait yolcu uçağı ile özel bir uçağın Sabiha Gökçen Havaalanı'na indiğini hatırlatan Özder, alanın ulaşıma açık olmasına rağmen seferlerde yaşanan aksaklıklar nedeniyle yaklaşık 500 hac yolcusunun kendilerini götürecek uçakları beklediğini bildirdi. 
     Özder, ''Dördüncü yılımızda en zor kışı yaşıyoruz. Ama pistimiz ulaşıma hep açık kaldı. Şu anda da iniş-kalkış için pist değeri havacılık terimiyle iyi-iyi-iyi. Bu değeri tutmaya da sürekli çalıyoruz'' dedi. 
     
</TEXT>
</DOC>
