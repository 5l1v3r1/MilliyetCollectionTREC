<DOC>
<DOCNO> 200839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun24.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Irak'ta görev almak için henüz erken 
</HEADLINE>
<TEXT>

     NATO Genel Sekreteri George Robertson, Afganistan'daki barış gücü görevine odaklanması nedeniyle, İttifak'ın Irak'ta rolünü en erken gelecek yıl artırabileceğini söyledi. 
     Robertson, BBC radyosuna verdiği demeçte, NATO'nun Irak'ta etkinliğini artırması yönündeki ABD Dışişleri Bakanı Colin Powell'ın önerisi hakkında, böyle bir görevin, Afganistan'da zorlu bir görev sürdüren örgütü daha fazla zorlayacağını belirtti. 
     Genel Sekreter Robertson, başka bir ülkede bulunmanın gelecek yıldan önce mümkün olmadığını, Afganistan görevi tamamlanmadan başka bir noktada daha büyük bir rol üstlenilemeyeceğini ifade etti. 
     Robertson ayrıca, AB'nin bir savunma gücü oluşturmasıyla ilgili olarak, bunun NATO'yu ortadan kaldıracağı iddialarını reddetti, ancak AB ve İttifak arasındaki işbirliğine zarar verecek rekabetçi oluşuma karşı uyarıda bulundu. Robertson, ''Bunun herhangi bir şekilde NATO'ya zarar vereceğini sanmıyorum. Bu, ancak gereksiz bir kopyalama işlemi olabilir'' dedi. 
     Afganistan'ın başkenti Kabil'de bulunan 5 bin 700 kişilik NATO barış gücünün, başkent dışındaki bölgelere genişletilmesine karar verilmişti. 
     NATO'nun Irak'taki varlığı ise Polonya komutasındaki, 17 ülkeden 9 bin 500 kişilik askeri güce lojistik destek vermekle sınırlı bulunuyor. 
     
</TEXT>
</DOC>
