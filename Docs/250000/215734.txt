<DOC>
<DOCNO> 215734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/soneko35.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Göklerin Kraliçesi" Boeing 747 35 yaşında... 
</HEADLINE>
<TEXT>

     Havacılık ve uzay şirketi Boeing, dünyanın en hızlı ve en büyük yolcu uçağı unvanını taşıyan Boeing 747'lerin hizmete girmesinin 35. yıldönümünü kutluyor. 
     ''Göklerin Kraliçesi'' olarak anılan dünyanın ilk jumbo jeti 747'ler, bugüne kadar 64.8 milyar kilometrelik uçuş gerçekleştirerek, yaklaşık 3.6 milyar yolcu taşıdı. 
     Boeing Ticari Uçaklar Başkanı Alan Mulally yaptığı açıklamada, 35 yılda bin 500'e yakın 747 ürettiklerini belirterek, ''Boeing 747, yalnızca bir uçak modeli değil, insanları birbirine ulaştıran kültürel bir simge. Uzun mesafelerde aralıksız uçuş olanağı sunan 747 ve 777 gibi jetlere minnet borçluyuz. Onlar sayesinde havacılığın tarihi değişti'' dedi. 
     İlk ticari uçuşunu 1970 yılında gerçekleştiren Boeing 747'ler, Los Angeles-Sidney gibi 13 saati aşan rotalarda aktarmasız uçabiliyor. Hem kargo hem de yolcu uçağı olarak hizmet verebilen tek ticari model olan 747 kargo uçağı ise rakiplerine oranla iki kat yükü, iki kat daha uzağa taşıyabiliyor. 
     Halen 747 Advanced modeli üzerinde çalışan Boeing, yüksek verimliliğiyle öne çıkan modeli 7E7'deki teknolojiyi bu modelde de kullanacak. Önümüzdeki 10 yıl içinde hizmete girmesi planlanan 747 Advanced'ın yolcu kapasitesi 400 ile 500 arasında değişirken, menzili 12 bin 875 kilometre olacak. 
     
     RAKAMLARLA BOEİNG 747 
     Wright Kardeşler'in 1903 yılında gerçekleştirdiği ilk uçuşta kat ettiği mesafe, bir 747'nin kanat uzunluğundan daha kısa. 747'lerin bugüne kadar katettiği 64.8 milyar kilometre, aya 74 bin kez gidiş dönüş mesafesine eşit. 
     Standart bir uluslararası uçuş için bir 747'ye 5.5 ton yiyecek yükleniyor. İlk ticari uçuşu 1989'da gerçekleştirilen 747-400, 6 milyon parçadan oluşuyor. Üç sınıflı yerleşimde 416 yolcu kapasitesine sahip 747-400, dünyanın koltuk başına en düşük operasyon maliyetine sahip uçağı. 
     747-400'ün kanatlarının kapladığı alan, orta büyüklükteki 45 otomobilinkine eşit. 747-400'ün kanatlarının ağırlığı, Boeing'in ilk uçağı B W'nin tam 30 katı. 747-400 saatte ortalama 290 kilometre hızla kalkış, 260 kilometre hızla da iniş yapıyor. Seyir halindeyken bu hız saatte 910 kilometreye ulaşıyor. 
     
</TEXT>
</DOC>
