<DOC>
<DOCNO> 238845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo20.html </URL>
<DATE> 2004/05/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Göztepe umutlandı... 
</HEADLINE>
<TEXT>

     İkinci Futbol Ligi A Kategorisi'nde İstanbul Büyükşehir Belediyesi'ni dün deplasmanda 1-0 yenen Göztepe'nin prensipte anlaştığı teknik direktörü Tanju Çolak, ''Yüzde 1 bile olsa şansımızı sonuna kadar zorlayacağız'' dedi. 
     Kümede kalma mücadelesi veren Göztepe'de, İstanbul Büyükşehir Belediyesi karşısında alınan galibiyet ve Adana Demirspor-Mersin İdmanyurdu maçının 1-1 berabere tamamlanması sevinçle karşılandı. 
     Sarı-kırmızılı kulüple sözleşme imzalamaya hazırlanan Tanju Çolak, AA muhabirine yaptığı açıklamada, ligin tamamlanmasına 1 hafta kala Göztepe'nin kümede kalma olasılığının bulunduğunu belirtti. 
     ''Ortaya çıkan tablo anormal karşılanmamalı. Futbolda her şey mümkün'' diyen Çolak, tribünden izlediği İstanbul Büyükşehir Belediyesi maçını şu sözlerle değerlendirdi 
     ''İlk yarıda antrenman havasında bir futbol vardı. Baktım olmuyor, soyunma odasına indim. Müdahale etmek zorunda kaldım. Onlardan antrenman havasından çıkmalarını, oyuna kendilerini vermelerini istedim. Böyle oynarsanız sizlerle devam edemeyiz, sizde bu maçı alacak kalite var. Çıkın oynayın dedim. Sonuçta maçı aldık. Yolumuza devam ediyoruz. Yüzde 1 bile olsa, sonuna kadar şansımızı zorlayacağız.'' 
     
     KULÜP BAŞKANI TUĞSUZ 
     Kulüp Başkanı İskender Tuğsuz ise hedeflerinin ligi 33 puanla tamamlamak olduğunu kaydederek, ''Göztepe'nin final karşılaşmalarında hep yüzü gülmüştür. Kocaelispor'u yenip, Mersin İdmanyurdu-İzmirspor maçının sonucunu bekleyeceğiz'' dedi. 
     İzmirspor'un küme düşmesinden üzüntü duyacaklarını söyleyen Tuğsuz, ''İki İzmir takımından biri düşecek. Bu durum bizi üzüyor. İzmirspor kalırsa İzmir adına biz seviniriz. İzmirspor ve Göztepe'nin bu konumlara gelmesinin birinci sorumlusu, diğer İzmir ekipleridir'' diye konuştu. 
     
     KOCAELİSPOR MAÇINDA TARAFTAR PATLAMASI 
     Tuğsuz, Altay Alsancak Stadı'nda yapılacak Kocaelispor karşılaşması için bilet fiyatlarını kapalı tribün için 2, açık ve balkon tribünler için de 1 milyon lira olarak belirlediklerini kaydederek, ''Bu hafta Alsancak Stadı'na 20 bin taraftar bekliyoruz'' diye konuştu. 
     Tuğsuz, Göztepe A.Ş'nin Burak İkizoğlu'na devrini gelecek haftaya bıraktıklarını da bildirdi. 
     
</TEXT>
</DOC>
