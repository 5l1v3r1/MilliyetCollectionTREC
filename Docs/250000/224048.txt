<DOC>
<DOCNO> 224048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy22.html </URL>
<DATE> 2004/03/20/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gül "Bize oy verenleri mahcup etmedik" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''körü körüne particilik'' yapma döneminin bittiğini belirterek, ''Elinizi vicdanınıza koyup, kim hizmet verecekse onu destekleyin'' dedi. 
     Abdullah Gül, Adana'nın Gazipaşa Bulvarı'nda AK Parti'nin seçim bürosunun açılışını yaptıktan sonra, Ceyhan İlçesi'ndeki Hükümet Binası önünde, partisince düzenlenen mitinge katıldı. 
     Gül, Ceyhan mitingindeki konuşmasında, AK Parti'nin ülkeyi karanlıktan çıkarıp aydınlığa götürdüğüne işaret ederek, ''Biz Türkiye aydınlansın dedik, siz Karanlığı hak etmiyoruz deyip AK Parti'nin ampulüne ışık oldunuz. Şimdi sıra yerel yönetimlerde, burada da karanlığı bitirin'' çağrısında bulundu. 
     İktidara gelmeden önce ne devralacaklarının bilincinde olduklarını vurgulayan Gül, ''Milletvekillerimiz ilk iş olarak Lojmanlarda oturmayacağız dediler, bu her babayiğidin harcı değil, bizim farkımızı görün'' dedi. 
     Önceki iktidarlar döneminde her ay zam yapıldığını kaydeden Abdullah Gül, şunları söyledi 
     ''Daha yapılacak işler var. Oysa 15 ay önce vatandaşın yüzde 80'inin gelecekten umudu yoktu. Paranızla bile kitap bulamazdınız. Bu vatandaştan vergi topluyoruz, okul kitapları da hediyemiz olsun diyemediler. Şimdi bizim iktidarımızda okullar açıldı, öğrencilerimiz ilk gün kitaplarını masalarında buldu.'' Gül, AK Parti'den önce Türkiye'de hırsızlık, yolsuzluk, banka hortumcuları olduğunu da ifade ederek, '' Işığı yakın dedik yaktınız. Kapalı kapıların arkasında neler yapılıyormuş deşifre oldu. Bütün yolsuzlukların üzerine gitmeye başladık'' dedi. 
     
     ANTAKYA MİTİNGİ 
     Dışişleri Bakanı Gül, Antakya'da Işık Caddesi'nde düzenlenen mitingde de çiftçiyi, esnafı rahatlattıklarını, BAĞ-KUR'luyu, SSK'lıyı düşündüklerini, ancak işlerinin daha bitmediğini kaydetti. Henüz her şeyin düzelmediğini ve bunun bir süre alacağını belirten Gül, şöyle devam etti 
     ''Elinizi vicdanınıza koyup söyleyin enflasyon AK Parti'den önce neydi, şimdi ne oldu. Biz mi hayatı daha pahalı yaptık, onlar mı Fabrikalar kapanmıştı, şimdi tek tek açılıyor. Çiftçi canlanmaya başladı. Sırada yatırımlar, yeni iş sahaları ve istihdam var.'' Gül, gelecekte her şeyin daha güzel olacağını, belediyelerin altın yıllarını yaşayacağını, işin başında işini ve ne yaptığını bilen bir hükümet bulunduğunu anlattı. Abdullah Gül, gittikleri her yerde gördükleri ilgi ve sevginin kendilerini heyecanlandırdığını, daha fazla çalışma gücü verdiğini belirterek, ''15 ay içinde bize oy verenleri mahçup etmedik. Bize oy vermeyenler de helal olsun, söylediklerini yaptılar demişlerdir'' diye konuştu. 
     Belediyelerin de bundan sonra altın yıllarını yaşayacağını, merkezi idare ile uyum içinde çalışacak belediyelerin yörelerine hizmet getireceklerini bildiren Gül, ''Şimdi ideolojik lafların bittiği dönemdir, hizmet dönemidir. Siz hizmet verecek olanlara oy verin yeter, gerisi kendiliğinden gelecek'' dedi. 
     Gül, İskenderun'daki parti binasında da vatandaşlara hitap ettikten sonra Adana'ya hareket etti. 
     
</TEXT>
</DOC>
