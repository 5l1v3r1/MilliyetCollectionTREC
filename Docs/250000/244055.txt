<DOC>
<DOCNO> 244055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas16.html </URL>
<DATE> 2004/05/30/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Samsun'daki şarbon salgını önlemleri alındı. 
</HEADLINE>
<TEXT>

     Samsun Tarım İl Müdürü Sadullah Kirenci, 5 kişide görülen şarbonla ilgili gerekli önlemleri aldıklarını bildirdi. 
     Kirenci, AA muhabirine yaptığı açıklamada, şarbon hastalığının, Kazım Karabekir Mahallesi'nde hayvan üreticisinin, hastalıktan ölen hayvanlarının etlerini Düvecik Köyü'ndeki yakınlarına dağıtmasından kaynaklandığını söyledi. 
     Kazım Karabekir Mahallesi ile Düvecik Köyü'nde gerekli çalışmaların başlatıldığını belirten Kirenci, ''Kent merkezinde büyük ve küçükbaş hayvan beslemek yasak. Buna rağmen, izinsiz besleyenler var. Bu sorun, izinsiz hayvan besleyen üreticilerden kaynaklanmaktadır. Konuyu gerekli yerlere bildirdik. Bölgede tespit edilen hayvanlar aşılandı. Şu an endişelenecek bir şey yok. Gerekli önlemleri aldık'' dedi. 
     Bu arada, şarbonlu eti yiyen Düvecik Köyü'nden Ayşe Başar, Nail Başar, Ramazan Öcal, Necmi Bartın ve Hava Gedikoğlu'nun, Samsun Devlet Hastanesi'nde tedavilerine başlandı. 
     Olay, söz konusu 5 kişinin dün Samsun Devlet Hastanesi'ne, ciltlerinde deri dökülmesi ve kızarma olduğu gerekçesiyle başvurması üzerine yapılan inceleme sonucunda ortaya çıkmıştı. 
     
</TEXT>
</DOC>
