<DOC>
<DOCNO> 246639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur43.html </URL>
<DATE> 2004/06/09/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Kaymakama suç duyurusu... 
</HEADLINE>
<TEXT>

     Bartın'ın Amasra İlçesi Kaymakamı Mehmet Kara hakkında, görev ve nüfuzunu kötüye kullandığı gerekçesiyle, savcılığa suç duyurusunda bulunuldu. 
     Eğitim-Sen Bartın Şubesi Yönetim Kurulu Üyesi Göktuğ Altun, Madenci Anıtı önünde yaptığı basın açıklamasında, Kara hakkında, yaklaşık 1 hafta önce sınıfta kavga eden Fatih Sultan Mehmet İlköğretim Okulu 5. sınıf öğrencisi olan oğlu B.K'nın kulağını çektiği iddiasıyla, öğretmen Derya Çakır'ı müdür odasına çağırtarak sorguladığını, 5 öğrencinin de kamerayla ifadesini aldığını savundu. 
     İlçe Milli Eğitim Müdürü ve okul yetkililerinin, öğretmenin dayak attığı iddialarının gerçeği yansıtmadığını belirttiklerini, yaptıkları araştırmalarda da kaymakamın oğlu B.K.'nın daha önce de öğretmenleriyle problemler yaşadığını tespit ettiklerini ifade eden Altun, şöyle dedi 
     ''Çocuklarının geleceği için ilçe kaymakamının bu davranışlarından dolayı psikolojik yardım almasını öneriyoruz. Herhangi demokratik bir ülkede bu tür olay yaşanmış olsaydı, herhalde kaymakam görevinden alınırdı. Eğitim-Sen olarak yaşanan olayla ilgili Kaymakamın yanı sıra İlçe Milli Eğitim Müdürü Adnan Özkök ve İlçe Milli Eğitim Şube Müdürü hakkında da suç duyurusunda bulunduk. Okuldaki öğretmenlerin ve öğrencilerin onuruyla oynanması ve okulda baskı yaratılmasının onaylanması mümkün değildir.'' Kaymakamlık yetkilileri ise Kara'nın kent dışında olduğunu, konuyla ilgili 14 Haziran Pazartesi gününe kadar açıklama yapmayacağını bildirdiği belirtildi. 
     
</TEXT>
</DOC>
