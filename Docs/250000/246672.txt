<DOC>
<DOCNO> 246672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/dunya/axdun01.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler, BM'ye çok kırıldı 
</HEADLINE>
<TEXT>


Irak Kürtleri, elde ettikleri imtiyazların BM'de kabul edilen kararla teyit edilmemesi üzerine Irak'ı bölme tehdidi savurdu 

SEMA EMİROĞLU New York 


BM Güvenlik Konseyi'nde önceki gece oybirliğiyle kabul edilen ve 30 Haziran'dan sonra Irak'ta yönetimi devralacak geçici hükümete uluslararası meşruiyet kazandıran karar, üzerindeki mürekkep kurumadan "Kürt krizi" yarattı. 
Diplomatik kaynaklardan sızan bilgilere göre Kürtler, kendilerine daimi anayasa üzerinde veto yetkisi tanıyan ve mart ayında kabul edilen geçici anayasanın son BM kararına dahil edilmemesi üzerine büyük gerilim içindeler. Kürt liderlerin taleplerinin Washington tarafından reddedilmesi yüzünden "Irak'tan ayrılma" tehditleri savurdukları belirtiliyor. 
New York Times'ın bildirdiğine göre, Kürt liderler Mesud Barzani ve Celal Talabani, ABD Başkanı George W. Bush'a birer mektup göndererek Kürt yönetiminin ocak ayında yapılması beklenen ulusal seçimleri boykot edeceklerini ve Iraklı temsilcilerin "Kürdistan'a" girmelerini engelleyeceğini bildirdiler. Barzani ve Talabani, Bush'tan ayrıca "bir ayaklanmanın ABD kuvvetlerini çekilmeye zorlaması halinde Kürtleri koruma taahhüdünde bulunmasını" da istedi. 
Kürt liderler mektuplarında ancak Kürtlere anayasa güvencesi veren birer açıklamanın Başkan Bush, BM ve Irak hükümetince yapılması halinde Irak'tan ayrılmaktan vazgeçebileceklerini ifade ettiler. 
New York Times, Kürt liderlerin Bağdat'la olan bağlarını kesmeye hazırlanmaya başladığını kaydetti. 


</TEXT>
</DOC>
