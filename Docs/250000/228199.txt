<DOC>
<DOCNO> 228199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun16.html </URL>
<DATE> 2004/04/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kırgızistan'da resmi yazışmalarda Kırgızcaya 2015'te geçilecek... 
</HEADLINE>
<TEXT>

     Kırgızistan'da resmi yazışmalarda devlet dili olan Kırgızcanın kullanımına 2015 yılında geçilecek. 
     Devlet Başkanı Askar Akayev, parlamentoda kabul edilen ''Devlet Dili Hakkında Kanun''u onayladı. Akayev ayrıca, ülkede resmi yazışmalarda devlet dili olan Kırgızcanın kullanılmasına 1 Ocak 2015'te geçilmesini öngören kararı imzaladı. 
     Akayev, onayladığı kanunu, ''milletin manevi kökünü koruyan ve tarihini yeniden kazandıran yasa'' olarak nitelerken, kanunun Kırgız tarihinde önemli yerini alacağını söyledi. 
     Kırgız lider Akayev, resmi dil Rusça ile devlet dilinin Kırgızca verimli kullanılması için gerekli şartları oluşturmaya yönelik yapılacak çalışmalar hakkında kararı imzaladığını da açıkladı. 
     Kararda hükümete, vatandaşa resmi dil ile devlet dilini öğretme görevi verilirken, ülkedeki resmi yazışmalarda devlet dili olan Kırgızcanın kullanımına geçileceği belirtiliyor. Kararda ayrıca hükümete, devlet dili hakkında kanundaki ''Bazı devlet görevlileri devlet dilini iyi derecede bilmek ve yazmak zorundadır'' maddesine dahil olacak memurları, 2007 yılına kadar belirleme yükümlülüğü de getiriliyor. 
     Rusçanın 1999 yılında kabul edilen kararla resmi dil statüsüne sahip olduğu ülkede, resmi yazışmalar, görüşmeler, toplantılar, konferanslar ve benzeri etkinliklerde tamamen Rusça kullanılıyor. 
     Parlamentonun oturumunda Kırgızca yapılan konuşmalar da anında Rusçaya çevrilirken, Rusça konuşmaların devlet diline çevrilmesine gerek görülmüyor. 
     Bu arada bazı milletvekilleri, Devlet Başkanı Akayev'in imzaladığı kararın iptali için Anayasa Mahkemesi'ne başvurmaya hazırlanıyor. 
     ''Parlamentonun kabul ettiği yasanın, devlet başkanının kararından üstün olduğunu'' hatırlatan milletvekilleri, Devlet Başkanı'nın, kanunun bazı maddelerinin yürürlüğe girmesini durdurma hakkı olmadığına dikkat çekiyorlar. 
     
</TEXT>
</DOC>
