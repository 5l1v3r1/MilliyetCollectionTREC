<DOC>
<DOCNO> 209524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/ekonomi/aeko.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş işi bitti gibi... 
</HEADLINE>
<TEXT>

   Başbakan Erdoğan, Cidde'de yaptığı konuşmasında özelleştirmelerden bahsederken Tüpraş'tan "bitmek üzere olan" şeklinde söz ederek yeni bir ihaleye çıkılmayacağının sinyalini verdi 
      ABDULLAH KARAKUŞ Cidde 
   
   Başbakan Recep Tayyip Erdoğan, Arap sermayesini Türkiye'ye çağırırken Tüpraş özelleştirmesi için "bitmek üzere olan" ibaresini kullandı. Maliye Bakanı Kemal Unakıtan da yeni bir görüşme olmadığını söyledi. 
   Bu yıl beşincisi düzenlenen Cidde Ekonomik Forumu'na başkonuşmacı olarak davet edilen Erdoğan, arap sermayesini Türkiye'de yatırım yapmaya çağırdı. 
   "Yabancı yatırımcıları Türkiye'ye çekmek amacıyla öncelikli olarak Türk Telekom, Petkim ve bitmek üzere olan Tüpraş'ı sayabilirim" diyen Başbakan Erdoğan, "Türkiye'de yabancı yatırımcılara geniş olanaklar sunuyoruz. Kişi başına geliri bin 500 doların altındaki illere geniş vergi kolaylıkları sağladığımızı hatırlatayım. Bölge ülkeleriyle tatmin edici olmaktan uzak ticaret seviyesinin değişmesi gerek" dedi. 
   Erdoğan'ın özelleştirmeden bahsederken Tüpraş için "bitmek üzere olan satış" vurgusu yapması bu ihalenin iptal edilmeyeceği ve Tekel ihalesinin aksine bu satışta sona yaklaşıldığı yorumlarının yapılmasına neden oldu. Hatırlanacağı üzere Tekel ihalesinde gelen teklifler düşük bulunduğu için ihale iptal edilmişti. 
   Önceki gün Cidde'ye gidiş sırasında "Tüpraş satıldı, o iş bitti, artık bulandırmayın" diyen Maliye Bakanı Unakıtan da dün biraz daha temkinli açıklama yapmasına karşın ihalenin iptal edilmesine yönelik bir vurguda bulunmadı. 
   
   'Süreç devam ediyor' 
   "Tüpraş'ta süreç şu anda sürüyor" diyen Unakıtan, satışın şu anda Rekabet Kurulu aşamasında olduğunu, bu kurumun onayının ardından teklifin Özelleştirme Yüksek Kurulu'na geleceğini söyledi. Unakıtan, Özelleştirme Yüksek Kurulu'nun onayından sonra sürecin tamamlanacağına dikkat çekti. 
   Hatırlanacağı üzere geçen hafta Tüpraş için yapılan ihalede en yüksek teklifi 1 milyar 302 milyon dolarla Rus Efremov Kautschuk GMBH ile Zorlu Grubu vermiş ancak Zorlu Grubu'nun Rus ortakla ihaleden bir gün önce yüzde 50 - 50 ortaklık kurması eleştirilere neden olmuştu. 
   
   
</TEXT>
</DOC>
