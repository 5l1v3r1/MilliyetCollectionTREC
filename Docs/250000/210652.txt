<DOC>
<DOCNO> 210652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko13.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Harçlara yılın 2. zammı...Sürücü belgesi harcı 100 milyon lira oldu 
</HEADLINE>
<TEXT>

     Maliye Bakanlığı, bazı harç tutarlarını yeniden artırdı. Sürücü belgeleri harcı da 72 milyon liradan 100 milyon liraya yükseltildi. 
     Maliye Bakanlığı'nın bugünkü Resmi Gazete'de yayımlanan Harçlar Kanunu Genel Tebliği ile çeşitli Vergi Kanunlarında değişiklik yapan Kanun çerçevesinde, çeşitli harç tutarları yeniden düzenlendi. 
     Yapılan düzenleme ile sürücü adaylarının 2 defa harç ödememesi için K sınıfı sürücü aday belgesi, Harçlar Kanunu kapsamı dışında bırakılırken, geçen yıl 56 milyon lira, 1 Ocak'tan itibaren de 72 milyon lira olarak uygulanan A1, A2, B, F ve H sınıfı sürücü belgeleri harcı 100 milyona çıkarıldı. 
     
     SİLAH TAŞIMA VE BULUNDURMA VESİKALARI 

     Özel işlem vergisi ile eğitime katkı payının Harçlar ve Damga Vergisi Kanunu içine alınması nedeniyle avcılık belgesi ve silah vesika harçları da yeniden belirlendi. 
     Buna göre avcılık derneklerine üye olanların avcılık belgesi harcı 16 milyon liradan 110 milyon liraya, derneklere dahil olmayanların avcılık belgesi harcı da 20 milyon liradan 120 milyon liraya yükseldi. 
     Yeni düzenleme ile resmi makamlar tarafından gerçek kişilere verilecek silah taşıma müsaade vesika harcı her yıl için 170 milyon liradan 250 milyon liraya, bulundurma vesikası harcı 85 milyon liradan 400 milyon liraya çıktı. 
     Özel emeklilik sigortası şirketleri de harç tarifesine alındı ve sigorta şirketleri kuruluş izin belgesi harcı her yıl için 42 milyar 622 milyon lira, emeklilik şirketleri kuruluş izin belgesi harcı da 30 milyar lira olarak belirlendi. 
     İstanbul Menkul Kıymetler Borsası'nda yapılan iş ve işlemler nedeniyle alınan menkul kıymet kotasyon ve tescil ücretleri, kurtaj ücretlerinden borsa yönetimine ödenecek borsa payları ve Sermaye Piyasası Kurulu tarafından yapılan tescil ve kayıtlar nedeniyle alınan ücretler üzerinden de yüzde 50 oranında harç alınması kararlaştırıldı. 
     
     VİZE HARÇLARI DA DEĞİŞTİ 

     Söz konusu Tebliğ ile ikamet tezkere harçlarında gün hesabına geçilirken, 1 aya kadar her gün için 5 milyon lira, 1 aydan sonraki her ay için ise 30 milyon lira ikamet tezkere harcı alınması öngörüldü. 
     1 aya kadarki ikamet tezkerelerinde tezkere başına harç tutarının 10 milyon liradan az, 50 milyon liradan çok olmaması da hükme bağlandı. 
     Liman işlemlerine ilişkin harçlarda tanım değişikliğine gidilirken, bunlarla ilgili yeterlik belgesi harçları da uzakyol kaptanı, uzakyol başmakinisti, başmühendis, İstanbul ve Çanakkale Boğazları kılavuz kaptanları için 31 milyon 100 bin lira, kaptan, başmakinist ve deniz kılavuz kaptanları için 20 milyon 600 bin lira olarak düzenlendi. 
     Bu gruptaki harç tutarları, diğer sınıflar için de 12 milyon 300 bin lira ile 5 milyon 900 bin lira arasında tespit edildi. 
     
     ASKERİ İDARE MAHKEMELERİ 

     Yeni düzenleme çerçevesinde, askeri yüksek idare mahkemeleri de mahkeme harçları kapsamına sokuldu. 
     Buna göre, askeri yüksek idare mahkemesine başvurularda 15 milyon 300 bin lira, yazılı davalarda esasa taalluk eden veya tashihi karar taleplerinin reddine dair kararlar için 20 milyon 600 bin lira, askeri yüksek idare mahkemesinin icranın tehir kararlarında da 16 milyon 400 bin lira harç ödenecek. 
     Harçlar Kanunu Genel Tebliği uyarınca, bankalardan alınan otomobil ve taşıt kredilerine ilişkin rehin işlemleri de harç dışında kalacak. 
     
</TEXT>
</DOC>
