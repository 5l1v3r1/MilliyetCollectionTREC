<DOC>
<DOCNO> 237167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko05.html </URL>
<DATE> 2004/05/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD'de petrol ve benzin fiyatları rekor düzeyde... 
</HEADLINE>
<TEXT>

     Dünya petrol fiyatları, Ortadoğu'daki şiddetin devam etmesi ve ABD'deki yakıt stokunun azalması nedenleriyle, son 13 yılın en yüksek düzeyine ulaştı. 
     Londra'da, Brent türü Kuzey Denizi petrolünün varil fiyatı 84 sent yükselerek, 35.32 dolara ulaştı. 
     Petrol İhraç Eden Ülkeler Örgütü OPEC ise petrol fiyatlarındaki yükselişin kendi ellerinde olmadığını, dış faktörlerin etkili olduğunu ifade etti. 
     
     ABD'DE FİYATLAR ZİRVEDE 

     ABD'de petrol fiyatları, Suudi Arabistan'da çalışan batılı 5 petrolcünün hafta sonunda öldürülmesinin ardından, son 13 yılın en yüksek seviyesine ulaştı. 
     Benzin fiyatları da yeni bir rekora ulaşırken, araba kullanmanın doruk noktasına ulaştığı yaz aylarının başlangıcını da simgeleyen Mayıs sonundaki Şehit ve Gazileri Anma Günü'nde, benzin fiyatlarının daha da yükselmesi bekleniyor. 
     Şu anda varil başına 38.21 dolara ulaşan petrol fiyatı, 16 Ekim 1990 yılından beri ulaşılan en yüksek petrol fiyatı oldu. Bu tarihte petrol fiyatı varil başına 38.89 dolar olmuştu. Petrol fiyatlarındaki artışın, Cumartesi günü Suudi Arabistan'da meydana gelen şiddet olaylarıyla tetiklendiği belirtiliyor. Silahlı saldırıda iki Amerikalı, iki İngiliz, bir Avustralyalı ve bir Suudi petrolcü öldürülmüştü. Petrolcüleri öldüren 4 Suudi erkek kardeş de, polis tarafından öldürülmüştü. 
     Gözlemciler, Orta Doğu'da petrol endüstrisine yönelik yeni terörist saldırıların artmasından endişe edildiğine ve bu durumun petrol fiyatlarında da artışa neden olacağına dikkati çekiyor. 
     ABD'de kurşunsuz benzin fiyatı da 2.7 sent artarak, galon başına 1.263 dolara yükseldi. Bu rakam da, Aralık 1984'ten bu yana bir rekor oldu. Petrol fiyatlarındaki yükselişin, benzin üretimini de daha pahalı hale getireceği belirtiliyor. ABD Enerji Bakanlığı'na göre ülke genelinde petrol fiyatları galonu 1.84 dolardan satılıyor. 
     
</TEXT>
</DOC>
