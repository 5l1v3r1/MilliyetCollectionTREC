<DOC>
<DOCNO> 235173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun26.html </URL>
<DATE> 2004/04/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Soros Gürcistan'daki devrimle ilgim yok 
</HEADLINE>
<TEXT>

     Dünyaca ünlü para spekülatörü George Soros, ''kadife devrim'' olarak nitelendirilen, Gürcistan'da geçen yılki iktidar değişikliğiyle herhangi bir ilgisinin bulunmadığını söyledi. 
     Soros ayrıca, Kırgızistan Devlet Başkanı Askar Akayev'in, gelecek yıl yapılacak devlet başkanlığı seçimlerinde aday olmayacağını belirtti. 
     ''Para sihirbazı'' lakaplı Soros, Kırgız yönetimi ve çeşitli kuruluşların yetkilileriyle görüşmek üzere bulunduğu Kırgızistan'da düzenlediği basın toplantısında, Gürcistan'da geçen yılki iktidar değişikliği konusunda Soros Vakfı'nın hiçbir çalışması olmadığını söyledi. 
     Gürcistan'daki iktidar değişikliğinin, muhalefetin güçlü olmasının bir başarısı olduğunu ifade eden Soros, bunda ülkenin yaşadığı krizle Şevardnadze yönetiminin seçim sonuçlarını değiştirme çabasının da etkili olduğunu kaydetti. 
     Kırgızistan'daki seçimlere de değinen Soros, Devlet Başkanı Akayev'in gelecek yıl yapılacak seçimlerde aday olmayacağını söyledi. 
     2005 yılında yapılacak devlet başkanlığı seçimlerinin özgür ve şeffaf bir ortamda geçeceğine inandığını dile getiren Soros, bunun da ''devlet başkanlarının ömür boyu koltuklarında kaldığı bölgede önemli bir adım olduğunu'' kaydetti. 
     George Soros ayrıca, Soros-Kırgızistan Vakfı'nın, Kırgızistan'da kamu ve özel tüm basın sektörünü destekleyeceğini açıkladı. 
     
</TEXT>
</DOC>
