<DOC>
<DOCNO> 245513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/yasam/axyas01.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da yönetim karıştı 
</HEADLINE>
<TEXT>


Kulüp Başkanı Adnan Sezgin, Uzan Grubu'ndan gelen kişilerin kulübün içini boşaltmaya çalıştığını iddia etti 


Süper Lig'de geçen sezon ekonomik sıkıntı yaşayan İstanbulspor'da, yönetim şoku yaşanıyor. İstanbulspor Kulübü Başkanı Adnan Sezgin, dün sabah Uzan Grubu'ndan gelen 8 - 9 kişilik bir grubun, yaptıkları yönetim kurulu toplantısı sonucu Serdar Öcal'ı başkan seçtiklerini ilettiğini söyledi. 
Sezgin, Türkiye Spor Yazarları Derneği'nin TSYD Levent'teki merkezinde yaptığı basın toplantısında, Öcal'ın Uzan Grubu'nda koruma görevlisi olduğunu savundu. "Koruma, başkan olarak belirlenmiş" diyen Sezgin, buna karşı çıktığını söyledi. Bu kişilerin mallarının hacizli ya da tedbirli olduğunu öne süren Sezgin, "Gelenler Uzan Grubu'nun korumaları ve avukatlarıydı. Yasal olmayan yollarla kulübün içini boşaltmaya çalışıyorlar. Bu kişilerden birinin kardeşi de bankacılık kanunun iptali için Anayasa Mahkemesi'ne dava açmaya çalışıyor. "Sezgin'i nasıl saf dışı ederiz' diye düşünülüyor. Başta Başbakan Recep Tayyip Erdoğan olmak üzere herkesi göreve çağırıyorum. İstanbulspor'da deniz bitti" diye konuştu. 
Kendilerini başkan olarak belirleyen kişilerin futbolcuları satarak gelir elde etmek istediğini söyleyen Sezgin, "Kulüplere sesleniyorum, bu kişilerden futbolcu almasınlar" dedi. 





</TEXT>
</DOC>
