<DOC>
<DOCNO> 222175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/yazar/uras.html </URL>
<DATE> 2004/03/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Vatandaş yalvarıyor Zam yap zam yap .. 
</HEADLINE>
<TEXT>

   
   Eski zamanlarda bir derebeyi sağa sola borçlanmış. Para arayışına girmiş. Adamlarını çağırmış. "Şehrin ortasından geçen derenin üzerinde bir köprü var ya. Biriniz bir yanında öbürünüz diğer yanında duracak. Gelenden geçenden bir para alacak" demiş. Paralar gelmeye başlamış ama, derebeyinin açığını kapamıyor. Adamlarına sormuş "İtiraz eden, ağlayıp sızlayan var mı " "Yok" cevabını alınca emir vermiş "Yarından tezi yok gelenden geçenden bir para yerine, iki para alın." İki para, üç para derken halkdan alınan paralar çoğalmış. Derebeyi, adamlarına "İtiraz eden, ağlayıp sızlayan var mı " diye sorup "Yok" cevabını aldıkça rakamı artırmış. Haraç bir paradan 9 paraya kadar yükselmiş. Gelip geçenin itiraz etmeden "kuzu kuzu" istenen parayı ödemesini derebeyinin aklı bir türlü alamıyormuş. 
   Adamlarına "Paralar geliyor. Memnun olmasına memnunum ama benim halkım bu kadar mı saf İnsanlar bu kadar kuzu gibi her isteneni yapar mı Bunlara dayak atalım ki, akılları biraz başlarına gelsin" demiş. 
   
   'Palabıyıklı sayısını artırın' 
   Köprüye birer de palabıyıklı adam dikmiş. Köprüyü geçmek isteyenler önce geçiş parası ödüyor, sonra palabıyıklıdan dayağını yiyormuş. Derebeyi halkın tepkisini sormuş "İtiraz eden var mı " Gene "Yok" cevabı alınca, inanamamış. Köprünün başında durumu bizzat görmeye karar vermiş. Geçiş parasını ödedikten sonra, palabıyıklıdan dayağı yiyip, köprüden geçenler etrafına toplanmış. Derebeyi "Hiç sesiniz çıkmıyor. Bir şikayetiniz yok mu Korkmayın, söyleyin" deyince, biri öne çıkmış. "Beyim demiş, şikayetimiz var ama söylemeye cesaret edemiyoruz. Köprüden geçerken, palabıyıklının önünde kuyruk oluşuyor. Palabıyıklı sayısını artırın da, beklemeyelim" 
   Pazar günü ben bu hikayeyi neden anlattım Milliyet'te dün DHA'nın bir haberi yayınlandı. Haber, "Erzurum'da halk başbakana "zam yap, zam" diye bağırdı. Başbakan "Elektrik ve akaryakıta bir kez zam yaptık" sözlerini, "zam yap, zam yap" diye destekleyen kalabalığa "Hükümet gerekirse yapar" dedi" şeklinde idi. Allah rızası için eğer bu haber doğru ise bizim halkımızın, hikayedeki halkdan ne farkı kalmış ki 
   Maliye Bakanı Unakıtan'ın, İzmir Esnaf ve Sanatkarlar Odaları Birliği'ndeki konuşurken, sigara ve doğalgaz zammıyla ilgili soru üzerine, "Ben gelirime bakarım, gelmezse biraz daha vergi koyar geçerim" demişti. Bu zamlar ve bütçe ödeneklerinden yapılan yüzde 13 kesinti ne için yapılıyor Faiz ödemek için. Faiz ödeniyor da, borç sorunu bitiyor mu Hayır . Ve borç stoğu giderek büyüyor. İşin ilginç yanı Erzurum'luların durumdan şikayetçi olacak yerde,başbakanımıza "zam yap, zam yap" diyerek nerede ise yalvarmaları. Ne yapalım Burası Türkiye abicim ... 
   
      
   
</TEXT>
</DOC>
