<DOC>
<DOCNO> 206978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun05.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Annan'ın Irak için üçlü toplantı çağrısına destek verdi... 
</HEADLINE>
<TEXT>

     ABD'nin, BM Genel Sekreteri Kofi Annan'ın Irak konusunda üçlü toplantı çağrısını desteklediği, ancak şu aşamada toplantıya üst düzey bir heyetle katılmayı düşünmediği bildirildi. 
     Amerikalı diplomatik kaynaklar, Washington'ın, Irak'ın egemenliğe geçiş sürecinde BM'nin rolünün tartışılacağı, 19 Ocak'ta yapılması planlanan toplantıya destek verdiğini belirttiler. 
     Geçici Hükümet Konseyi'nin toplantıda temsil edileceğini ifade eden Amerikalı yetkililer, buna karşın bu heyetin temsil seviyesinin Genel Sekreter'in konuşmak istediği konulara bağlı olduğunu kaydetti. 
     Yetkililer, Bush yönetiminin toplantı fikrini desteklediğini, ancak Irak'taki Amerikalı sivil yönetici Paul Bremer başkanlığındaki bir heyetten ziyade daha düşük seviyede bir koalisyon heyetiyle katılımın planlandığını belirtti. 
     Annan, yıl sonunda yaptığı açıklamada, koalisyon güçleri ve Irak Geçici Hükümet Konseyi'nin, yönetimin Iraklılar'a devredileceği Haziran sonuna kadar BM'den beklentilerini açıklığa kavuşturmak amacıyla üçlü toplantı önerisinde bulunmuştu. 
     Annan'ın önerisine Geçici Hükümet Konseyi'nden olumlu yanıt gelmişti. 
     Bu yıl içinde Irak'ı ziyaret edeceğini bildiren Annan da dünkü açıklamasında, üçlü toplantıya Washington'ın üst düzeyde bir heyetle katılacağını umduğunu söylemişti. 
     Toplantıda BM'yi Annan, Geçici Hükümet Konseyi'ni de Adnan Paçacı temsil edecek. 
     
</TEXT>
</DOC>
