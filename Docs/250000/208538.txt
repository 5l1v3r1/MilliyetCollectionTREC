<DOC>
<DOCNO> 208538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun06.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam'ın ABD mahkemesinde yargılanma ihtimali düşük" 
</HEADLINE>
<TEXT>

     ABD Savuma Bakanı Donald Rumsfeld, Washington'un, eski Irak Devlet Başkanı Saddam Hüseyin'in yasal savaş esiri statüsünü değiştirme hakkını saklı tuttuğunu söyledi. 
     Donald Rumsfeld, Saddam Hüseyin'in bir Amerikan askeri mahkemesinde yargılanmasını pek olası görmediğini kaydederken, bu olasılığı tamamen de dışlamadı. 
     Rumsfeld, Pentagon'da düzenlediği basın toplantısında, Bakanlığı'nın geçen Cuma günü Saddam Hüseyin'in savaş esiri kabul edildiği açıklamasından sonra ilk kez, 13 Aralık'ta ele geçirilen Saddam Hüseyin'in bu statüsüyle ilgili kamuoyuna açıklama yaptı. 
     Başkan George Bush yönetiminin Saddam Hüseyin'i bir Amerikan askeri mahkemesinde yargılama niyeti olup olmadığı ya da devrik lideri yargılanması için Irak halkına teslim edip etmeyeceği yönündeki soruya Rumsfeld, ''benim izlenimim Başkan'ın eğiliminin, bu konuda ana rolü Iraklıların üstlenmesi yönünde olduğu'' yanıtını verdi. Rumsfeld, Saddam Hüseyin'in bir Amerikan askeri mahkemesinde yargılamasını oldukça az olasılık olarak gördüğünü söyledi. 
     Saddam Hüseyin'in Irak halkına karşı savaş suçu işlemekten, Kuveyt halkına ve İranlılara yönelik eylemlerinden yargılanabileceğini ifade eden Rumsfeld, eski Irak liderinin savaş esiri statüsünün kalıcı olmayabileceğini kaydetti. Rumsfeld, ''Statüsü her herhangi bir zamanda yeniden değerlendirilebilir. Ek bilgi ya da karar alınmasıyla bu değişebilir ya da genişletilebilir'' derken, yeniden değerlendirmeyi gerektirecek durumu ise belirtmedi. 
     Saddam Hüseyin'den, Bush'un Irak'ta savaşın bittiğini ilan ettiği 1 Mayıs'a kadar ki döneme kadar düşman savaş esiri olarak bahseden Rumsfeld, Saddam Hüseyin'in 1 Mayıs'tan sonraki direniş ve koalisyon askerlerinin öldürülmesi de dahil eylemler için hakkında dava açılma olasılığı da bulunduğunu söyledi. 
     Savaş esirleriyle ilgili Cenevre Sözleşmesi, diğer hakların yanında savaş esirinin Uluslararası Kızılhaç Komitesi tarafından görülebilmesini, insani muamele görmesini, uygun beslenmesini gerektiriyor. 
     Pentagon, Guantanamo Körfezi'nde terör zanlıları olduğu gerekçesiyle tutulan yabancı esirlerin bazılarını yargılamak üzere askeri mahkeme kurulması hazırlıklarının son aşamasında bulunuyor. 
     İnsan hakları grupları ile sivil toplum kuruluşları, Pentagon'un askeri mahkeme kurulması girişimlerini, sanıkların haklarının yeterince korunmadığını belirterek eleştiriyor. 
     Saddam Hüseyin'in, Amerikan işgali altındaki Irak'ta Iraklılar tarafından yargılanmasıyla ilgili de ülkede adil yargılama için gerekli kişi ve kuruluşlar gibi unsurlar bulunmadığı gerekçesiyle eleştiriler getiriliyor ve davanın bir uluslararası mahkemede görülmesi çağrısında bulunuluyor. 
     
</TEXT>
</DOC>
