<DOC>
<DOCNO> 241173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun34.html </URL>
<DATE> 2004/05/19/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Irak'ta Amerikan Güçleri düğüne ateş açtı 
</HEADLINE>
<TEXT>

     Irak'taki Amerikan güçlerine ait helikopterin, ülkenin batısında bir düğüne ateş açtığı, olayda onlarca Iraklının öldüğü bildirildi. 
     Associated Press AP ajansının haberine göre, Ramadi kenti polis şefi yardımcısı Yarbay Ziyad El Ciburi, bu sabah yerel saatle 02 45'te meydana gelen saldırıda 42 ila 45 arasında kişinin öldüğünü, ölenlerin 15'inin çocuk, 10'unun da kadın olduğunu söyledi. 
     Kent hastanesi doktorlarından Dr. Salih El Ani de, ölü sayısının 45 olduğunu açıkladı. Dr. El Ani, düğünde havaya ateş açıldığını, Amerikan askerlerinin bölgeye gelerek araştırma yapıp gittiğini belirterek, ardından Amerikan helikopterinin ateş açması sonucu 2 evin yıkıldığını anlattı. AP'nin görüntülerinde de, saldırıda öldüğü belirtilen kişilerin cesetlerine ve yöre sakinlerinin açıklamalarına yer verildi. 
     Merkezi Dubai'de olan El Arabiye televizyonu ise, bir köyde düzenlenen düğüne ateş açıldığını belirterek, ölü sayısının 20'den fazla olduğunu duyurdu. 
     Irak'taki Amerikan ordusuysa, bilgileri olmadığını, haberi şu anda doğrulayamayacaklarını, olayın araştırıldığını belirtti. 
     Afganistan'ın Uruzgan eyaletinde de, 2 yıl önce Amerikan askerleri, bir düğünde ateş açılmasını düşman saldırısı olarak yorumlayarak karşı hava saldırısı düzenlemiş, düğüne katılan 48 sivili öldürmüş, 117'sini yaralamıştı. 
     
</TEXT>
</DOC>
