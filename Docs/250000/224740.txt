<DOC>
<DOCNO> 224740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun23.html </URL>
<DATE> 2004/03/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Afganistan... Herat'taki çatışmalarda 100 kişi öldürüldü 
</HEADLINE>
<TEXT>

     Afganistan hükümeti, Sivil Havacılık ve Turizm Bakanı Mirvais Sadık'ın öldürülmesinden sonra çatışmaların çıktığı Herat'ta asayişin sağlandığını, çatışmalarda 100 dolayında kişinin öldürüldüğünü bildirdi. 
     Hükümet sözcüsü Cavid Ladun, düzenlediği basın toplantısında, ''Herat'ta asayişin sağlanması için havadan ve karadan 1500 asker sevkıyatı yapılmıştır'' dedi. 
     Bakan Sadık'ın öldürülmesinden sonra çıkan çatışmaların kontrol altına alındığını belirten sözcü, Sadık'ın cenazesini toprağa vermek için Savunma Bakanı Mareşal Mehmed Kasım Fehim ve İçişleri Bakanı Ali Ahmed Celali'nin Herat'ta olduklarını bildirdi. 
     Herat'ta 17. Tabur ile Herat Valisi İsmail Han'ın güçleri arasında çatışmalar olduğunu anlatan hükümet sözcüsü, iki gün süren çatışmalarda yaklaşık 100 kişinin öldüğünü açıkladı. 
     ''Devlet olmaya giden Afganistan'da kendilerine şu an için üç unsurun önemli olduğu hatırlatmasını yapmak istediğini'' söyleyen Ladun, bunları, Afganistan'da asayişi sağlamak, çıkacak çatışmaları önleyerek huzursuzluklara engel olmak ve devleti Herat'ta temsil etmek olarak sıraladı. 
     Ladun, Dışişleri Bakanı Abdullah Abdullah, Milli Savunma Bakanı Mareşal Mehmed Kasım Fehim ve İçişleri Bakanı Ali Ahmed Celali'nin yarın Kabil'de bir basın toplantısı düzenleyerek, 31 Mart'ta Berlin'de Afganistan ile ilgili olarak düzenlenecek konferans ve son olaylar hakkında bilgi vereceklerini açıkladı. 
     Hükümet sözcüsü, Herat'ta meydana gelen olayların Berlin'de yapılacak konferansı etkilemeyeceğini söyledi. 
     
</TEXT>
</DOC>
