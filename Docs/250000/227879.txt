<DOC>
<DOCNO> 227879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun36.html </URL>
<DATE> 2004/04/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Irak'ta bugünün bilançosu 5 ölü, 1 yaralı 
</HEADLINE>
<TEXT>

     Irak'ın kuzeyindeki Riyad kasabasında düzenlenen intihar saldırısında, bombacı dahil 3 kişi öldü. 
     Polis Albayı Serhat Kadir, Kerkük'ün 25 kilometre batısındaki Riyad kasabasının belediye binası girişinde bir kişinin üstündeki bombayı patlatığını, kendisi ve diğer 2 kişinin öldüğünü söyledi. 
     Albay Kadir, yerel saatle 11.00'de meydana gelen patlama sırasında belediye binasında bulunan Amerikalı askerlerden yaralanan olmadığını belirtti. 
     
     2 ABD ASKERİ ÖLDÜ 

     Irak'ta Amerikan askerlerine yönelik iki ayrı saldırıda 2 askerin öldüğü, bir askerin yaralandığı bildirildi. 
     Amerikan ordusundan yapılan açıklamada, başkent Bağdat'ın Mansur mahallesinde yola yerleştirilen bir bombanın patlaması sonucu bir askerin öldüğü belirtildi. 
     Açıklamada, bu sabah meydana gelen olayda bir askerin de yaralandığı kaydedildi. 
     Öte yandan, El Anbar'da dün bir Amerikan deniz piyadesinin ''düşmanın eylemi'' sonucu öldüğü bildirildi, ancak ayrıntılı bilgi verilmedi. 
     
</TEXT>
</DOC>
