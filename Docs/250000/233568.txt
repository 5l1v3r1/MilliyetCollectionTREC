<DOC>
<DOCNO> 233568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo26.html </URL>
<DATE> 2004/04/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Biyediç Zorlu Elazığspor maçını da mutlak kazanmak zorundayız... 
</HEADLINE>
<TEXT>

     Bursaspor Teknik Direktörü Nejat Biyediç, hafta sonu yapacakları zorlu Elazığspor maçını da mutlak kazanmak zorunda olduklarını söyledi. 
     Biyediç, antrenman öncesi düzenlediği basın toplantısında, Akçaabat Sebatspor deplasmanından alınan galibiyetle moral bulduklarını, futbolcularının özgüvenlerini kazandığını, ancak bunu unutup Elazığspor maçına konsantre olmaları gerektiğini kaydetti. 
     Elazığspor'un ligde kalma şansının matematiksel olarak hala devam ettiğini vurgulayan Biyediç, ''Rehavete kapılmamamız lazım. Zorlu Elazığspor maçını da mutlak kazanmak zorundayız. Aksi halde işimiz zorlaşır'' dedi. 
     Biyediç, ligin son haftalarına yaklaşırken bazı söylentiler çıktığını anımsatarak, ''Akçaabat Sebatspor maçını kazanarak spekülasyonlara meydan vermedik. Hıncal Uluç, bir yazısında İstanbulspor'un küme düşürüleceğini yazmıştı. Ancak gördük ki İstanbulspor kazanıyor. Uluç'un dediği olmadı. Üzücü ve yersiz bir yazıydı'' diye konuştu. 
     Bir gazetecinin, Çaykur Rizespor ve Akçaabat Sebatspor maçında, ''Karadeniz dayanışması'' olup olmayacağı yönündeki sorusuna Biyediç, ''Bu maçta şaibe olacağına inanmıyorum. Her iki takım oyuncuları da çıkıp maçını oynayacak'' yanıtını verdi. 
     Biyediç, taraftar desteğinin çok önemli olduğunu, Elazığspor maçında da yeşil-beyazlı taraftarlardan tribünleri doldurmalarını beklediklerini sözlerine ekledi. 
     
</TEXT>
</DOC>
