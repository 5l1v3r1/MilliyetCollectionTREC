<DOC>
<DOCNO> 225847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy06.html </URL>
<DATE> 2004/03/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
AKP seçim gecesine hazır... 
</HEADLINE>
<TEXT>

     AK Parti, Genel Merkez Seçim Koordinasyon Merkezi, Kasım 2003'te aday başvurularıyla başladığı çalışmalarını, 28 Mart gecesi sandık görevlilerinden alınan sonuçları yansıtarak tamamlayacak. 
     Seçim Koordinasyon Merkezi Başkanı ve İstanbul Milletvekili Mustafa Ataş, AA muhabirinin sorularını yanıtlarken, 81 il ve 850 ilçede seçim koordinasyon merkezi oluşturulduğunu, aday başvurularının ardından seçmen kütüklerinin güncelleştirilmesi, propaganda ve eğitim çalışmalarında bulunduklarını söyledi. Ataş, örgütlere yönelik 1 milyon müşahit kartı, 1 milyon seçmen rehberi, 25 bin seçim rehberi bastırılıp dağıtıldığını kaydetti. 
     3 Kasım seçimlerinde sandık kurullarına görevli veremediklerine işaret eden Ataş, ilk kez yerel seçimlerde sandıklarda görevli bulunduracaklarını hatırlattı. Sandık kurullarında görev yapacak görevliler için kitapçık ve nasıl çalışacaklarını senaryolaştırdıkları CD hazırlandığını ifade eden Ataş, 5 bin CD'nin örgütlere dağıtıldığını kaydetti. 
     Ataş, seçim gecesinde 174 bin sandıkta birer resmi görevlinin yanı sıra her sandıkta 3 gayrı resmi görevli bulunduracaklarını, böylece yaklaşık 600 bin partilinin görev yapacağını bildirdi. 
     Bu görevlilerden alınacak sonuçların doğru ve en hızlı şekilde Seçim Koordinasyon Merkezi'nde bilgisayar ortamında toplanacağına işaret eden Ataş, bunların Genel Merkez'e ve bina önüne konulacak dev ekrana da yansıtılacağını söyledi. 
     Ataş, oyunu Ankara'da kullanacak olan Genel Başkan ve Başbakan Recep Tayyip Erdoğan'ın, seçim sonuçlarını Genel Merkez'den izleyeceğini ifade etti. 
     
     PROPAGANDA ÇALIŞMALARI 
     Ataş, AK Parti'nin, TBMM'nin ara tatil kararı almasının ardından yoğun bir propaganda sürecine girdiğine dikkati çekti. 
     Milletvekillerinin seçim bölgelerinde gittiğini, Başbakan Recep Tayyip Erdoğan'ın 55 ilde miting yaptığını, gidemediği illere 20 bakanın görevlendirildiğini anlatan Ataş, Bayındırlık ve İskan Bakanı Zeki Ergezen'in ise rahatsızlığı nedeniyle propaganda çalışmalarına katılamadığını kaydetti. 
     
     ''AK PARTİ, YÜZDE 40-45 OY ALIR'' 
     Ataş, adaylar belirlenmeden önce nüfusu 10 bin ve üzerindeki yerlerde 2 anket yapıldığını hatırlatarak, bunların aday belirlemede önemli rol oynadığını söyledi. 
     Propaganda sürecinde de İstanbul, Ankara, İzmir dışındaki 26 ilde ve daha sonra büyükşehirler dışındaki 25 ilde anket yapıldığını anlatan Ataş, AK Parti'nin seçimlerde yüzde 40-45 arasında oy alacağı tahmininde bulundu. 
     Bazı anketlerin AK Parti'nin oy oranını çok daha yüksek gösterdiğine işaret eden Ataş, ''Yüzde 35'in üzerinde alınan 1 puan bile bizim için başarıdır. İnsan gibi, partilerin de bir ömrü vardır. AK Parti'nin olabildiğince uzun ömürlü olması için, bir anda yükselen bir grafik yerine istikrarlı olarak yükselmesi daha önemlidir'' diye konuştu. 
     
</TEXT>
</DOC>
