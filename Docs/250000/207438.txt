<DOC>
<DOCNO> 207438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/spor/spo15.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

   
   Yardım eli uzanıyor    DEVLET Bakanı ve Başbakan Yardımcısı Mehmet Ali Şahin, ilk etapta acil ihtiyaçların karşılanması için Adanaspor ve İstanbulspor'a 250'şer milyar lira yardımda bulunması amacıyla federasyonu harekete geçirdi. GSGM'nin, Ataköy tesislerinden en düşük ücreti alacağı, 5 Ocak Stadı'nın borçları konusunda da gereken kolaylığın yapılacağı bildirildi. 
   
   Vural'ın gözyaşı    ADANA'DA 1954 Taraftarlar Derneği Başkanı Tevriz Dura ile Adanaspor Derneği Başkanı Ali Hikmet Gülfil kulübe yardım çağrısında bulundu. Dura, "Uzan Grubu şirketlerine olduğu gibi Adanaspor'a da el konulsun" dedi. Basın toplantısı sırasında taraftarların "Yılmaz Vural bizi bırakma" sloganları tecrübeli hocayı ağlattı. 
   
   Zorluk derecesi 13    TÜRKİYE Süper Ligi, "Dünyanın En Zorlu Ligleri" sıralamasında 13.'lüğü elde etti. Uluslararası Futbol Tarihi ve İstatistikleri Federasyonu IFFHS tarafından yapılan değerlendirmede, ilk üç sırayı İtalya, İspanya ve İngiltere ligleri aldı. Bu ülkeleri Brezilya, Arjantin, Fransa, Almanya, Hollanda, Portekiz ve İskoçya izledi. 
   
   Yunanistan'ı yendik    ULUSLARARASI Ege Kupası Futbol Turnuvası'ndaki ikinci maçında Yunanistan'ı 2-0 mağlup eden 16 Yaş Altı Genç Milli Takımımız, grup birinciliği yolunda büyük avantaj elde etti. Söke İlçe Stadı'ndaki karşılaşmada millileri galibiyete taşıyan golleri Özgür attı. Ekibimiz üçüncü maçını bugün 13.30'da Aydın Adnan Menderes Stadı'nda Romanya ile oynayacak. 
   
   
</TEXT>
</DOC>
