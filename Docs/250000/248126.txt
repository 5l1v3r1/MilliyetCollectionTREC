<DOC>
<DOCNO> 248126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy43.html </URL>
<DATE> 2004/06/15/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
TBMM Başkanı Arınç Almanya'da... 
</HEADLINE>
<TEXT>

     TBMM Başkanı Bülent Arınç, Türkiye'nin AB üyeliği yolunda son dönemde büyük atılım ve reformlar yaptığını söyledi. 
     Bülent Arınç, bugün Berlin'de yaptığı temaslardan sonra Türk-Alman Parlamenterler Grubu Başkanı Claudia Roth tarafından Hotel Radisson SAS'da onuruna verilen akşam yemeğine katıldı. 
     Arınç, burada yaptığı konuşmada, ''Türkiye AB üyeliği yolunda son dönemde büyük atılımlar ve reformlar yaptı. Roth'un yaklaşık 1 ay önce Türkiye'ye gerçekleştirdiği ziyaretten kısa bir süre sonra Meclis'te yeni bir reform paketi daha kabul edildi'' dedi. 
     Roth ile yeniden görüşmekten büyük mutluluk duyduğunu ifade eden Arınç, Almanya'yla Türkiye arasında parlamentolararası ilişkilerin yoğun şekilde arttığına dikkati çekti. 
     Arınç, bu durumun iki ülke arasındaki dostluğun ve ilişkilerin çok iyi bir noktaya geldiğini gösterdiğini kaydederek, ''Berlin'de çok önemli görüşmeler yaptık. Görüşmelerimize devam edeceğiz. İlişkilerimizin ve dostluğumuzun gelecekte daha da artarak devam etmesini diliyorum'' diye konuştu. 
     Roth da, Arınç'ın ziyaretinin Avrupa açısından çok önemli bir zamana denk geldiğine işaret ederek, ''AB'nin nasıl şekillendirileceğinin, Türkiye'nin AB içinde nasıl bir rol oynayabileceğinin yoğun şekilde tartışıldığı bir dönemde buradasınız. Türkiye'deki reform sürecini destekliyoruz. Türkiye'de yapılan geniş çaplı reformlar burada da etkisini gösteriyor. Bu reform sürecini desteklemek bizim de çıkarımızadır'' dedi. 
     Türkiye'nin AB üyeliği konusunda farklı görüşlerin bulunduğunu hatırlatan Roth, ''Ancak AB, kriterleri yerine getirdiği takdirde Türkiye ile üyelik müzakerelerine başlanması sözü vermiştir. Türk toplumu da bu yönde hızla ilerliyor. Başka açıdan bakıldığında Türkiye zaten çok sayıda Avrupa kuruluşuna üye olarak entegre olmuş durumda'' şeklinde konuştu. 
     Roth, Portekiz'de düzenlenen Avrupa Şampiyonası kapsamında bu akşam yapılacak Almanya-Hollanda maçına da değinerek, ''İlhan Mansız'ın Japonya'ya gitmesi hataydı. Alman Milli takımında oynamasını dilerdim. O zaman Hollanda'yı yenerdik. Ama maalesef bizim takımımızda oynamıyor'' şeklinde espri yaptı. 
     Roth, daha sonra Türkçe ''Şerefe'' diyerek kadehini Arınç'ın ve kendisine eşlik eden Türk heyeti için kaldırdı. 
     
</TEXT>
</DOC>
