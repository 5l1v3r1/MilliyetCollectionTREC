<DOC>
<DOCNO> 217256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur37.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna'dan 'aday olmayacağım' sinyali... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''İstanbul'a hizmet benim için ibadet niteliğinde kıymetliydi, gurur vericiydi, onu yaşadık'' dedi. 
     Gürtuna, Almanya Başbakanı Gerhard Schröder'i karşılamak üzere geldiği Atatürk Havalimanı Devlet Konukevi'nden ayrılışı sırasında, gazetecilerin sorularını yanıtladı. 
     AK Parti'nin İstanbul Büyükşehir Belediye Başkan adayını açıkladığı hatırlatılan Gürtuna, şunları söyledi 
     ''Hayırlı olsun, biz gece gündüz 5 yıl çalıştık. İstanbul'un dünya ile yarışır bir şehir haline gelmesi, yaşanabilir bir şehir olması, eksikliklerinin tamamlanması ve lider şehir olması için çalıştık. İstanbul'a hizmet bizim için ibadet niteliğinde kıymetliydi, gurur vericiydi, onu yaşadık. Şimdi yeni bir dönem başlıyor. Seçilecek arkadaşımıza başarılar diliyorum.'' Gürtuna, başka bir partiden aday olup olmayacağının sorulması üzerine, ''Değişik partilerden arkadaşlarımızla görüştük, sohbet ettik. Ama bizim daha önce yaptığımız beyanlar doğrultusunda, bir başka partiden aday olmak gibi bir niyetimiz olmadığını söylemiştik. Yine o karar üzerindeyiz. Bağımsız aday da değilim'' dedi. 
     AK Parti'nin İstanbul adayını açıklamasından sonra Başbakan Recep Tayyip Erdoğan ile görüşüp görüşmediği sorulan Gürtuna, ''Hayır görüşmedim. Öyle bir talep gelirse görüşürüm'' yanıtını verdi. 
     Gürtuna, ''Kırgın mısınız '' sorusu üzerine, şunları kaydetti 
     ''Şüphesiz ki İstanbul'a hizmetin güzelliği ve önemi bizim için de aynı şekilde geçerlidir. Hizmetin tadını aldık, yaptık. Ama her şey Allah'ın takdiridir. Biz buna razıyız. Bunun ötesinde herhangi bir makam, mevki kavgası içinde değiliz. Hizmet bize tevdi olduğunda buna layık olmak için bütün çabamızı gösteririz. Ama bir mevkii, makam kavgası içinde olmayız. 
     Ülkenin hassasiyetleri, Türkiye'nin içinde bulunduğu durum bizim için önemlidir. Türkiye içeride ve dışarıda bir çok kıskacın altındadır. Bu hassasiyetlerin biz de farkındayız. Onun için amacımız hangi şartlarda olursa olsun bize tevdi olan hizmete karşılık vermektir. İstanbul'a ve ülkemize hizmete her zaman devam edeceğiz.'' 
     
</TEXT>
</DOC>
