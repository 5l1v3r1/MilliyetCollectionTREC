<DOC>
<DOCNO> 229545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun12.html </URL>
<DATE> 2004/04/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Filistinli Bakan Şaat Hamas'ın entegrasyonu ateşkese bağlı 
</HEADLINE>
<TEXT>

     Filistin Dışişleri Bakanı Nebil Şaat, aşırı dinci Hamas örgütünün Filistin yönetimine entegrasyonunu örgütün ateşkesine bağladı. 
     Şaat, İsrail devlet radyosuna verdiği demeçte, ''Böyle bir entegrasyon fikri, İsrail'in Gazze Şeridi'nden çekilmesine ve eksiksiz bir ateşkese bağlıdır. Çekilme tamamlandıktan sonra gerçek bir ateşkes olmasını umuyoruz'' dedi. 
     Yakında ABD'yi ziyaret etmeye hazırlanan Şaat, ''O zaman Hamas, Filistinli güvenlik güçlerinin, bir savaş açmaksızın sadece ateşkesi ihlal edenleri cezalandırabilmesine olanak verecek biçimde ateşkese tamamen uyacaktır'' İsrail'in Gazze Şeridi'nden çekilmesinden sonra ABD ile Dünya Bankası'nın önemli ekonomik yardımda bulunmaya hazır olduğunu belirten Şaat, İsrail Başbakanı Ariel Şaron'un planladığı çekilmenin, Filistin ile koordinasyon halinde yapılması ve Filistin topraklarının nihai statüsünü önceden belirlememesi gerektiği görüşünü bir kez daha dile getirdi. 
     Filistin lideri Yaser Arafat, Hamas ve İslami Cihad'ın da katılacağı yeni Filistin yönetim organı kurulmasını önermiş, Hamas örgütü de Filistin yönetiminde siyasi ağırlığına denk gelen bir rol sahibi olmak istediğini açıklamıştı. 
     ABD ise, Hamas'ın Filistin Yönetimi'nin siyasi yapılarına entegrasyonuna karşı uyarıda bulunmuş ve ''Bir terörist örgüt asimile edilmemeli, tersine dışlanmalıdır'' açıklamasını yapmıştı. 
     
</TEXT>
</DOC>
