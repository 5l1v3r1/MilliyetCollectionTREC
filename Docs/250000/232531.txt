<DOC>
<DOCNO> 232531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun39.html </URL>
<DATE> 2004/04/18/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Kerry "Irak sorunun çözümü, yeni bir ABD başkanı olabilir" 
</HEADLINE>
<TEXT>

     ABD'de başkanlık seçimlerinin demokrat adayı John Kerry, Bush yönetimini, Irak konusunda ''akıllara durgunluk verecek kadar etkisiz'' kalmakla suçlayarak, bunun tek çözümünün yeni bir ABD başkanı olabileceğini söyledi. 
     Kerry, NBC'de yayınlanan ''Meet the Press'' adlı programda, BM'nin görevlendireceği yeni misyonun, Irak'ın yeniden inşasına yardım etmesi çağrısında bulundu, ABD Başkanı George Bush'u açık bir strateji ortaya koyamamak ve Amerikan halkının yanı sıra yönetimindeki baş yardımcılarını yanıltmakla suçladı. 
     John Kerry, diğer ülkelerin Irak'ın yeniden inşası ve istikrarı çabalarına katılmaya ikna için şu anda ne yapabileceği yönündeki soruya, dünyanın geri kalanıyla güvenin yeniden tesis edilmesi için taze bir nefese, yeni bir başkana ihtiyaç duyulduğu yanıtını verdi. 
     Irak'ta barış için gerekirse daha çok Amerikan askeriyle birlikte bir BM misyonunun demokratik hükümetin kurulması ve Irak'ın yeniden inşası için çalışması planını sunan Kerry, Irak'ta ordunun yeniden yapılandırılması için Amerikalı bir komutan liderliğinde NATO güvenlik gücü oluşturulması çağrısında bulundu. 
     Kerry, Bush'un uluslararası toplumu Irak'a ''arka kapıdan'' sokmaya çalıştığını belirterek, diğer ülkelerin karar mekanizmasında gerçek bir rol oynamaması durumunda bunları biraraya getiriyor gibi yapmanın işe yaramayacağı yorumunu yaptı. 
     John Kerry, ''Kanımca bu yönetim, açıkça, akıllara durgunluk verici şekilde etkisiz olduğunu kanıtladı. Diplomasimiz, hiç görmediğim kadar etkisiz ve küstah hale geldi. ABD, uluslararası alanda bugünkü gibi az itibara asla sahip değildi. Güvenilmiyoruz ve bu yönetim sevilmiyor'' dedi. 
     Irak'ta hatanın bir seçenek olmadığını belirten Kerry, ABD dış politikasını çok taraflılığa döndürme sözü verdi ve ''Çünkü bu bir zayıflık değil, bu güç ve ittifaklar inşa edecek, diğer ülkelere nasıl ulaşacağını bilen bir başkana ihtiyacımız var'' diye konuştu. 
     Kerry, Beyaz Saray'ın Irak konusunda kibirli davrandığı ve sadece ABD Başkan Yardımcısı Dick Cheney, Savunma Bakanı Donald Rumsfeld ve yardımcısı Paul Wolfowitz gibi askeri müdahalenin sıkı taraftarlarını dinlediği eleştirisi yaparak, ''Bu yönetim içinde kimin neden sorumlu olduğu ve kimin dinlendiğine ilişkin savaş, modern zamanlarda gördüğüm hiçbir şeye benzemiyor'' dedi. 
     John Kerry, ayrıca İsrail'in, Hamas Lideri Abdülaziz Rantisi'yi füze saldırısıyla öldürmekte haklı olduğunu, İsrail'in dünyada kendisine yönelik her türlü terör eylemine yanıt verme hakkı bulunduğunu söyledi. 
     Kerry, ''Hamas, terörist, acımasız bir örgüt. Barışçı süreç içinde yer almak üzere karara varmak için yılları vardı. Bunu yapmayı reddettiler. İsrail'in kendisini ayırma ve güvenliği sağlama çabalarını destekliyorum'' diye konuştu. 
     
</TEXT>
</DOC>
