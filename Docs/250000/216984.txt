<DOC>
<DOCNO> 216984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur09.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KPDS başvuruları yarın başlıyor... 
</HEADLINE>
<TEXT>

     Yabancı dil tazminatı almak isteyen kamu personeli ile yatırım hizmetlerinde çalışmaları nedeniyle maktu yabancı dil tazminatından yararlanmak isteyen teknik personelin yabancı dil bilgisi seviyesini belirlemeye yönelik Kamu Personeli Yabancı Dil Bilgisi Seviye Tespit Sınavı KPDS için başvurular, yarın başlayacak. 
     ÖSYM Başkanı Prof. Dr. Savaş Küçükyavuz'un yazılı açıklamasına göre, ÖSYM'nin 2 Mayıs'ta yapacağı sınav, Ankara ve Lefkoşa'da gerçekleştirilecek. Başvuran aday sayısı fazla olduğu takdirde, sınav yapılan büyük şehir sayısı artırılabilecek. 
     Sınava, yabancı dil tazminatından yararlanmak isteyen 657 sayılı Devlet Memurları Kanunu aylıklarını bu kanunun ek geçici maddelerine göre alanlar dahil , 926 sayılı Türk Silahlı Kuvvetleri Personel Kanunu, 2802 sayılı Hakimler ve Savcılar Kanunu, 2914 sayılı Yükseköğretim Personel Kanunu ve 3466 sayılı Uzman Jandarma Kanununa göre çalışmakta olanlar, kadrolar karşılık gösterilmek suretiyle sözleşmeli olarak çalışan personel ile 399 sayılı Kanun Hükmünde Kararnamenin 3 c maddesine tabi sözleşmeli personel katılabilecek. Ayrıca, personelinin yabancı dil bilgisi seviyesini tespit etmek isteyen diğer kamu kurum ve kuruluşlarında çalışanlar da bu sınava alınabilecek. 
     Kamu kurum ve kuruluşlarınca yurtdışı teşkilatında sürekli göreve atanacak memurlar ile diğer görevlilerinin de sınava girmesi gerekecek. 
     Kamu kurum ve kuruluşlarında sözleşmeli statüde çalışacak mütercim veya tercümanların işe başlatılabilmeleri için yabancı dil bilgilerinin asgari B düzeyinde, bilgi işlem çözümleyicisi ve programcıların ise D düzeyinde olması gerektiğinden, halen bu görevlerde çalışmakta olanlardan yabancı dil bilgisi seviyesini tespit ettirmek isteyenler ile söz konusu görevlerde çalışmak üzere kamu kurum ve kuruluşlarına başvuruda bulunma arzusunda olan fakülte veya yüksekokul mezunlarının bu sınava katılmaları mümkün olacak. 
     Ayrıca, üniversiter eğitimin dil puanı gerektiren diğer kademeleri ile ilgisi bulunanlar da sınava girebilecek. 
     Sınav, Almanca, Arapça, Bulgarca, Çince, Danca Danish Dili , Farsça, Fransızca, Hollandaca Dutch Dili , İngilizce, İrlandaca, İspanyolca, İtalyanca, Lehçe, Macarca, Portekizce, Rumence, Rusça, Sırpça ve Yunanca'dan yapılacak. Yatırım hizmetlerinde çalışmaları nedeniyle maktu yabancı dil tazminatından yararlanmak isteyen teknik personel yalnız Almanca, Fransızca ya da İngilizce'den sınava girebilecek. 
     
     BAŞVURU ÜCRETİ 40 MİLYON LİRA 
     Başvurular 5 Mart 2004 tarihine kadar sürecek. 
     Başvurmak isteyen adaylar, valiliklerin il ve ilçelerde kurdukları bürolar ile üniversite rektörlüklerinden, KKTC'de ikamet eden adaylar ise Lefkoşa'daki ÖSYM Temsilciliği'nden, önce ''Başvurma Koşullarına İlişkin Bazı Açıklamalar'' metnini alacaklar. Sonra sınav ücreti olan 40 milyon lirayı Ziraat Bankası Ankara Güvenevler Şubesi 375179 numaralı hesaba kimlik numaralarını yabancı uyruklu adaylar hariç , ad ve soyadı bilgilerini vererek yatıracaklar ve bu ücreti yatırdıklarını gösteren sınav ücreti banka dekontunu, bu bürolarda, üniversite rektörlüklerinde veya KKTC'deki ÖSYM Temsilciliği'nde görevli personele göstererek başvurma belgesi ve kılavuz alacaklar. 
     Adaylar, başvuru belgelerine son altı ay içinde çekilmiş, başı açık bir fotoğraf yapıştırarak, başvurma belgelerini kılavuzda belirtilen kurallara göre doldurduktan sonra halen bir kurumda çalışmakta olanlar, bu belgeyi kurumunun en üst amir veya onun görevlendirdiği yetkililere onaylattıracak. Lisansüstü Eğitimi Giriş Sınavı'na LES girmek isteyenler ile kendilerinden KPDS puanı istenen üniversite öğrencileri, kayıt kartlarını kendi üniversitelerine onaylatacak. 
     
     BAŞI AÇIK FOTOĞRAF ZORUNLULUĞU 
     Bir fakülte veya yüksekokuldan mezun olup halen bir kurumda çalışmayan adaylar ve üniversitelerce kendilerinden KPDS puanı istenen öğrenciler ise nüfus cüzdanı, diploma veya mezuniyet belgelerinin fotokopilerini bu belgelerin asıl suretlerini de başvuru sırasında göstererek veya bu belgelerin onaylı bir suretini başvurma belgelerine ekleyecek. 
     Yurtdışı üniversitelerden mezun olan adaylar, diğer belgelerle beraber Diploma Denklik Belgeleri'nin fotokopilerini de asıl suretlerini başvuru sırasında göstererek veya bu belgelerin onaylı bir suretini başvurma belgelerine ekleyecekler. 
     Adaylar onaylattıkları başvurma belgelerini ve sınav ücretini yatırdıklarını gösteren Sınav Ücreti Banka Dekontları'nı en geç 5 Mart 2004 tarihi mesai bitimine kadar kendilerine en yakın valiliklerin il ve ilçelerde kurdukları bürolara, üniversite rektörlüklerine veya KKTC'deki ÖSYM Temsilciliği'ne teslim edecekler. Başı açık fotoğraf yapıştırmayan veya fotoğraf yerini boş bırakan adayların başvurma belgeleri teslim alınmayacak. 
     Başvurusu veya sınavı geçersiz sayılan ya da herhangi bir nedenle sınava girmeyen adayların ücretleri geri verilmeyecek. 
     Posta ile gönderilen başvurular kabul edilmeyecek. 
     
</TEXT>
</DOC>
