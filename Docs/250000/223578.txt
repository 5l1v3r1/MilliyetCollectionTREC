<DOC>
<DOCNO> 223578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas16.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trintignant'ın annesi Cantat'ya 'katil' dedi 
</HEADLINE>
<TEXT>

     Fransız oyuncu Marie Trintignant'ı öldürmekle suçlanarak 9 yıl hapis cezası istenen Bertrand Cantat'ın davası Litvanya'nın başkenti Vilnius'da devam ediyor. Oyuncunun annesi Nadine Trintignant, Cantat'yı ''katil'' olarak nitelendirdi. 
     Yönetmen olan Nadine Trintignant, savcının 9 yıl hapis isteminden sonra söz alarak, ''Çok babacan görünen bu adamın 2 çocuğu, hatası yüzünden bir katilin çocukları oldu. Bununla birlikte onlar babalarını görebilecek. Oysa 17 yaşındaki Roman bir daha annesini göremeyecek. 12 yaşındaki Paul de bir daha asla annesini göremeyecek. 8 yaşındaki Leon ve 6 yaşındaki Jules de annelerini görmeyecek'' dedi. 
     Nadine Trintignant, ''Marie'nin babası, ölümünden sonra çok hastalandığı için buraya gelemedi. Kardeşi Vincent da geceleri uyuyamıyor, bana gelince, ben de Marie'yi bir daha göremeyeceğimi biliyorum. Marie'den ebediyen ayrıldık'' ifadesini kullandı. 
     Camdan bir bölmede oturan Cantat'ya doğru giden Nadine Trintignant, ''Bildiğim bir başka şey de çiftler arasında birbirini öldüren hiçbir vahşi hayvan olmadığı. O halde nasıl oluyor da zekası olan bir adam böyle bir vahşete vardırıyor işi. Bertrand Cantat'nın ifade ettiği gibi pişman olduğuna hiç inanmıyorum'' dedi. 
     Davacı tarafın Litvanyalı avukatı, sanık için, işlenen cürüme uygun ağır bir ceza talep ediyor. 
     Televizyon dizisi ''Colette''in çekimlerini bitiren Marie Trintignant, geçen 26 Temmuz'da sabaha karşı, Vilnius'da bir otel odasında feci şekilde dövülmüş, geçirdiği ameliyatlara rağmen komadan çıkamamış ve 1 Ağustos'ta beyin ödeminden ölmüştü. 
     
</TEXT>
</DOC>
