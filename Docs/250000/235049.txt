<DOC>
<DOCNO> 235049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonyas04.html </URL>
<DATE> 2004/04/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Trafik kazaları neden oluyor 
</HEADLINE>
<TEXT>

     Selçuk Üniversitesi Mühendislik-Mimarlık Fakültesi Makine Mühendisliği Bölümü öğretim üyesi Doç. Dr. Ahmet Özdemir, trafik kazalarına en çok, eğitim eksikliği, karşılaşılan riskin farkında olmama, yorgunluk ve hayal kurmanın neden olduğunu yollardaki teknik kusurların da trafik kazalarına yol açtığını belirtti. 
     Doç. Dr. Özdemir, AA muhabirine yaptığı açıklamada, her yıl binlerce kişinin hayatını kaybettiği, sakat kaldığı kazaların ülkenin en önemli sorunlarından biri olduğunu vurguladı. 
     Trafik kazalarının en aza indirilebilmesi için kazalara neden olan etkenlerin iyi bilinmesi gerektiğini söyleyen Özdemir, belirli aralıklarla yaptıkları araştırmalarda, Türkiye'de meydana gelen kazaların yaklaşık yüzde 80'inin, sürücü hatalarından kaynaklandığının ortaya çıktığını ifade etti. 
     Kazaların, sürücülerin psikolojileriyle de yakından ilişkili olduğunu belirten Özdemir, ''Kazalara karışanların büyük çoğunluğunu ilk kez kaza yapanlar oluşturuyor. Bu durum, kaza ihtimalini fazlaca düşünmeyen sürücülerin daha fazla risk altında olduğunu gösteriyor'' dedi. 
     
     HAYAL KURMAK KAZA NEDENİ 

     Bu sonucu doğuran en önemli 2 nedenin yanlış karar verme ve sürücü yanılmaları olduğunu belirten Özdemir, şunları kaydetti 
     ''Kazalar, beklenmeyen, çok hızlı gelişen ve planlanmamış olaylardır. En sık rastlanan sürücü kaynaklı kaza nedenleri ise eğitim eksikliği, karşı karşıya kalınan riskin yeterince farkında olunmayışı, yorgunluk ve hayal kurma olarak sıralanabilir. Dikkatsizlik, ihmalkarlık, konsantrasyon bozukluğu ve trafik kurallarına gereken önemin verilmemesi de kazaların önemli nedenleri arasındadır. Bu nedenle güvenli ve verimli bir trafik düzeninin sağlanması için çözümlenmesi gereken asıl sorun, sürücülerin dikkati ve eğitimidir.'' Özdemir, ''yolun geometrisi, yapım kalitesi ve bakımının'' da trafik kazalarında önemli rolü olduğunu ifade etti. 
     Normal bir sürücünün ''sorunsuz'' olarak gördüğü yollardaki teknik kusurların, çok ciddi sonuçlar doğurabildiğini belirten Özdemir, ''Virajlarda yanlış enine eğim yapılması, ya da hiç eğim olmaması sürücüleri hataya zorlamaktadır. Ülkemizde meydana gelen trafik kazalarının yüzde 12 gibi önemli bir bölümünün virajlardaki teknik kusurlar nedeniyle yaşanması dikkat çekicidir'' diye konuştu. 
     
</TEXT>
</DOC>
