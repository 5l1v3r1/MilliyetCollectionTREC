<DOC>
<DOCNO> 247977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo00d.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir İtalyan klasiği 
</HEADLINE>
<TEXT>


FUAT ERCAN 


Ekranlara mutlaka yansıması gereken "ders niteliğinde" görülmeye değer sahneler vardı maç öncesi Guimaraes'in cadde ve sokaklarında... Avrupa Şampiyonası'nda takımlarını desteklemek için Porto'ya akın eden İtalyan ve Danimarkalı taraftarlar çirkinlik ve taşkınlıktan uzak, zaman zaman birbirlerine takılarak ama dostluk adına çok güzel tablolar oluşturarak eğlendiler. 
İtalya maça, turnuvalardaki klasik defans ağırlıklı, isteksiz ve sıkıcı futboluyla başladı. Dörtlü savunma ve beşli orta sahadan kurulu, hücumdan çok gol yememeyi düşünen bir oyun kurgusu içinde olan Gök Mavililer, ilk yarı boyunca forvette yanlız adamı oynayan Vieri ile sürpriz gol bulup skor avantajı yakalamaya çalıştılar. Kadrosu yıldızlar topluluğunu andıran rakibine karşı daha cesur bir futbolu tercih eden Danimarka ilk yarıda sahaya daha çok hakim olan taraftı. Rommedahl ve Jorgensen'in kanatlardan yaptığı bindirmeler bu yarıda İtalyan defansını oldukça zor durumlara soktu. Takımının ilk yarıdaki kısır ve tutuk futboluna canlılık ve hareket getirmek isteyen Trapattoni, ikinci yarının başında üç değişiklik hakkını peşpeşe kullandı. Camoranesi, Zanetti ve Del Piero'yu oyundan alan İtalyan hoca, Fiore, Gattuso ve Cassano ile takımını ateşleyip Danimarka'yı yıkma planları yaptı. 
Aşırı sıcak altında oynanan karşılaşmada bu değişiklikler de İtalya'nın sahadaki görüntüsünü değiştirmedi. Bir kaza golüne kurban gitmekten korkan iki takım karşılıklı yakaladıkları birkaç pozisyonu da cümertçe harcayınca ortaya seyir zevki çok düşük, taktik savaşı halinde geçen sıradan bir maç çıktı. Başladığı gibi golsüz sona eren karşılaşma belki de 2004 Avrupa Şampiyonası'nın en vasat ve en can sıkan maçı olarak tarihteki yerini almış oldu. 




</TEXT>
</DOC>
