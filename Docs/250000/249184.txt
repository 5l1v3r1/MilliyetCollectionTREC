<DOC>
<DOCNO> 249184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/axspo02.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den Aslan'a gol 
</HEADLINE>
<TEXT>


Sarı - Lacivertliler, Beşiktaş'a kaptırdığı İbrahim Toraman'ın acısını Galatasaray'dan çıkardı. Asbaşkan Hakan Bilal Kutlualp, gurbetçi yıldız Önder Turacı'yı ezeli rakiplerinin elinden kaptı 


Transferde son bomba 
FENERBAHÇE, Beşiktaş ve Galatasaray arasında yaşanan transfer yarışı adeta savaşa döndü. İbrahim Toraman'ı Beşiktaş'a kaptıran Fenerbahçe, sürpriz bir atakla Galatasaray'ın gündeminde olan Önder Turacı'yı renklerine kattı. Asbaşkan Hakan Bilal Kutlualp, Brüksel'de Önder ve kulübü Standart Liege ile masaya oturdu ve Galatasaray'ın önerisini ikiyle çarparak işi bitirdi. 

Ergun Gürsoy da gitti 
SARI - Lacivertli kulübün Önder Turacı için atağa kalkması Galatasaray'ı endişelendirdi. Bu gelişme üzerine Ergun Gürsoy transferi bitirmek için soluğu Belçika'da aldı. Ancak Gürsoy, Brüksel'e iner inmez büyük bir şokla karşılaştı. Önder Turacı'nın Fenerbahçe ile anlaştığı Gürsoy'a bildirildi. Galatasaray İkinci Başkanı, bu gelişmeye inanmak bile istemedi. 

Futbolcu ile görüştü 
ERGUN Gürsoy, hemen Standart Liegeli yöneticileri ve Önder Turacı'yı aradı. Belçikalılar, "Üzgünüz, Önder'i Fenerbahçe aldı" yanıtını verirken, gurbetçi futbolcu da Fenerbahçe'nin teklifinin kendisine daha cazip geldiğini söyledi. Sarı - Lacivertliler'in, Standart Liege'yi 2 milyon 750 bin Euro, Önder'e ise 750 bin Euro ödeyeceği öğrenildi. 

Kadıköy'de şov başladı 

Fenerbahçe, Gençlerbirliği'nin yıldızı Serkan Balcı ve Diyarbakırspor'dan Murat Hacıoğlu ile sözleşme imzaladı 

Üçer yıllık imza 
FENERBAHÇE, yeni transferlerini dün atılan ilk imzalarla birlikte basın önüne çıkarmaya başladı. Sarı - Lacivertli yönetim, Gençlerbirliği formasıyla yıldızlaşan Serkan Balcı ve Diyarbakırspor'un tecrübeli ismi Murat Hacıoğlu ile 3'er yıllık sözleşme imzaladı. Kulüp binasında yapılan imza töreninde yöneticiler İlhan Ekşioğlu ile Murat Özaydınlı da hazır bulundu. 

'Standartlar önemli' 
SERKAN Balcı, Fenerbahçe'ye transferinde emeği geçen herkese teşekkür etti. Yıldız futbolcu, "Büyük camiaya geldiğinizde ona göre yaşam standardı seçmek lazım. Uykunuza kadar her şeye dikkat etmelisiniz. Ben de standartlarımı doğru seçeceğim" dedi. Murat Hacıoğlu ise kendine güvendiğini ve uzun yıllar Sarı-Lacivertli kulüpte forma giymek istediğini söyledi. 

'İsteseydik alırdık' 

Asbaşkan Murat Özaydınlı, İbrahim Toraman krizine son noktayı koydu "Israrcı olsaydık, Beşiktaş'tan önce imzayı attırırdık." 

'Olmazsa olmaz değildi' 
FENERBAHÇE Asbaşkanı Murat Özaydınlı, Beşiktaş'a imza atan İbrahim Toraman konusundaki spekülasyonların artık bitmesi gerektiğini dile getirdi. Özaydınlı, taraftarlara seslenerek, "Biz istediğimiz futbolcuları alıyoruz ve almaya devam edeceğiz. İbrahim bizim için olmazsa olmaz bir futbolcu değildi. Israrcı olsaydık, Beşiktaş'tan önce mutlaka imzayı attırırdık" diye konuştu. 

'Dereyle işimiz yok' 
İLHAN Ekşioğlu ise hedeflerinin büyük olduğunu dile getirdi. Ekşioğlu, "Fenerbahçe, okyanusla uğraşıyor, dereyle işi yok. Taraftarlarımız şunu bilsin bir futbolcuyla yeniden sözleşme imzalamıyorsak veya başka bir takımdan almıyorsak bu yeni yapılanmada yerlerinin olmadığı anlamı taşır. Biz adete değil, kaliteye bakıyoruz. İstediğimiz futbolcuyu da alırız" dedi. 

Alex de Sousa bugün geliyor 

SARI - Lacivertliler'in, büyük uğraşlar sonucunda renklerine kattığı Brezilyalı yıldız Alex, bugün İstanbul'da olacak. Sambacı'nın uçağının saat 16.00'da Atatürk Havaalanı'na ineceği açıklandı. Yol yorgunluğu nedeniyle ilk günü dinlenerek geçirmesi beklenen Alex, yarın saat 11.30'da kulüp binasında basının önüne çıkacak ve sözleşme imzalayacak. 

Cavallero açıklaması 

İSPANYA'NIN Celta Vigo Kulübü, kaleci Oscar Cavallero konusunda Fenerbahçe ile anlaştıklarını açıkladı. Tecrübeli kalecinin, Arjantin Milli Takımı'nın Peru ile oynayacağı Amerika Kupası maçından sonra İstanbul'a giderek sözleşme imzalayacağı bildirildi. Bu arada Sarı - Lacivertliler'in, tecrübeli eldiven için İspanyol kulübüne 1 milyon 200 bin euro ödeyeceği de iddia edildi. 

Saracoğlu kapalı gişe 

YENİ sezonda Şampiyonlar Ligi'nde mücadele edecek olan Fenerbahçe, tüm maçlarını dolu tribünler önünde oynayacak. Geçtiğimiz dönemlerde 5 ay gibi uzun sürede satılabilen biletler, yeni sezon öncesinde 15 günde tükendi. Maraton tribünün alt bölümünün tamamen satıldığı, üst bölümde kalan az sayıdaki biletin de iki gün içinde sahiplerini bulacağı bildirildi. 


</TEXT>
</DOC>
