<DOC>
<DOCNO> 214309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo17.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ilk... "Kar voleybolu" turnuvası düzenlenecek 
</HEADLINE>
<TEXT>

     Gençlik Spor Erzurum İl Müdürlüğü, ilde yapacağı ''Kar Voleybolu'' Turnuvası ile Türkiye'de bir ilke imza atmaya hazırlanıyor. 
     Palandöken Dağı'nda gerçekleştirilecek turnuvayla ilgili olarak açıklama yapan Gençlik Spor Erzurum İl Müdürü Fatih Çintımar, plaj voleybolunun değişik bir türü olan kar voleybolu turnuvasının Türkiye'de ilk defa düzenlendiğine dikkati çekerek, ''Plaj voleybolunda olduğu gibi kar voleybolunda da ikişer kişilik ekipler mücadele edecek. 14-15 Şubat tarihlerinde gerçekleştirilecek organizasyona katılım için başvurular başladı'' dedi. 
     Erzurum İli'nin sahip olduğu yüksek rakım nedeniyle spor turizmi için ideal bir kamp yeri olduğunu vurgulayan Çintımar, turnuva ile ilin ve Palandöken Dağı'nın sadece kayakla değil, diğer branşlarla da tanıtımını hedeflediklerini kaydetti. 
     Kar voleybolunun büyük ilgi göreceğine inandığını ifade eden Çintımar, turnuvada ayrıca kayakla voleybol gösterisinin de yapılacağını sözlerine ekledi. 
     
</TEXT>
</DOC>
