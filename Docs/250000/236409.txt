<DOC>
<DOCNO> 236409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun01.html </URL>
<DATE> 2004/05/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Talabani, GYK'nın üye sayısının artırılmasını önerdi... 
</HEADLINE>
<TEXT>

     Irak Kürdistan Yurtseverler Birliği IKYB lideri ve Irak Geçici Yönetim Konseyi GYK üyesi Celal Talabani, Konsey'in üye sayısının artırılmasını önerdi. 
     Talabani ayrıca, Irak'ta geçici hükümet kurulduktan sonra da Amerikan askerlerinin kalacağını belirterek, ''Amerikalılar çekilirse komşularımız içişlerimize müdahale eder'' dedi. 
     Celal Talabani, dün New York'ta, BM Genel Sekreter Kofi Annan ve Annan'ın Irak özel temsilcisi Lakdar Brahimi ile görüştükten sonra düzenlediği basın toplantısında, 25 üyeli GYK'ya Irak aşiretleri, Sünni Araplar, milliyetçi partiler, işçiler, avukatlar, öğretmenler ve doktorların temsilcilerinin de alınmasını istedi. 
     Talabani, ''Konsey genişletilmeli ve Irak halkının çoğunluğunun temsilcisi haline gelmeli ve ondan sonra Irak halkı yeni bir hükümet bulma sürecine katılabilir'' dedi. 
     IKYB'nin Washington temsilcisi olan Talabani'nin oğlu Kubad ise, GYK'nın 30 Haziran'a kadar genişletilmesi gerektiğini söyledi. IKYB'nin üst düzey sorumlusu Barham Salih ise, GYK'nın, 50 ila 70 yeni üyenin katılmasıyla temsil gücünün artacağını belirterek, ''genişletilmiş Konsey geçici hükümetle paralellik içinde olacaktır ve bir senato ya da ulusal konferans gibi hareket edecektir'' dedi. 
     Ancak Brahimi geçen hafta BM Güvenlik Konseyi'nde yaptığı konuşmada, GYK'nın genişletilmesine karşı çıkmış ve bu ay sonuna kadar, Irak'ta bir Başbakan liderliğinde geçici bir hükümet kurulmasını ve bu hükümetin 30 Haziran'da görev süresi sona eren GYK'dan yönetimi devralmasını önermişti. 
     Yeni geçici hükümetin bir devlet Başkanı ve iki Devlet Başkanı Yardımcısı olmasını da öneren Brahimi ayrıca, Temmuz ayında 1000 ila 1500 kişiden oluşacak bir ulusal konferans toplanmasını, bu konferansın hükümete gelecek yıl Ocak ayında yapılması planlanan genel seçimlere kadar önemli konularda tavsiyelerde bulunacak bir danışma konseyi atamasını önermişti. 
     
     GEÇİCİ HÜKÜMETİN ÜYELERİ 
     Bu arada Talabani, GYK'da Planlama Bakanı olan Şii Mehdi el Hafız'ın geçici hükümette başbakan olmasına karşı çıktı. 
     Talabani, basın toplantısında Hafız'ı ''en iyi arkadaşlarından biri ve iyi bir insan'' olarak tanımladı ancak, ''her iyi insan Irak'ın Başbakanı olamaz'' dedi. 
     GYK dönem Başbakanı Irak Kürdistan Demokrat Partisi IKDP lideri Mesud Barzani'nin geçici yönetimde üst düzey bir makama getirilmesini destekleyip desteklemeyeceği sorulan Talabani, ''eğer Sayın Barzani Irak Devlet Başkanı olarak atanırsa memnun olurum'' dedi. 
     Talabani Devlet Başkanı yardımcısı olmayı isteyip istemediği sorulunca ise ''hayır, hayır, asla'' yanıtını verdi. 
     Geçici hükümet kurulduktan sonra da Amerikan askerlerinin Irak'ta kalacağını belirten Talabani, ''eğer Amerikan güçleri giderse kaos olur, komşumuz olan ülkeler içişlerimize müdahale eder. Dolayısıyla kimse Amerikalıların derhal çekilmesini istemiyor'' dedi. 
     
</TEXT>
</DOC>
