<DOC>
<DOCNO> 200560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun20.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de insan klonlanmasının dünya çapında yasaklama girişimi 
</HEADLINE>
<TEXT>

     ABD ve bir grup ülke, insan klonlamasının yasaklanması için, dünya çapında anlaşma yapılması yönünde BM Genel Kurulu'na yeniden öneride bulundu. 
     ABD ve Kosta Rika'nın öncülük ettiği, çoğu Katolik bazı devletler tarafından desteklenen girişim, BM üyelerinden oluşan Hukuk İşleri Komitesi'nin klonlama konusunun 2005 yılına kadar tartışılmamasını öngören kararını tersine çevirmeyi hedefliyor. 
     Komitenin bir ay önce 79'a karşı 80 oyla aldığı karara karşı kampanya başlatan ABD, İspanya, Portekiz, İtalya ve İrlanda gibi ülkeler, BM'ye ilettikleri karar tasarısıyla, klonlamanın her türünün yasaklanmasını talep ederken, İngiltere, Fransa, Japonya ve Güney Afrika ile 30'dan fazla ülke kopyalanmış insan embriyonlarının araştırmalarda kullanılmasına izin verecek kısmi yasaklama istiyor. 
     Konuyu ele almak için zaman isteyen İslam ülkeleri, insan klonlama uygulamasının tıbbı amaçlar için kullanılmasına daha olumlu bakıyor. 
     
</TEXT>
</DOC>
