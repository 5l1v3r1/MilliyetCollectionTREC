<DOC>
<DOCNO> 235941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo25.html </URL>
<DATE> 2004/04/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Elazığspor, Güvenç Kurtar ile yollarını ayırdı... 
</HEADLINE>
<TEXT>

     Elazığspor Kulübü Başkanı Baki Aydın, Teknik Direktör Güvenç Kurtar ile yollarını ayırdıklarını belirterek, yeni gelecek teknik direktörün önünü açmak için böyle bir karar aldıklarını söyledi. 
     Aydın, AA muhabirine yaptığı açıklamada, sezon boyunca Kurtar ve ekibiyle çok çalıştıklarını, mücadele ettiklerini, ancak ligde kalmayı başaramadıklarını ifade ederek, kalan 3 maça prestij için çıkacaklarını bildirdi. 
     Yarın yönetim kurulunu toplayacağını, toplantıda, yeni teknik direktör, gelecek sezon için yapılması gereken transferler konusunu görüşeceklerini belirten Aydın, kulübün 5 Haziran tarihinde olağan kongresini yapacağını söyledi. Kongrede yönetime aday çıkmaması durumunda, takımı sahipsiz bırakmayacağını kaydeden Aydın, şöyle dedi 
     ''Teknik Direktör Güvenç Kurtar ve ekibiyle yollarımızı ayırdık. Yeni teknik direktörün önünü açmak için böyle bir karar aldık. Bu sezon ligde kalmak için çok çalıştık ama olmadı. Bundan sonra önümüzdeki sezona bakacağız. Teknik direktör arayışlarımız var. Kulübün acil ödemesi gereken borçları arasında, bankalardan alınan krediler, vergi, sigorta ve futbolculara olan borçlar var. Bunları bizden gidecek futbolculardan elde edeceğimiz gelirle ödeyeceğiz. Bu takımı hiçbir zaman sahipsiz bırakmadım, bırakmam da.'' Kongrede İrfan Yurten'in liste hazırlığında olduğunu kaydeden Aydın, yönetime talip olacaklara her zaman yardımcı olacağını sözlerine ekledi. 
     Bu arada Elazığspor'un, Teknik Direktör Ulvi Güvener ile görüşme halinde olduğu ve kısa bir süre sonra anlaşmaya varılabileceği öğrenildi. 
     
</TEXT>
</DOC>
