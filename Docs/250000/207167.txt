<DOC>
<DOCNO> 207167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/magazin/mag01.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızıbiberlik film... 
</HEADLINE>
<TEXT>

   'Okul' filminin yönetmenleri Taylan biraderler, küfürlü sahneleri savundu Küfür çok doğal bir şey... Filmde de, gerçek hayatta edildiği kadar küfür var... İsteyen, 'biplesin' 
      DENİZ ALTUNTAŞ 
   
   İlk filmini çeken yönetmenlere destek verme kararı alan Sinan Çetin'in yapımcılığını üstlendiği Okul filminin galası önceki gece yapıldı. Maçka, G - Mall Sineması'ndaki galaya, Yağmur - Durul Taylan 'biraderlerin' yönettiği korku - komedi türündeki filmde başlıca rolleri paylaşan Nehir Erdoğan, Sinem Kobal, Cem Kılıç, Melisa Sözen katıldı. 
   
   Çetin, heyecanlıydı 
   Ali Sunal, Deniz Akkaya ve Emre Kınay'ın da öğretmen rollerinde kamera karşısına geçtiği filmin gala gösteriminde, yaklaşık 20 sahnede küfür geçmesi de dikkati çekti. Taylan kardeşler bu konuda, "Normal bir lisede olduğu kadar küfredildi. Küfür çok doğal bir şey. Bize ters gelmiyor" diye konuştu. 
   Çok sayıda ünlü ismin izlediği galada heyecanını gizleyemeyen yapımcı Sinan Çetin de, duygularını şöyle özetledi "Gençlik yıllarımda ilk sinema filmimi yaparken yapımcılar 'Sen genç adamsın. Kim oluyorsun da film çekiyorsun ' demişlerdi. Kapılarında üç - beş yıl zaman kaybettim. İlk sinema filmlerini yapan yönetmenlerin yapımcısı olmak istedim. Onların benim kadar sıkıntılı ve acılı dönemden geçmeden, kabiliyetlerini film haline çevirmelerini ve seyirciye ulaşmalarını sağlamak istedim. Biraz da yaş geldi. Enerjimi onlarla paylaşmak istedim." 
   
   
   
</TEXT>
</DOC>
