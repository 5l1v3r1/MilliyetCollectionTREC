<DOC>
<DOCNO> 241564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/siyaset/siy06.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım 'bırakmıyor' 
</HEADLINE>
<TEXT>


DSP lideri "Bırakacağım" derken, Rahşan Hanım'ın "Ecevit yeniden seçilecek" sözleri kafa karıştırdı 

GÜNSELİ ÖNAL Ankara 


DSP Genel Başkanı Bülent Ecevit, 2 - 3 ay içinde genel başkanlığı bırakacağını açıkladı. DSP'de genel başkanlığa aday olduğu yönünde ilk işareti eski İzmir Milletvekili Atilla Mutman verdi. Adaylığını resmen açıklamayan Mutman, "Nezaketen de olsa kendisinden müsaadelerini isteyeceğim. Bunun için havanın olgunlaşmasını ve kurultay tarihinin açıklanmasını bekliyorum" dedi. Aday olarak adı geçen isimlerden Masum Türker de, "'Bırakıyorum' dediğinde koşullar farklılaşır" diye konuştu. Rahşan Ecevit'in yakın çevresine, "Ecevit görevini bırakacak ama kurultay delegelerinin tamamının oylarıyla yeniden genel başkan olacak" sözleri ve bu yönde imza toplaması ise şaşkınlık yarattı. Genel başkanlık için, Genel Başkan Yardımcısı Tayfun İçli, eski bakanlardan Şükrü Sina Gürel, Zekeriya Temizel ve Türker ile Eskişehir Büyükşehir Belediye Başkanı Yılmaz Büyükerşen'in de adı geçiyor. 


</TEXT>
</DOC>
