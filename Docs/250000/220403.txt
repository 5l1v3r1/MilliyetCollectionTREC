<DOC>
<DOCNO> 220403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/siyaset/siy03.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devleti baro savunacak 
</HEADLINE>
<TEXT>

   Dışişleri'nin 'türban yasağı' savunmasını geri çekmesi üzerine AİHM'ye başvuran İstanbul Barosu, davaya müdahillik talebinde bulundu 
      AYÇA ATAY İstanbul 

   
   Üniversite öğrencisi Leyla Şahin'in Avrupa İnsan Hakları Mahkemesi'nde AİHM Türkiye aleyhine açtığı türban davasında yeni bir gelişme yaşandı. Hükümetin ek savunmayı çekmesinin ardından devreye giren İstanbul Barosu, Şahin'e karşı hükümetin yanında müdahil olabilmek için AİHM'ye başvurdu. 
   Dışişleri Bakanı Abdullah Gül'ün, AİHM'de Türkiye Cumhuriyeti'ni temsil eden avukatların hazırladığı ek savunmayı geri çektirmesinin ardından İstanbul Barosu davaya müdahale talebinde bulundu. İstanbul Barosu Başkanı Kazım Kolcuoğlu, hükümetin AİHM'de devleti savunmasız bıraktığını kaydederek şöyle konuştu "Türban konusunda Avrupa üzerinden bir gedik açmaya çalıştıkları anlaşılıyor. Türbanı sadece üniversitelere değil, yavaş yavaş adliyelere de taşımaya çalışıyorlar. Avukatların türbanla duruşmalara girmesi gibi bir talep var. Biz yönetmeliklerimizle bunu yasaklamışız. Hukuk hassas bir alandır. Hiçbir simge taşınamaz. Hiçbir zaman avukatlar türbanla duruşmalara giremez." 
   
   İlginç rastlantı 
   Kolcuoğlu, Anayasa Mahkemesi'nin türbanın dini bir simge niteliği taşıdığına dair net kararı olduğunu AİHM'nin RP'nin kapatılması davasında da benzer bir tutum sergilediğini anımsattı. İstanbul Barosu'ndan dün yapılan yazılı açıklamada da hukukun üstünlüğü, insan hakları, demokratik - laik hukuk devletini savunup korumanın tüm anayasal kurumların görevi olduğu vurgulandı. Açıklamada, yakın geçmişe kadar AİHM'de açtığı türban davasında ısrarlı olan Dışişleri Bakanı Abdullah Gül'ün eşi Hayrünnisa Gül'ün geri adım atmasına da değinilerek, "Bu geri çekmenin, Fransa Parlamentosu'nun türbanı 'dini simge' kabul edip kamusal alanda yasaklama getirme tarihine rastlaması ilginç" denildi. 
   
   
   
   
</TEXT>
</DOC>
