<DOC>
<DOCNO> 214295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo03.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen bar açtı... 
</HEADLINE>
<TEXT>

     İkinci Futbol Ligi A Kategorisi ekibi Karşıyaka'nın Teknik Direktörü Rıdvan Dilmen ile Futbol Menajeri Mehmet Öztürk, Karşıyaka Yalı caddesinde futbolculuk döneminde takılan ''şeytan'' lakabına atfen ''Devil'' isimli bar açtı. 
     Dilmen, ''Bir oyuncunun maçtan iki gün önce bara gitmesi doğru değildir'' dedi. 
     Dilmen, açılışta gazetecilerin sorularını yanıtladı. Rıdvan Dilmen, ''Galatasaray'da bazı futbolcuların bar açılışına gittikleri yönündeki iddialar konusunda ne düşünüyorsunuz '' şeklindeki soru üzerine profesyonel futbolcunun özel yaşamına dikkat etmesi gerektiğini belirterek, şöyle konuştu 
     ''Profesyonel bir oyuncunun ne zaman nereye takılacağını bilmesi gerekir. Ben profesyonel bir oyuncunun haftanın birinci günü dışındaki günlerde geç saatlerde barda olmalarını doğru bulmuyorum. Oyuncunun işi profesyonel futbolculuktur. Bir oyuncunun sözleşmesi 5 yıllık da olsa, sezon sonuna kadar da olsa eğer futbolcu olması gereken yerde değil de bardaysa, kulübün her türlü politikası doğru politikadır.'' Açılışa katılan Altay Kulübü Teknik Direktörü İlyas Tüfekçi ile de yan yana gelen Dilmen, Altay-Karşıyaka maçında olay çıkacağına inanmadığını belirterek, ''Göztepe maçında biz 2-0 gerideyken bir olay yaşanmadı, her şey normaldi. Biz öne geçince olaylar çıktı. Altay maçında ise böylesi olayların yaşanacağını düşünmüyorum'' dedi. 
     Tüfekçi'nin yanı sıra açılışa Vestel Manisaspor'da forma giyen Eray, Oktay, Bülent, Murat Karakoç, Karşıyaka'dan Serkan Gültang, Korhan, Göztepe'den Atilla, Koray Çölgeçen ile İzmir kulüplerinden yöneticiler katıldı. 
     Ünlü mankenler Nefise Karatay ve Yüksel Ak da barda katılımcılara içki sunarken, objektiflere poz verdi. 
     
</TEXT>
</DOC>
