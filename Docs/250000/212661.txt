<DOC>
<DOCNO> 212661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/spo15.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Minderde iki vize    SLOVAKYA'NIN başkenti Bratislava'daki Uluslararası Serbest Güreş Turnuvası'nda, sporcularımız iki sıklette Atina Olimpiyatları için vize almayı başardı. 120 kiloda Recep Kara 5. olarak vizeyi aldı. 96 kiloda Fatih Çakıroğlu da finalde Özbek rakibine yenilip gümüş aldı, ancak olimpiyat biletini kaptı. Adem Bereket ile Mehmet Yozgat şanslarını Uluslararası Sofya Turnuvası ile Avrupa Şampiyonası'na bıraktı. 
   
   Çulcu derbide    İRAN Birinci Futbol Ligi'nde bugün İstiklal ve Persepolis takımları arasındaki Tahran derbisini, FIFA kokartlı hakemimiz Mustafa Çulçu yönetecek. Çulcu'nun yardımcılıklarını Adil Sinem ile Erhan Sönmez yapacak. 14 takımlı İran liginde İstiklal 37 puanla lider, Persepolis ise 31 puanla 3. sırada bulunuyor. 
   
   Müthiş rekor    ETİYOPYALI atlet Berhane Adere, 5 bin metrede salon Dünya rekorunu sekiz saniyeden fazla geliştirdi. Almanya'nın Stuttgart kentindeki yarışmalarda Adere, 14 dakika 39 saniye 29'luk bir derece koşarak, Rumen Gabriela Szabo'ya ait 14 47.35'lik eski rekoru tarihe gömdü. 
   
   Buzda şov    AVRUPA Buz Pateni Şampiyonası Macaristan'ın başkenti Budapeşte'de bugün başlayacak. 8 Şubat'a kadar sürecek şampiyonada Rus Evgeni Pluschenko ve Elena Sokolova favori isimler arasında yer alıyor. 31 ülkenin katıldığı şampiyonada Türkiye'yi Tuğba Karademir temsil edecek. 
   
   Bravo Tuna    ATLETİZM Erkekler 3 adım atlamada Berk Tuna, salon Türkiye Rekoru kırdı. Romanya'nın başkenti Bükreş'teki yarışmalara katılan ENKA sporcusu Berk Tuna, birinciliği elde ederken, 16.42 metrelik derecesiyle Türkiye Rekoru'na ulaştı. Eski rekor, 16.29 metreyle aynı sporcuya aitti. 
   
   Almanya şampiyon    6. Avrupa Erkekler Hentbol şampiyonluğunu, Almanya ilk kez kazandı. Slovenya'nın başkenti Ljubljana'daki final maçında, geçen kupanın finalisti Almanya, evsahibi Slovenya'yı 30 - 25 yenerek, zirveye çıktı. İsveçli hakem ikilisinin yönettiği ve 7 bin seyircinin izlediği maçta Almanya, ilk yarıyı da 16 - 10 önde kapadı. 
   
   
</TEXT>
</DOC>
