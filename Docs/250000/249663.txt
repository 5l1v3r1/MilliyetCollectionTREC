<DOC>
<DOCNO> 249663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy03.html </URL>
<DATE> 2004/06/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
AKP'den CHP'nin İzmir adayı Kocaoğlu'na destek... 
</HEADLINE>
<TEXT>

     AK Parti İzmir İl Başkanı Ali Aşlık, Büyükşehir Belediye Başkanlığı için CHP'nin tek aday olarak gösterdiği Bornova Belediye Başkanı Aziz Kocaoğlu'na destek vereceklerini bildirdi. 
     Aşlık, AA muhabirine yaptığı açıklamada, Büyükşehir Belediye Meclisi AK Parti Grubu'nun ''aday göstermeme anlayışını sürdürdüğünü'' belirtti. 
     Büyükşehir Belediyesi Meclisi'nde başkanın bugün seçileceğini kaydeden Aşlık, ''Bizim belediye başkan aday adayı arayışımız olmadı. İlk gün söylediğimiz sözün arkasındayız. CHP üyeleri kendi aralarında anlaştığına göre, o arkadaşa destek vereceğiz. Bugün seçim biter. İzmir'e hayırlı olsun'' dedi. 
     
     CHP İL BAŞKANI 

     CHP İzmir İl Başkanı Alaattin Yüksel de ''Aziz Kocaoğlu'nun isminin tespit edilmesinden sonra İzmir kamuoyunun desteğini aldıklarını'' söyledi. 
     Aziz Kocaoğlu'nun ''iş yaşamında başarılı, özel hayatında sade ve mütevazı'' olduğunu anlatan Yüksel, şunları dile getirdi 
     ''Kocaoğlu, çalışkan, dürüst, namuslu, çok da yaratıcıdır. Ahmet Piriştina'nın koltuğunu doldurmak zor. Ama Piriştina'nın İzmirlilerle daha önce tespit ettiği vizyonu, kentin hedeflerini en iyi şekilde gerçekleştirecek arkadaşımız, Kocaoğlu'dur.'' Büyükşehir Belediye Meclisi'nde CHP'nin 39, AK Parti'nin 22, SHP'nin de 1 meclis üyesi bulunuyor. 
     

     
</TEXT>
</DOC>
