<DOC>
<DOCNO> 245391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur19.html </URL>
<DATE> 2004/06/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
El Kaide davası avukatı bugün de şovunu sürdürüyor... 
</HEADLINE>
<TEXT>

     El-Kaide terör örgütünün Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerindeki bombalı saldırılara karıştıkları iddia edilen 69 sanığın yargılandığı davanın 5. gün duruşması yapılıyor. 
     Mahkeme, davranışları ve konuşmalarıyla tepki çeken sanık avukatlarından Abdurrahman Sarıoğlu'nun sözlerinin yer aldığı tutanağın, İstanbul DGM Cumhuriyet Başsavcılığı'na ve İstanbul Barosu'na gönderilmesine karar verdi. 
     Sarıoğlu ise duruşma sonrası yaptığı açıklamada Müslüman olmaya çalıştığını belirterek, ''İslam'a göre, İslam dışı bir fikrin önünde ayağa kalkmak bir küfürdür ve bunun cezası ebediyen cehennemdir'' dedi. 
     
     "NEDEN OTURMUYORSUN " 

     Duruşmada Mahkeme Heyeti Başkanı, sanık avukatlarından ayakta duran Abdurrahman Sarıoğlu'ndan oturmasını istedi. 
     Sarıoğlu da ''ayağında rahatsızlık bulunduğu için ayakta durduğunu'' kaydetti. 
     Bunun üzerine Cumhuriyet Savcısı Mustafa Erol, Avukat Sarıoğlu'nun geçen oturumu ayakta takip ettiğini ve duruşmadan sonra DGM çıkışında ''laik mahkeme önünde oturmam'' şeklinde sözler söylediğine ilişkin basında haberler yer aldığını bildirdi. 
     Avukat Sarıoğlu'nun bugün ise sağlık mazereti belirttiğini vurgulayan Savcı Erol, hangisinin doğru olduğunun kendisine açıklatılarak, gerekirse duruşma disiplini yönünden işlem yapılmasını talep etti. 
     Mahkeme Heyeti Başkanı'nın, ''Ayağından mı rahatsızsın, Cumhuriyet kanunları önünde oturmak mı dokunuyor '' şeklindeki sorusu üzerine Sarıoğlu, ''Sol dizimde rahatsızlık var, ama sırf bu amaçla ayakta durduğum da söylenemez...'' dedi. 
     Bu arada diğer bazı sanık avukatları da, durumun duruşmayla ilgisi olmadığını savunarak, duruşmaya devam edilmesini istedi. 
     
     ''LAİKLERE SAYGI GÖSTERMEK ZORUNDA MIYIM '' 

     Mahkeme Heyeti Başkanı'nın, sorduğu soruya cevap verilmesini istemesi üzerine, ''Kısa cevap verdim, beğenmediniz. Uzun cevap vereyim'' diyen Avukat Sarıoğlu, ''yargılamanın kollektif bir faaliyet olduğunu'' söyleyerek, şunları kaydetti 
     ''Savcı aleyhte delilleri sunar. Avukat lehte olan delilleri ortaya koyar. Hakim de kararını bunlara göre verir. Savcı otururken, avukatların, temel hakları ve özgürlükleri temsil eden kişilerin otur-kalk mekanizmasına dönüşmesini ben avukatlığımın başından beri kabul edemiyorum. Avukatın oturup kalkması bence adaletin tecellisine gölge düşürüyor, maddi hakikatin ortaya çıkmasına gölge düşürüyor. Bu benim mesleki görüşüm. Ayrıca rejim laiktir. Ben Müslümanım. Müslüman olarak laiklere saygı göstermek zorunda mıyım Bunu benimsemiyorum. Bunu temel hak ve özgürlüklerle bağdaştıramıyorum.'' Sanıkların kimlik tespitlerinin ardından duruşmaya ara verildi. 
     
     TUTANAK DGM VE BARO'YA 

     İstanbul 2 No'lu DGM'deki davada mahkeme, sanık avukatlarından Abdurrahman Sarıoğlu'nun sözlerinin yer aldığı tutanağın, gereğinin yapılması için İstanbul DGM Cumhuriyet Başsavcılığı'na ve İstanbul Barosu'na gönderilmesine karar verdi. 
     Duruşmanın bugünkü oturumuna, tutuklu sanıklar Seçkin Mandacı, Ümit Bayrak ve Evren Hıdıroğlu ile tutuksuz yargılanan İbrahim Yerli, Bülent Yıldız, Ali Üzüm, Ufuk Korkmaz, Birol Çoruh, Onur Şengül, Metin Bak, Selami Özdoğan, İsmail Adıgüzel, Ali Süngü, Kubilay Erdoğdu, Feyzullah Birışık, Seyrani Aktepe, Ufuk Tokat ve Yunus Dural katıldı. Diğer 4 tutuksuz sanık ise duruşmaya gelmedi. 
     Duruşmada söz alan sanıklardan Seçkin Mandacı, Ümit Bayrak ve Evren Hıdıroğlu'nun avukatı Ömer Yüzgülü, müvekkillerinin 15 ve 20 Kasım'daki patlamalarla ilgili değil, El-Kaide örgütü nedeniyle yargılandıklarını ifade etti. 
     Avukat Yüzgülü, Çeçenistan'daki Müslümanların yanında çatışmak amacıyla Afganistan'daki kamplara giden müvekkillerinin, ''isimleri uzun olduğu için kod adı kullandıklarını'' anlattı. 
     Sanıklardan Ümit Bayrak da ''Afganistan'daki kampa gittiğini, ancak iç savaş nedeniyle Çeçenistan'a gitmediğini'' söyledi. 
     Tutuklu sanıklar Mandacı, Bayrak ve Hıdıroğlu, tahliyelerine karar verilmesini istedi. 
     Duruşmada söz alan sanık avukatlarından Osman Karahan da Emniyet Genel Müdürlüğü'nden gönderilen raporda El-Kaide örgütünden söz edildiğini, ancak İstanbul 4 No'lu DGM'de görülen başka bir dava kapsamında yine aynı yerden gelen 4 ayrı raporda, Türkiye'de Ortadoğu kökenli hiçbir örgütün ve El-Kaide örgütünün bulunmadığının bildirildiğini söyledi. 
     Avukat Karahan, gıyabi tutuklu Habib Akdaş'ın DGM'ye gönderdiği CD'de, bu davada yargılanan sanıkların örgütle ve patlamalarla ilgili bilgileri bulunmadığı yönünde deliller olduğunu savunarak, CD'nin bir örneğinin kendilerine verilmesini istedi. 
     Avukat Karahan ayrıca, duruşma süresince Abdurrahman Sarıoğlu'nun ayakta durmasıyla ilgili olarak da ''bu durumun kendisinde rahatsızlık yaratmadığını'' söyledi. 
     Karahan, ''2000'li yıllarda Devlete saygı duyuyor musun, duymuyor musun diye insanların kalbini, niyetini yargılamayın. Savcılar karar okunurken neden ayağa kalkmıyor Mahkeme böyle meşgul edilmemelidir'' dedi. 
     Avukat Sarıoğlu da geçen oturum sonrasında, basın mensuplarının sorusu üzerine, ''Duruşmanın disiplini bozulmasın diye ve ayağından rahatsız olduğu için oturmadığını söylediğini'' belirterek, ''Savcı mütalaada bulunurken ayağa kalkmadı. Bunun Hakimler ve Savcılar Yüksek Kurulu'na bildirilmesini istiyorum'' dedi. 
     
     SAVCININ MÜTALAASI 

     Duruşmada görüşünü açıklayan İstanbul DGM Cumhuriyet Savcısı Mustafa Erol, ''Savunma avukatları burada bir Müslüman sıfatıyla değil, kutsal kamu görevi yapma sıfatıyla bulunmaktadırlar. Avukat Sarıoğlu duruşmada ve dışarıda başka şeyler söyleyerek mahkemenin değerlerine, yargının saygınlığına yönelik ve meslek etiğine uygun olmayarak hareket ettiğinden, ilgili kurumlara bildirimde bulunulması gerektiğini düşünüyorum'' dedi. 
     ''Yargının saygınlığının öncelikle mensupları tarafından gözetilmesinin gerektiğini'' ifade eden savcı Erol, tutuklu sanıkların bu hallerinin devamına karar verilmesini de talep etti. 
     Kararını açıklayan Mahkeme Heyeti, ''Anayasa'nın 143. maddesindeki değişiklik nedeniyle yeni yapılacak düzenlemenin beklenilmesi'' yönündeki geçen oturumlarda bildirdiği görüşünü tekrar etti. 
     Mahkeme, İngiltere Başkonsolosluğu önündeki patlamada kullanılan aracın suç tarihinde kimin adına kayıtlı olduğunun belirlenmesi için emniyete yazı gönderilmesine de karar verdi. 
     ''Habib Akdaş'ın yurtdışından DGM Cumhuriyet Başsavcılığı'na gönderdiği iddia edilen CD var ise emanete alınmasına'' karar veren Mahkeme Heyeti, avukat Abdurrahman Sarıoğlu'nun duruşma sırasındaki sözleriyle ilgili tutanak nüshasının işlem yapılması için İstanbul DGM Cumhuriyet Başsavcılığı'na ve İstanbul Baro Başkanlığı'na gönderilmesini de hükme bağladı. 
     Mahkeme Heyeti, 2. duruşmanın da 5 güne yayılarak, 28 Haziran 2004 ile 2 Temmuz 2004 tarihleri arasında yapılmasına karar verdi. 
     
     AVUKAT SARIOĞLU'NUN AÇIKLAMASI 

     Duruşma sonrası DGM bahçesinde gazetecilerin sorularını yanıtlayan avukat Sarıoğlu, hiç kimseye ve hiçbir düşünceye karşı hakaret tavrı içinde olmadığını söyledi. 
     Sarıoğlu, Müslüman olmaya çalıştığını belirterek, ''İslam'a göre, İslam dışı bir fikrin önünde ayağa kalkmak bir küfürdür ve bunun cezası ebediyen cehennemdir'' dedi. 
     Duruşmada ayakta durmasının ''laik rejimi yıkmaya ve değiştirmeye yönelik bir hareket olmadığını'' ifade eden Sarıoğlu, ''Laik mahkemeye saygısız değilim ama özel bir saygı da göstermiyorum'' dedi. 
     Sarıoğlu, ''neden eldiven taktığı'' yönündeki soru üzerine de ''üşüdüğünü'' ifade etti. 
     

     
</TEXT>
</DOC>
