<DOC>
<DOCNO> 204578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun43.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Kıbrıs raporu açıklandı... 
</HEADLINE>
<TEXT>

     Avrupa Konseyi Parlamenterler Meclisi AKPM tarafından hazırlanan bir raporda, Kıbrıs sorunun çözümü konusunda Türkiye'deki hükümetin ''açık görüşlü ve pragmatik'' olmasından memnuniyet duyulduğu ifade ediliyor. 
     AKPM Siyasi İşler Komitesi üyesi Macar parlamenter Matyas Eörsi tarafından hazırlanan ve Ocak ayı sonunda yapılacak genel kurul toplantılarında oylanacak raporda, Kıbrıs Rum yönetiminden, AB üyesi olduktan sonra Türkiye'nin AB üyeliğine karşı çıkmaması isteniyor. 
     Diplomatik kaynaklar tarafından ''dengeli'' olarak değerlendirilen rapor ve buna bağlı tavsiye niteliğindeki karar tasarında, Kıbrıs'ta zaman kaybedilmeden BM Genel Sekreteri Kofi Annan'ın sunduğu plan temelinde görüşmelerin başlaması çağrısında bulunuluyor. 
     İki toplumun liderlerinden güven artırıcı önlemleri geliştirmeleri istenen tasarıda, liderlere, bu yönde olumlu adımlar atmaları çağrısı yapılıyor. 
     
     RUMLARA UYARILAR 
     Raporda, Kıbrıslı Rum yöneticilere yönelik uyarılarda, ''Kıbrıs'ta hakim konumda ve Kıbrıslı Türkler için tehdit oluşturdukları yolunda algılanabilecek açıklama ve davranışlardan kaçınmaları'' isteniyor. 
     Kıbrıs Rum yönetiminden, KKTC'nin diğer ülkelerle ticari ilişkilerine kolaylık göstermesi istenirken, ''iki toplum arasındaki temaslar konusunda ortaya çıkan sorunların aşılmasında da Rum yönetiminin ortadaki zorlukları çözmesi gerektiği'' vurgulanıyor. 
     Raporun KKTC'ye yönelik tavsiye kısmında ise zaman kaybedilmeden Annan planı temelinde görüşme masasına dönülmesi isteniyor ve güvensizlik ortamının aşılması için geçmişteki korkuların yeniden gündeme getirilmekten kaçınılması çağrısında bulunuluyor. 
     KKTC'nin AB'ye karşı daha olumlu bir yaklaşım göstermesi istenirken, KKTC yönetiminin medyanın ifade özgürlüğünü güvence altına alması gerektiği görüşü savunuluyor. 
     AKPM, Türkiye'den de görüşmelerin başlaması için ağırlığını koymasını isterken, Ankara'nın Rum kesimi ile ilişkilerini geliştirmesi gerektiğini savunuyor. 
     Yunanistan'dan da görüşmelerin tekrar başlamasına katkıda bulunmasını isteyen AKPM, Atina'dan Rum yönetimini Annan planı çerçevesindeki çözüm için cesaretlendirmesini istiyor. 
     AKPM, AB'nin Türkiye'ye tam üyelik müzakerelerinin başlaması konusunda açık bir mesaj vererek, Kıbrıs sorununun çözümü için Ankara'yı cesaretlendirmesi gerektiğini savunuyor. 
     Rapor ve tavsiye karar tasarısında, AB'den, KKTC'deki mal ve ürünlerin AB pazarlarına girişi önündeki engellerin azaltılması da isteniyor. 
     
</TEXT>
</DOC>
