<DOC>
<DOCNO> 236726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur10.html </URL>
<DATE> 2004/05/02/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Yoğun bakım servisinde 'bakteri' iddiası... 
</HEADLINE>
<TEXT>

     Bolu İzzet Baysal Devlet Hastanesi bünyesinde 1 ay önce açılan yoğun bakım ünitesi, hastane yönetimi tarafından kapatıldı. Yoğun bakım ünitesinde çalışan bazı doktor ve hemşireler, ünitenin ''bakteri ortaya çıkması'' nedeniyle kapatıldığını iddia ettiler. 
     İzzet Baysal Devlet Hastanesi Başhekimi Opt. Dr. Fahrettin Yılmaz, ünitenin birkaç gün önce kapatıldığını söyledi. Yılmaz, ''Adı geçen bakteri, zararsız bir bakteri. Yoğun bakım ünitesinin bulunduğu odada havalandırmadan yaşanan bir sorun oldu. Yoğun bakım servisini, ortaya çıkan kötü kokuyu ortadan kaldırmak için geçici olarak kapattık. Bu iddialar, bazı çalışanlarımız tarafından şahsımı ve hastane yönetimini yıpratmak için ortaya atılıyor'' dedi. 
     Başhekim Yılmaz, ünitenin Sağlık Bakanlığı'nın izni olmadan açıldığı, ünitede uzman olmayan hemşire ve pratisyenlerin çalıştırıldığı yönündeki iddialar bulunduğunun belirtilmesi üzerine, şunları söyledi 
     ''Hastanede narkoz uzmanı olmadığı için başka bir uzmanı görevlendirdik. Ayrıca, başhekim isterse pratisyenleri istediği serviste çalıştırır. Türkiye'de yoğun bakımda görev yapacak hemşire bulmak çok zor. Sağlık Bakanlığı, Ankara'da hemşireler için 2 aylık kurs açıyor. Kursa katılanlar, barınma, yeme-içme giderlerini kendileri karşılıyor. O yüzden, kursa gidecek hemşire bulmak çok zor. Yoğun bakım ünitesinde çalışan arkadaşlarımızın tamamı, konusunda uzman.'' Opt. Dr. Yılmaz, kapatılan yoğun bakım ünitesini ve yoğun bakım hastalarının tedavilerin yapıldığı servisleri ziyareti sırasında yoğun bakım ünitesinde çalışan 2 hemşirenin ''Bakteri bulundu. Yoğun bakım ünitesi bu yüzden kapatıldı'' diye konuşması üzerine, Başhekim Yılmaz, ''Bunlar bu konunun uzmanı değil. Kulaktan dolma konuşuyorlar'' dedi. 
     Bolu İl Sağlık Müdürü Dr. Osman Nacaroğlu da yaptığı açıklamada, hastanede görev yapan Dr. Mehmet Süvariel'in yoğun bakım ünitesinde ''staphilocuscus aereus'' bakterisini tespit ettiğini, bu gelişme nedeniyle yoğun bakım ünitesinin kullanıma kapatıldığını öğrendiğini bildirdi. 
     Nacaroğlu, ''Bakanlığın standartlarına uymayan bir yoğun bakım ünitesinin çalışmasına izin vermem. Bu konuda hastane yönetimi ile yazışma yaparak gereğini yapacağız. Hiçbir sağlık çalışanı ve hastayı riske sokma lüksümüz yok'' diye konuştu. 
     Bolu Tabipler Odası Başkanı Dr. Cevdet Top ise ''staphilocuscus aereus'' bakterisinin özellikle yoğun bakım ünitesinde çıkmasının hastaları riske sokacağını iddia ederek, ''Bu bakteri, hastanın enfeksiyona açık hale gelmesini sağlar. Yoğun bakım ünitesinde yatan hastalar, vücut dirençleri zayıflamış hastalar... Bu yüzden, burada çalışanlar da risk altına girer'' diye konuştu. 
     
     BAKTERİ RAPORU 

     Enfeksiyon Hastalıkları ve Klinik Mikrobiyoloji Uzmanı Dr. Mehmet Süvariel'in bakteriyle ilgili raporunda, şu bilgiler yer aldı 
     ''17 Nisan tarihinde, yoğun bakım ünitesine bir saat bırakılan 3 adet kanlı besiyeri daha sonra mikrobiyoloji laboratuvarına getirilmiş. 24 saat etüvde bekletilmiş olup, yapılan boyama ve inceleme sonucu staphilocuscus aereus ürediği tespit edilmiştir. Standartlara göre, yoğun bakım ünitesinin çok kirli olduğu da tespit edildi.'' Yoğun bakım ünitesindeki hastaların hastane bünyesinde diğer servislerde tedavi altına alındığı belirtildi. 
     
</TEXT>
</DOC>
