<DOC>
<DOCNO> 211829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/siyaset/siy02.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Veda zamanı geldi 
</HEADLINE>
<TEXT>

   Yargıtay Başsavcılığı'nın, SP Genel Başkanlığı'ndan ayrılması için Erbakan'a tanıdığı 30 günlük süre yarın sabah doluyor 
      GÖKÇER TAHİNCİOĞLU Ankara 

   
   Yargıtay Başsavcılığı'nın, kayıp trilyon davasında aldığı hapis cezasının kesinleşmesiyle siyasi yasaklı hale gelen SP Genel Başkanı Necmettin Erbakan'a görevi bırakması için tanıdığı süre yarın sabah dolacak. Erbakan, "evrakta sahtecilik" suçundan aldığı, ancak infazı bir yıl ertelenen 2 yıl 4 aylık hapis cezası nedeniyle "ömür boyu siyasi yasaklı" hale geldi. Başsavcılık, Anayasa ve Siyasi Partiler Yasası'ndaki yüz kızartıcı suçlardan hüküm giyenlerin partiye üye bile olamayacaklarına yönelik hükümlere dayanarak, SP'ye 29 gün önce bir uyarı yazısı gönderdi. Ancak Erbakan ve SP'liler, bugüne kadar uyarının gereğini yerine getirmedi. Başsavcılık, en geç yarın sabah, uyarılarının yerine getirildiğine ilişkin yazı gelmezse Anayasa Mahkemesi'ne başvuracak. 
   Erbakan, mahkemenin başvuruyu karara bağlayacağı tarihe kadar koltukta kalabilecek ve 28 Mart'taki yerel seçimlerde SP'nin başında olacak. Yargıtay Başsavcılığı, uyarılarını yerine getirmeyen SP yöneticilerinin 3 - 6 ay hafif hapis cezasına mahkum edilmesi için başvuruda bulunabilecek. 
   
   
   
</TEXT>
</DOC>
