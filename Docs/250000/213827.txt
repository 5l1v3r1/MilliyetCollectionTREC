<DOC>
<DOCNO> 213827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/spor/spo02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım aday 
</HEADLINE>
<TEXT>

   Fenerbahçe Başkanı, Yüksek Divan Kurulu seçiminde Mart'taki kongrede yine aday olacağını resmen açıkladı, hem muhalefete hem de eski yönetici Atilla Kıyat'a sert çıktı 
      
   'Buraya gelsinler' 
   FENERBAHÇE Kulübü Başkanı Aziz Yıldırım, Yüksek Divan Kurulu toplantısında, 6 - 7 Mart tarihlerinde yapılacak olağan genel kurul toplantısında başkanlığa yeniden aday olduğunu resmen açıkladı. Yıldırım konuşmasında önce muhalefete çattı, "Bizleri neden buraya gelip tenkit etmezler anlamıyorum. 'Hata yapmıyordum' diyen insan yalan söyler. Ama hata yaptığımız yerde bize yol gösterecek olanlar, bizi karalamak ve yok etmek için çalıştılar" dedi. 
   
   'Kimseye taviz vermem' 
   YILDIRIM ardından "Şair demiş ki, 'Terketmedi sevdan beni, ayağımda parangalar eskittim.' Bu sevda bizi de terketmedi. Çünkü biz Fenerbahçe sevdalısıyız, Fenerbahçe için çalışıyoruz. Kimseye hiçbir konuda başkanlığımın sonu da olsa taviz vermem" ifadelerini kullanınca üyeler tarafından ayakta alkışlandı. Fenerbahçe başkanı, kendisini yıpratmak için bugüne kadar yapılan herşeyin karşısında onurla mücadele ettiğini de sözlerine ekledi. 
   
   'Aleyhime bağırttılar' 
   KULÜBÜN geleceğine yatırım yaparken ağır bir biçimde eleştirildiklerini kaydeden Yıldırım, "Fenerbahçe'ye çivi çakanın heykelini dikeriz diyenler, stadı yaptığımızda 'beton yığını yaptı' dediler" ifadesini kullandı. Yıldırım, "Fenerbahçe'nin geleceğini yıkmak isteyenler tarafından oyunlar oynandı. Göztepe maçında taraftarların içine adam sokarak, aleyhime bağırttılar. Bizler Fenerbahçe'den birşey almaya gelmedik, Fenerbahçe'ye vermeye geldik" diye konuştu. 
   
   'İçine sinecek mi ' 
   YILDIRIM, yönetimi sık sık eleştiren eski asbaşkan Atilla Kıyat'a sert yanıt verdi. Kıyat'ın ayrıldıktan sonra konuşmaya başladığını belirten Aziz Yıldırım, "Neden yönetimde konuşmuyordunuz Atilla Paşa Sadettin Saran'ın aidatını yatırıp yatırmaması konusunda yönetim kurulunun yönlendirme yetkisi yok. Sizin kanunsuz bir işi burada söylemeye hakkınız var mı Daum'u şikayet ettiniz. Şampiyon olduğumuzda bunu içinize sindirebilecek misiniz " dedi. 
   
   'Keçeli'ye oy atmazdım' 
   ORTEGA konusunda Dünya futboluna örnek oluşturacak bir karar aldırdıklarını belirten Yıldırım, Arjantinli futbolcunun Fenerbahçe'nin vereceği karar dışında hareket edemeyeceğini ve kendi koşullarının kabul edileceğini anlattı. Aziz Yıldırım, Divan seçiminde Yüksek Günay'ı desteklediğini de belirtti, "Sayın Günay'ı desteklemeseydim yine de Orhan Keçeli'ye oy atmazdım. Keçeli seçilirse Divan Kurulu ile ilişkilerimizde sorun yaşanabilir" açıklamasını yaptı. 
   
   Günay fark attı    Başkan Aziz Yıldırım'ın desteklediği Yüksel Günay, Orhan Keçeli'den iki misli fazla oy aldı Başkan oldu 
   484 oy aldı 
   SARI - Laciverti kulüpte başkanlık seçimini Yüksel Günay kazandı. Aziz Yıldırım'ın da destek verdiği Günay ile Orhan Keçeli'nin yarıştığı kongrede Yüksel Günay 484, Keçeli ise 196 oy aldı. 760 üye oy kullanırken, bunların 680'i geçerli sayıldı. Mart'taki kongrenin ilk raundu olarak gösterilen, Divan seçimleri Yıldırım'ın gövde gösterisiyle sona erdi. 
   
   Tepki verdi 
   SONUÇLARIN açıklanmasından sonra kürsüye gelen Yüksel Günay, Fenerbahçe'ye yakışan bir seçim olduğunu, ancak takdir edilmeyecek olayların da yaşandığını söyledi. Günay, "Fenerbahçe'nin özüne ve adetlerine yakışan muhalefet elbette olacaktır. Ama şahısları rencide etmek, olmayacak şeyleri söylemek takdir edilecek bir husus değildir" diye konuştu. 
   
   Paşa polemiği    DİVAN Kurulu'nda Başkan Aziz Yıldırım ile eski yönetici Atilla Kıyat arasında söz düellosu yaşandı. Kıyat, kürsüde Sadettin Saran'ın üyelik aidatını zamanında yatırıp yatırmaması konusunda kulübün izlediği tavrı hoş bulmadığını söyledi, "Ben ümit ediyorum gelecekte Saran Fenerbahçe'ye başkan adayı olacak. Bu olay basına sızmamalıydı" diye konuştu. 
   KONUŞMASIYLA tepki çeken Kıyat, Başkan Aziz Yıldırım'ın kendisine yönelik ağır eleştirisi üzerine de "Başkan benim sahiplendiğim birtakım konuları paşalık vasfıma yakıştıramadığını söyledi. Binlerce kişinin gözünün içine bakarak yalan söyleyebilen bir başkanla 3.5 yılı aynı çatı altında geçirmiş olmam, evet doğrudur, paşalık vasfıma yakışmıyor" dedi. 
   
   KONGRE NOTLARI    67 milyon dolar borç 
   DENETLEME Kurulu seçimler öncesi mali konularda üyelere bilgi verdi. Kulübün 2007 yılına dek sözleşmeye dayalı 67 milyon 14 bin dolar, şahıslara ise 27.5 trilyon lira borcunun olduğunu açıkladı. Bu yıl içinde 59 milyon 121 bin, 2005 yılında 5 milyon 983 bin, 2006 yılında 1 milyon 528 bin ve 2007 yılında da 380 bin dolar borç ödemesi yapılacak. 
   
   Erzik'e plaket 
   BAŞKAN Aziz Yıldırım, toplantı sonrası UEFA Asbaşkanı Şenes Erzik'e bir başarı plaketi verdi. Erzik, "Fenerbahçe Kulübü tarafından hatırlanmaktan, onurlandırılmak beni çok mutlu etti" diye konuştu. Bu arada üyeler salona girerken, Erzik'i ayakta alkışladılar, Şampiyonlar Ligi finalininin İstanbul'a verilmesi konusunda tek tek kutladılar. 
   
   Kapıda karşıladı 
   BAŞKAN adaylarından Orhan Keçeli, toplantı başlamadan önce tesislerin girişindeki kapıda durarak, divan kurulu üyelerini karşıladı.Keçeli'ye gruplar da destek verdi. 
   
   'Hakaret iyi olmadı' 
   ESKİ başkanlardan Ali Şen, Aziz Yıldırım'ın kürsüde Atilla Kıyat'a hakaret ettiğini, bunun da hoş olmadığını savundu. Şen, "Atilla Kıyat, Türkiye Cumhuriyeti'nde Deniz Kuvvetleri Komutanı olabilecek bir komutandı. Fenerbahçe Kulübü Başkanı'nın da bu konumdaki bir insana hakaret etmesi iyi olmadı" dedi. 
   
   'Bizans oyunları' 
   ESKİ yöneticilerden Şadan Kalkavan da Atilla Kıyat'ın toplantının ardından basına özel olarak açıklama yapmak yerine kürsüye çıkıp, AzizYıldırım'a yanıt vermesi gerektiğini belirtti. Kalkavan, "Başkanın görevi birlik ve beraberliği sağlamak olmalı. Maalesef Bizans oyunlarıyla bizi Fenerbahçe'den kopardı" ifadelerini kullandı. 
   
   Canavar doymuyor    Fenerbahçeli taraftarları taşıyan otobüs, Kayseri - Ankara yolunda aşırı yağış ve buz nedeniyle devrildi. 21 yaşındaki Sarı - Lacivertli taraftar Özcan Tekir hayatını kaybetti 
   13 yaralı var 
   ELAZIĞ'A giden 37 taraftarı taşıyan 27 yıllık otobüs, Kayseri - Ankara karayolunda, aşırı hız, yolun yağışlı ve buzlu olması nedeniyle devrildi, Fenerbahçe taraftarı 21 yaşındaki Özcan Tekir öldü, 13 kişi yaralandı. Doğan Duman yönetimindeki 34 NRD 59 plakalı otobüs 05.15'te kayarak ters dönerken, 13 taraftar Kayseri Devlet Hastanesi'nde tedavi altına alındı. Kayseri - Ankara karayolu da bir süre trafiğe kapatıldı. 
   
   27 yıllık otobüs 
   1977 model otobüsün İstanbul'da kentiçi ulaşımda kullanıldığı, şehirlerarası yolcu taşıma yetki belgesi ve takograf cihazı olmadığı da belirlendi. Polisin olay yerinde yaptığı alkol muayenesinde ise sürücü Doğan Duman'ın alkolsüz olduğu belirlendi. Ayrıca incelemede otobüsteki içecekler de de alkole rastlanmadı. Bu arada, otobüs sürücüsü Doğan Duman, polise, otobüsünü Fenerbahçeli yöneticilerin tuttuğunu söyledi. 
   
   
</TEXT>
</DOC>
