<DOC>
<DOCNO> 220543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo26.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Terim'e G.Saray'da da fiyasko 
</HEADLINE>
<TEXT>

     İtalyan spor basını Fatih Terim ile ilgili sessizliğini bozdu. 
     Serie A takımlarından AC Fiorentina ve AC Milan'ı da çalıştırmış olan Fatih Terim'in, Galatasaray'daki görevinden ayrılması, La Gazzetta dello Sport'ta da haber oldu. 
     La Gazzetta dello Sport, ''Terim, basın toplantısında istifasını duyurmuştu'' başlığıyla yayımladığı haberin spot cümlesinde, ''Fiorentina ve Milan'ın ardından, Galatarasay'da da fiyasko'' ifadesini kullandı. 
     Türk basınındaki kimi haberlerde, ''Terim, 4 yıldır sürekli kaybediyor. 4 yıl içinde 3 büyük kulüp tarafından işine son verildi. Önce Fiorentina'da, sonra Milan'da işinden olmuştu, şimdi de Galatasaray'daki görevinden oldu'' denildiği belirtildi. 
     ''İmparator düştü. Fatih Terim düştü. Sallantıda olan durumu, 48 saat içinde 'göreve veda'yla sonuçlandı'' cümleleriyle başlayan haberde, UEFA Kupası 3. tur rövanş maçında, Galatasaray'ın Villarreal'e 3-0 yenilmesinin, 'İmparator' lakaplı teknik direktörün istifasını da beraberinde getirdiği kaydedildi. 
     
     İSTİFAYA EN ÇOK KİMLER SEVİNDİ 
     La Gazzetta dello Sport, bu istifaya en çok sarı-kırmızılı ekipte Terim tarafından kenara itilmiş durumdaki 4 eski oyuncunun sevinmiş olacağını ileri sürdü. Söz konusu oyuncular ise Bülent Korkmaz, Arif, Hakan Ünsal ve Baliç olarak sıralandı. 
     Gazete, Galatasaray'da yeni teknik direktörün kim olacağına ilişkin Türk basınında çıkan dedikodulara da değinerek şunları yazdı 
     ''Basında yer alan haberlere göre, göreve George Hagi getirilecek. 20 Mart'taki seçimleri kaybetmemek için, bu adımı atmak zorunlu. Ama Canaydın, dün sürpriz bir şekilde, 'yeni bir antrenör bulana dek, Terim takıma yardımcı olmaya devam edecek' dedi.'' Terim, 2000-2001 sezonunda Serie A takımlarından AC Fiorentina'yı çalıştırmış, ancak kulüp başkan Vittorio Cecchi Gori ile anlaşamadığı için 20 hafta sonra istifa etmek zorunda kalmıştı. Terim'in bir sonraki sezon AC Milan'daki teknik direktörlük serüveni ise yalnızca 9 hafta sürmüştü. 
     AC Milan tarafından görevine son verilen Terim, daha sonra eski kulübü Galatarasaray'ın başına geçmişti. 
     
</TEXT>
</DOC>
