<DOC>
<DOCNO> 203023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo16.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da teknik direktör için karar İstanbul'dan sonra... 
</HEADLINE>
<TEXT>

     Teknik direktör konusunda gelen teklifleri değerlendiren Konyaspor, görüşmelerini hızlandırmak için İstanbulspor maçını bekliyor. 
     Futbol Şubesi Sorumlusu ve Basın Sözcüsü İbrahim Kaplan, Hüsnü Özkara'nın istifasının ardından çok sayıda teklif aldıklarını bildirdi. 
     Bu konuda aceleci davranmak istemediklerini ve şimdilik gelen teklifleri değerlendirdiklerini vurgulayan Kaplan, ''Şu anda İstanbulspor maçını düşünüyoruz. Zor bir maç olacak. Bu maçtan sonra uygun gördüğümüz teknik direktörlerle görüşmeleri hızlandıracağız'' dedi. 
     Teknik direktör ve futbolcu transferiyle ilgili sorunların kampa kadar çözüleceğini bildiren Kaplan, şunları söyledi 
     ''3 Ocak'ta Antalya Belek'teki Sirena Otel'de 15 günlük kampa gireceğiz. Kampa, alınacak yeni futbolcularla tam kadro girmek istiyoruz. Takımda sıkıntı olan mevkileri biliyoruz, ancak anlaşacağımız teknik direktörün istekleri daha önemli. Teknik heyetin vereceği rapora göre en kısa süre içinde transfer konusunu çözmeyi hedefliyoruz.'' Kaplan, Türkiye Kupası'nda Adanaspor'u yenerek bir üst tura çıkmalarının Malatyaspor maçında bozulan moralleri az da olsa düzelttiğini ifade ederek, geçen yıl şanssızlık nedeniyle elendikleri kupada bu yıl finale kadar gitmeyi hedeflediklerini sözlerine ekledi. 
     
</TEXT>
</DOC>
