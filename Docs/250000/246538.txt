<DOC>
<DOCNO> 246538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy20.html </URL>
<DATE> 2004/06/09/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Adalet Bakanı Cemil Çiçek Türk yargısı üzerine düşeni yapmıştır 
</HEADLINE>
<TEXT>

     Adalet Bakanı Cemil Çicek, eski DEP milletvekillerinin tahliye kararını, ''Türk yargısı kendi üzerine düşeni yapmıştır, şimdi sıra başkalarındadır'' diye değerlendirdi. Çiçek, bu kararla Türkiye'nin AB üyeliği konusunda bahane arayanların ellerindeki son kozun alınmış olduğunu söyledi. 
     Yargıtay 9. Ceza Dairesi'nin kapatılan DEP'in 4 eski milletvekili Leyla Zana, Hatip Dicle, Selim Sadak ve Orhan Doğan hakkındaki infazı durdurarak tahliyelerine karar vermesini, Adalet Bakanı Cemil Çiçek Meclis'te gazetecilere değerlendirdi. Çiçek, kendisinin her zaman Türk yargısına güvendiğini söyledi. 
     ''Türk yargısı ülkemizdeki ve dünyadaki değişiklikleri en iyi şekilde anlıyor ve yorumluyor. Ona inanmak lazım'' diyen Çiçek, sözlerini şöyle sürdürdü 
     ''Türkiye'de işleyen bir demokrasi var, kurallar işliyor. Türkiye'de işleyen bir yargı sistemi var, belki bir gecede bu işleyişin neticesini göremiyoruz ama eninde sonunda arzu edilen bir sonuç ortaya çıkmış oluyor. 
     Türk yargısı kendi içinde usül hükümlerine uygun olarak bir karar vermiştir. Bu karar siyaseten Türkiye'yi rahatlatır, dışarıda da rahatlatır. Türkiye'nin AB üyeliği konusunda bahane arayanların ellerindeki son koz da alınmış oldu. Bu da benim yargıya güvenmekte haklı olduğumu çok açık şekilde ortaya koyuyor. Ümit ederim, bu kararın sonucunu herkes iyi düşünür, herkes sorumluluğunu iyi idrak eder. Bundan kimse yanlış sonuçlar çıkarmamalıdır.'' Bakan Çiçek, herkesin ''doğum yeri, yaşadığı yer neresi olursa olsun'' ülkenin barışına, huzuruna, gelişmesine ve demokrasisinin daha kalıcı hale gelmesine katkı sağlaması gerektiğini söyledi. Hükümetin çabalarının bu yönde olduğunu ifade eden Çiçek, ''Herkes bu sorumluluk duygusu içinde olursa Türkiye emin olun çok kısa bir süre sonra hem demokratik yapısı itibariyle hem de yakaladığı fırsatlar ve hedefler itibariyle dünyanın sayılı üç beş ülkesinden biri haline gelir. Türk yargısı kendi üzerine düşeni yapmıştır. Şimdi sıra başkalarındadır'' diye konuştu. 
     - Çiçek, Türk yargısının Türkiye'deki ve dünyadaki değişimleri en iyi şekilde anlayıp yorumladığını bildirerek, ''Ona güvenmek lazım, ona inanmak lazım ve bu sabrı da göstermek lazım'' dedi. 
     Bakan Çiçek, Parlamento'da gazetecilerin, kapatılan DEP'in 4 eski milletvekilinin tahliye kararlarına ilişkin sorularını yanıtladı. 
     Türkiye'de belli bir süreden beri çok ciddi derinden ve sağlıklı bir zihniyet değişimi yaşandığını ifade eden Çiçek, bu değişime paralel olarak da önemli yasal ve anayasal düzenlemeler yapıldığını belirtti. Bu değişimin ve yasal düzenlemelerin hedefinin Türkiye'nin, demokratik standartların yükselmesi, daha özgür, hak ve özgürlüklerin daha rahat kullanılabildiği ülke konumuna gelmesi olduğunu bildiren Çiçek, sözlerini şöyle sürdürdü 
     ''Bunun enstrümanı da bir anlamda AB'dir. Buna paralel olarak da çok yönlü çalışmalar yapılmaktadır. Ben her vesileyle ifade ettim, Türk yargısına güvenmek lazım. Tabiatıyla Türk yargısı da ülkemizdeki bu değişiklikleri en iyi şekilde anlıyor ve yorumluyor, dünyadaki bu değişimleri en iyi şekilde anlıyor ve yorumluyor. Ona güvenmek lazım, ona inanmak lazım ve bu sabrı da göstermek lazım.'' Bakan Çiçek, zaman zaman yargının bir kademesinde herhangi bir işlem yapıldığında ''Yasalar çıkıyor, ne değişiyor, uygulamada ne değişti '' şeklinde feverana kapılınmasından yakındı. Yargının diğer kademelerindeki kararlar beklenmeksizin hem Türk yargısı hem de Türkiye'de demokrasi uygulamaları konusunda yanlış bir görüntü verildiğini bildiren Bakan Çiçek, ''Türkiye'de işleyen bir demokrasi var, kurallar işliyor. Türkiye'de işleyen bir yargı sistemi var, belki bir gecede bu işleyişin neticesini göremiyoruz ama eninde sonunda arzu edilen bir sonuç ortaya çıkmış oluyor'' dedi. 
     
</TEXT>
</DOC>
