<DOC>
<DOCNO> 208845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo07.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vefa, İstanbul'da bir semt değilmiş 
</HEADLINE>
<TEXT>

     Süper Lig'de zor günler yaşayan İstanbulspor'a eski futbolcusu Müjdat Karanfilci'den destek geldi. 
     Halen Çanakkale amatör küme takımlarından Geliboluspor'u çalıştıran Karanfilci, 8 yıl futbol oynadığı, 4 yıl kaptanlığını yaptığı takımının zor duruma düşmesinden üzüntü duyduğunu belirterek, ''Hiçbir karşılık beklemeden takımın çalıştırıcılığını üstlenmeye, her türlü desteği vermeye hazırım'' dedi. 
     Aktif futbolu bıraktıktan sonra teknik direktörlük yapmaya başladığını, Salihlispor, Ispartaspor, Sökespor, Manisaspor, Afyonspor ve Karşıyaka kulüplerinde teknik direktör olarak çalıştığını anlatan Karanfilci, şunları söyledi 
     ''Adana Demirspor'da iki yıl birlikte futbol oynadığımız İstanbulspor Kulübü Başkanı Adnan Sezgin ile yaptığım telefon görüşmesinde, kendisine göreve karşılıksız olarak hazır olduğumu, gerekirse her türlü desteği verebileceğimi, büyük emekler verdiğim eski takımımın zor durumda olmasını hazmedemediğimi söyledim. Bana, 'Kulübün kapanmaması, futbolcuların dağılmaması için yoğum temaslarım var. Her şey tıkandı. Benden haber bekle, seninle tekrar görüşeceğim, bu ortamdan çıkmamız gerekiyor' mesajını verdi. Davet geldiğinde derhal takımın başına geçip göreve başlamaya hazırım.'' 
     
</TEXT>
</DOC>
