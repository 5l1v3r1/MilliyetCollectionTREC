<DOC>
<DOCNO> 224682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/spor/spo06.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal dikkatli Cavcav inançlı 
</HEADLINE>
<TEXT>

   Gençlerbirliği, ilk maçında Ankara'da 1-0 mağlup ettiği Valencia'ya hem rövanşı, hem de turu vermemek istiyor 
      CEMAL ERSEN 

   GENÇLERBİRLİĞİ, UEFA Kupası dördüncü tur rövanşında Valencia'yı ilk 45 dakikada geçmeyi planlıyor. Perşembe günü oynayacakları rakibinin kasetlerini iki gündür futbolcularına izlettiren Teknik Direktör Ersun Yanal, "Valencia çok zengin bir kadroya sahip. İlk maçta oynatmadıkları önemli oyuncuları bu kez sahada yer alacak. Turu geçebilmeleri için gol yemeden iki gol atmaları gerek. Bu da oyunun hemen başında üzerimize gelmeleri demek. İşte bu fırsatı değerlendirip hızlı hücumdan bir gol bulursak işimiz kolaylaşır" dedi. 
   
   
   Prim 300 milyar lira 
   BAŞKENT ekibinin Başkanı İlhan Cavcav da, "Valencia'yı elersek bu takım finale kadar gider" yorumunu yaptı. İspanyol temsilcisinin kurada çekebilecekleri en güçlü rakip olduğunu tekrarlayan Cavcav, "İlk maçtaki avantajımızı burada kullanacağız. Ben takımıma güveniyorum. Turu geçeceğimize inanıyorum" dedi. Cavcav tur priminin 300 milyar lira olacağını da kaydetti. Kaptan Ümit ise şunları söyledi "Savunmada çok daha dikkatli ve risksiz oynayacağız. İlk yarıda bulacağımız bir gol bize turu getirir." 
   
   THY'den jest 
   TÜRK Hava Yolları, UEFA Kupası dördüncü tur rövanş maçı için bugün İspanya'ya gidecek olan Gençlerbirliği kafilesine, yüzde elli indirimli özel uçak tahsis etti. Valencia maçına daha önce MNG Holding'den 80 bin dolara kiralanan uçakla gideceği açıklanan kafile için THY'nin devreye girdiği ve 40 bin dolara 160 kişilik uçak verdiği bildirildi. THY ayrıca bu sabah saat 09.00'da Valencia kafilesinde yer alan futbolcu, teknik adam ve yöneticilere VIP salonunda bir uğurlama kokteyli verecek. 
</TEXT>
</DOC>
