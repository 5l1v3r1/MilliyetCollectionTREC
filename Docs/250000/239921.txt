<DOC>
<DOCNO> 239921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun08.html </URL>
<DATE> 2004/05/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
TBMM heyetinin Washington temasları... 
</HEADLINE>
<TEXT>

     TBMM Türkiye-ABD Parlamentolararası Dostluk Grubu Başkanı, AK Parti İstanbul Milletvekili Egemen Bağış, Avrupa Birliği üyeliğini Türkiye'nin hak ettiğinden hiçbir şüphesi bulunmadığını söyledi. Bağış, ''AB eğer çifte standart uygulamıyorsa, Hıristiyan kulübü değilse, Türkiye müzakerelerin başlaması için tarih almalı'' dedi. 
     Washington'da bu hafta 6 kişilik TBMM heyetiyle yaptığı temasların ardından basın toplantısı düzenleyen Bağış, temasları sırasında Amerikalı yetkililerin, Türkiye'nin AB üyeliğine desteğin süreceğini söylediklerini kaydetti. 
     Bağış, TBMM heyeti olarak, ABD Savunma Bakan Yardımcısı Doug Feith, ABD'nin Avrupa ve Avrasya ilişkilerinden sorumlu Dışişleri Bakan Yardımcısı Elizabeth Jones, Demokrat Parti Connecticut Senatörü Joe Lieberman, Demokrat Parti Kansas Senatörü Sam Brownback, Temsilciler Meclisi Türk Dostluk Grubu üyeleri ve ABD'deki Musevi kuruluşlarla temaslarda bulunduklarını anlattı. 
     Heyet, ABD Ulusal Güvenlik Konseyi Avrupa Avrasya Kıdemli Direktörü Dan Fried, ABD Başkan Yardımcısı Dick Cheney'nin yardımcılarından Scooter Libby, Türkiye'nin lobi faaliyetlerini yürüten The Livingston şirketiyle ile de görüşmelerde bulunmuştu. 
     Bağış, ABD kongresi yetkilileriyle temaslarında, bir çalışma grubu kurulması konusunun öne çıktığını söyledi. 
     Egemen Bağış, temaslarında, Türkiye ile ABD arasındaki dostluğun önemini vurguladıklarını ve çeşitli konularda görüşlerini anlatma olanağı bulduklarını kaydetti. 
     Kıbrıs konusunda çok olumlu mesajlar aldıklarına işaret eden Bağış, Kıbrıs Türk tarafına ayrımcılık uygulanmaması için, görüştükleri yetkililere, atılabilecek somut adımlar konusunda öneriler verdiklerini ve bunların Amerikalı muhataplarınca not edildiğini belirtti. 
     Bağış, bir soru üzerine, TBMM'de kabul edilen YÖK tasarısına ilişkin gelişmelerin, Washington'daki temaslarında herhangi bir şekilde Amerikalı yetkililerle gündeme gelmediğini söyledi. 
     Egemen Bağış, ABD'de de Katolik okulları ve meslek liselerinden mezun olanların üniversitelere girebildiğine işaret etti. 
     
     ELEKDAĞ 
     TBMM heyetinde yer alan, Türkiye'nin eski Washington büyükelçilerinden Şükrü Elekdağ da ABD Başkanı George Bush'un NATO zirvesi için Türkiye'ye yapacağı ziyaretle bağlantılı olarak Kıbrıs ve terör örgütü PKK konusunda bazı telkinlerde bulunduklarını anlattı. 
     Elekdağ, Kıbrıs konusunda denklemin değiştiği ve Bush'un çok somut jest yapmasının iyi olabileceği telkininde bulunduklarını kaydetti. 
     Şükrü Elekdağ ayrıca, terör örgütü PKK konusunda bugüne kadar yaptıkları için ABD'ye teşekkür ettiklerini, ancak Kuzey Irak'ta Kandil dağında üslenmiş 5 bin kadar PKK'lıya karşı ABD'nin 1 yıldır harekete geçmediğini ifade ettiklerini söyledi. 
     Elekdağ, Washington'daki temasları sırasında, Bush Türkiye'ye geldiğinde, bu konuda somut bir şeyler yapıldığını söylemesinin iyi olacağını aktardıklarını da belirtti. 
     New York'a geçen heyet, bu kentte düzenlenecek geleneksel Türk Günü Yürüyüşü'ne katıldıktan sonra Türkiye'ye hareket edecek. 
     
</TEXT>
</DOC>
