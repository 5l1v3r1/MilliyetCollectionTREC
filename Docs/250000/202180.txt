<DOC>
<DOCNO> 202180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun16.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft, Windows 98'i desteklemeye son veriyor 
</HEADLINE>
<TEXT>

     Yazılım firması Microsoft, gelecek aydan itibaren Windows-98 işletim sistemi için destek hizmeti vermeyi durduracağını açıkladı. 
     Şirket, bununla birlikte, ''işletim sistemine yönelik güvenlik tehditleri fazlasıyla ciddi olduğu takdirde, yeni yamalar yayımlanabileceğini'' belirtti. 
     International Data Corp. adlı kuruluşun tuttuğu istatistiklere göre, dünyadaki bilgisayarların yaklaşık yüzde 20'si hala Windows-95 veya Windows 98 ile çalışıyor. 
     Microsoft, Windows-95'i desteklemeyi 31 Aralık 2001 tarihinde durdurmuştu. 
     Yetkililer, Windows-98 kullanıcılarının 16 Ocak 2004 tarihinden sonra Microsoft'u arayarak teknik yardım isteyemeyeceğini belirtti. Ancak bilgisayarların büyük bölümünün kullanıldığı işyerlerinin, her 3-5 senede bir işletim sistemlerini bir üst düzeye çıkardığı biliniyor. Bu nedenle Microsoft'un Windows-98'i desteklemekten vazgeçmesi, sadece özel kullanıcıları etkileyecek. 
     Jupiter araştırma kurumu uzmanlarından Joe Wilcox da, ''Windows-95 ve 98 sistemlerinin çok eski olduğunu, dolayısıyla hala bu sistemleri kullananlar varsa, sistemlerini yenilemeleri zamanının geldiğini'' ifade etti. 
     Wilcox, ''işyeri ve kurumların, güvenlik gerekçeleriyle bu sistemleri çoktan terk ettiğini'' sözlerine ekledi. 
     
     GAMALI HAÇ ÇIKARILIYOR 
     Öte yandan Microsoft firması, bazı yazılımlarında yer alan gamalı haçları çıkartacağını açıkladı. 
     Gamalı haçların, Microsoft'un en son yayımladığı ''Office'' programında da bulunduğu bildiriliyor. 
     Gamalı haçların yer aldığı programlar arasında, ''Bookshelf Symbol 7'' fontları da bulunuyor. 
     Microsoft, ''gamalı haç işaretlerini sistemden çıkartacak yamanın web sayfasında derhal yayımlanacağını'' bildirdi. 
     Nazi Almanya'sının sembolü olan gamalı haçlar, Budist dininde de Buda'nın ayak izlerini temsil amacıyla kullanılıyor. Gamalı haçın eski Mezopotamya, İskandinavya, Hindistan, Amerika, Çin ve Japonya'da da kullanıldığı kaydedildi. 
     Merkezi Los Angeles'ta bulunan Simon Wiesenthal Merkezi, Hitler'in gamalı haçı, milliyetçiliğin ifadesi olduğu gerekçesiyle benimsediğini belirtiyor. 
     
</TEXT>
</DOC>
