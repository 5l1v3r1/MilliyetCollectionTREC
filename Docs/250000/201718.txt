<DOC>
<DOCNO> 201718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/dunya/dun01.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de büyük kriz 
</HEADLINE>
<TEXT>

   Fransa ve Almanya ikilisiyle İspanya ve Polonya'nın oylama sistemi konusundaki anlaşmazlığı Brüksel'deki zirveyi tıkanıklığın eşiğine getirdi 
      BRÜKSEL Milliyet 

   
   Avrupa Birliği'nin 15 üyeli yapıdan 25'li yapıya geçmesinden sonra sistemin ve kurumların sağlıklı işleyişi açısından olmazsa olmaz unsurlardan biri olan anayasa çalışmalarında kriz yaşanıyor. Brüksel'de dün başlayan AB Zirvesi, özellikle "karar mekanizması" konusundaki tıkanıklık nedeniyle başarısızlığa uğrama riskiyle yüz yüze geldi. 
   Zirve öncesinde bu konuda sonuç alınmasından umutlu olan AB Dönem Başkanı Silvio Berlusconi dahi, başarılı olma şansının giderek azaldığını kabul etti ve "Umarım pazar sabahına kadar sonuç alabiliriz. Alamazsak bu iş bir sonraki dönem başkanlığına kalır. Zaten pazar Milan'ın maçı var" dedi. 
   Zirveyi kilitleme aşamasına getiren oy mekanizmasındaki sorun çifte çoğunluk sisteminden kaynaklanıyor. Bu sisteme göre bir karar alınabilmesi için üye ülkelerin yarısının onayı ve bu ülkelerin nüfuslarının toplamının AB nüfusunun yüzde 60'ını temsil etmesi gerekiyor. Şartlardan birinin gerçekleşmemesi halinde karar alınamıyor. Almanya ve Fransa başta olmak üzere büyük ülkeler kendilerine üstünlük sağlayan bu sistemin korunmasından yana. Bu kanadın karşısında ise Polonya ve İspanya duruyor. 2000'de Nice Antlaşması'nda büyük ülkelere 29 oy tanınırken, bu iki ülkeye 27 oy hakkı verilmişti. Böylelikle büyük sınıfına girmemelerine karşın ayrıcalıklı bir konuma sahip olmuşlardı. Çifte çoğunluk sisteminde ise bu ayrıcalıklarını kaybediyorlar. 
   
   
   
</TEXT>
</DOC>
