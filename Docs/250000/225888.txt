<DOC>
<DOCNO> 225888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo22.html </URL>
<DATE> 2004/03/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Milli Takım'ın teknik adamı kim olacak En gözde isim Ersun Yanal 
</HEADLINE>
<TEXT>

     A Milli Futbol Takımı'nda Şenol Güneş'in görevine son verilmesinin ardından yeni teknik direktörün kim olacağı konusu büyük merak uyandırırken, Gençlerbirliği Teknik Direktörü Ersun Yanal, internet sitelerindeki anketlerin gözdesi oldu. 
     Gençlerbirliği'nin UEFA Kupası 4. turunda Valencia'ya elendiği karşılaşma sonrası yaptığı açıklamada, ''Milli Takım için resmi bir teklif almadım ama öyle bir teklif olursa düşünürüz'' açıklaması yapan teknik direktör Ersun Yanal'ın, futbolseverlerin de gönlündeki isim olduğu ortaya çıktı. 
     Futbol haberlerinin yer aldığı, ''www.turktransfer.com'' internet sitesinde düzenlenen, ''Milli Takımlar Teknik Direktörü kim olmalı '' anketine katılan 2 bin 972 kişinin yüzde 56'sı, Ersun Yanal seçeneğini tercih etti. 
     Yanal, ankete katılanlardan 1662 kişinin oyunu alırken, Luis Felipe Scolari, 733 oyla yüzde 24, Berti Vogts, 312 oyla yüzde 11, Raşit Çetiner, 233 oyla yüzde 8 ve Samet Aybaba da 32 oyla yüzde 1 oranlarında kaldı. 
     Tüm branşlarda spor haberlerinin yer aldığı, ''www.ajansspor.com'' internet sitesinde gerçekleştirilen, '' A Milli Takım Teknik Direktörlüğü'ne sizce kim getirilmeli '' anketinde ise Ersun Yanal bu kez de yüzde 30.1 oranıyla en fazla oy alan isim oldu. 
     Toplam 4 bin kişinin katıldığı ankette, 1219 oy Ersun Yanal için kullanılırken, Ümit Milli Takım Teknik Direktörü Raşit Çetiner 872 oy ve yüzde 21.5, Galatasaray'daki görevinden ayrılarak yurtdışında çalışma kararı verdiğini açıklayan Fatih Terim de 792 oy ve yüzde 19.5 oranlarıyla Yanal'ın en yakın takipçileri oldular. 
     Ankette, ismi geçen teknik direktörlerden Felipe Scolari'ye 357, Mircea Lucescu'ya 248, Giovanni Trapattoni'ye 161 ve Berti Vogts'a da 65 oy çıkarken, ''Hiçbiri'' seçeneğini tercih edenlerin sayısı ise 339 oldu. 
     
</TEXT>
</DOC>
