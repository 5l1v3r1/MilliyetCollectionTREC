<DOC>
<DOCNO> 244680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun21.html </URL>
<DATE> 2004/06/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rumlar, 'Kıbrıs Cumhuriyeti' anayasasını değiştirmeyi tartışıyor... 
</HEADLINE>
<TEXT>

     Kıbrıs Rum kesiminde, Avrupa Birliği AB normlarına uymadığı gerekçesiyle 1960 Anayasası'nın değiştirilmesi tartışılıyor. 
     Rum Politis gazetesinin haberine göre, Güney Kıbrıs'ta AB müktesebatına aykırı olduğu gerekçesiyle 1960'ta Türk-Rum ortaklığında kurulan ''Kıbrıs Cumhuriyeti''nin anayasasının değiştirilmesi gerektiği görüşü ağırlık kazanıyor. 
     Rum yönetimi sözcüsü Kipros Hrisostomis, gazeteye yaptığı açıklamada, ''1 Mayıs'tan sonra koşullar değiştiği için Rum hükümetinin konuyu değerlendireceğini ve buna ilişkin kararları alacağını'' söyledi. 
     Rum Meclisi Hukuk Komitesi Başkanı ve AP milletvekili adayı Panayotis Dimitriu ise düzenlediği basın toplantısında, ''anayasanın düzenlenmesinde 'İrlanda modelinin' takip edilmesi gerektiğini, bunun da çok sayıda anayasal maddede değişiklikten kaçınılarak, AB normlarının uygulanmasının anayasayla çatışması halinde, AB normlarının geçerli olacağını belirten yazılı bir maddenin eklenmesiyle olabileceğini'' söyledi. 
     Dimitriu, Rum hükümetinin tereddüt etmesi halinde haziran ayında bir yasa önerisi sunacaklarını açıkladı. 
     Haberde, Güney Kıbrıs'ta yapılacak olası bir anayasal düzenlemenin, ''Kıbrıs Cumhuriyeti''ne iki toplumluluk özelliğini veren 1960 Anayasası'nın temel maddelerinin ''artık kağıt üzerinde de'' kaldırılmasına ya da ertelenmesine yol açacağını ve böylece AB normlarının tüm yasalardan üstün olmasının sağlanacağına dikkat çekildi. 
     Haberde, anayasanın düzenlenmesi durumunda fiiliyatta olmayan ''Kıbrıslı Rum Devlet Başkanı, Kıbrıslı Türk Başkan Yardımcısı ile Kıbrıslı Rum ve Türk milletvekillerinin ayrı seçimlerle belirlenmesi'' maddesinin de kaldırılacak ya da ertelenecekler arasında olduğuna dikkat çekildi. 
     
</TEXT>
</DOC>
