<DOC>
<DOCNO> 202635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/spor/spo02.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjde bekliyor 
</HEADLINE>
<TEXT>

   Teknik Direktör Daum, kadrosunda mutlaka görmeyi hayal ettiği Alex için Brezilya'da pazarlığa oturan yöneticilerden gelecek habere odaklandı 
      YUSUF KOBAL 

   
   'Oyun kurucu şart' 
   FENERBAHÇE Teknik Direktörü Daum, Brezilya'dan gelen ilk bilgiler ışığında, yöneticilere özellikle Alex de Souza'yı istediğini bildirdi. Alman hoca, takımın orta sahasında oyun kurucu konusunda ciddi sıkıntılar olduğunu vurgulayıp, Brezilya Milli Takımı'nın da formasını giyen ve golcü özelliği bulunan yıldız oyuncu konusunda yaşanan gelişmelerin sonucunu bekliyor. 
   
   Alternatifi yok 
   BREZİLYA'DA transfer çalışmalarını yürüten Mahmut Uslu ve Hakan Bilal Kutlualp'le bir görüşme daha yapan tecrübeli teknik adam, santrfor konusunun da çözümlenmesini istedi. Alex için kıran kırana bir pazarlığa girişen Uslu ve Kutlualp'ten gelecek müjdeli haberi beklemeye koyulan Alman hocanın, transferin gerçekleşmemesi durumunda alternatif isin vermediği bildirildi. 
   
   Yaşayan bilir    Başkan Yıldırım'ın, ağır eleştiriler alan Özhan Canaydın'ı arayarak, "Her zaman arkandayız. Bunları hiç haketmiyorsun" dediği öğrenildi 
   YALÇIN TÜRK 

   'Moralini bozma' 
   TRABZONSPOR yenilgisi sonrası eleştirilerin odak noktasını oluşturan Galatasaray Başkanı Özhan Canaydın'a, Aziz Yıldırım destek verdi. Yıldırım'ın önceki gün Canaydın'ı arayarak, "Üzülme, yoluna devam et. Bizler her zaman yanında olacağız. Yapılanlar büyük haksızlık. Ama maalesef ülkemizde günlük yaşanıyor ve sonuçlara göre karar veriliyor. Moralini bozma. Sen bunları hiç haketmiyorsun" dedi. 
   
   'Kötü gün olabilir' 
   YILDIRIM Fenerbahçe, Galatasaray ve Beşiktaş gibi kulüplerin asırlık çınar olduğunu da dile getirerek, "Dönem dönem böyle kötü günler geçirilebilinir. Türk sporuna kalıcı işler yapan, çağdaş düşünceyi getirmeye çalışan, kavgadan yana olmayan yönetimlere sahip çıkmak gerekir. Her zaman şampiyon olabilirsiniz. Ama günlük yaşamayı ön planda tutarsanız, dünya kulübü olma şansını kaçırırsınız" diye konuştu. 
   
   'Beşiktaş'ı yakalarız'    YUSUF DURSUN 

   'Fark kapanır' 
   DENİZLİ maçının ikinci yarısında sol kanada geçen ve iki asist yaparak galibiyette önemli rol oynayan kaptan Ümit Özat, hedeften şaşmadıklarını, ligin ikinci devresinde çok daha iyi olacaklarını söyledi. Altı puanlık farkı kapatacaklarını iddia eden tecrübeli oyuncu, "Malatya'da kader maçına çıkacağız" yorumunu yaptı. 
   
   İki kupa sözü 
   SEZON sonunda sözleşmesinin biteceğini hatırlatan Ümit Özat, "Ben imzayı değil, şampiyonluğu düşünüyorum. Ancak Fenerbahçe'de mutluyum. Tabii ki kalmak isterim" ifadesini kullandı. Daum'un vereceği her görevi yapmaya hazır olduğunu da vurgulayan Fenerbahçe'nin kaptanı, taraftara iki kupa sözü verdi. 
   
   İsmail güldü    SARI - Lacivertli takımda sıkıntılı günler geçiren İsmail Güldüren'e, Teknik Direktör Daum sahip çıktı. Alman hoca, iki yıl boyunca sadece bir maçta ilk onbirde forma giyen ve ayrılma planları yapan genç oyuncuya, "İkinci yarıda senden faydalanacağım. Çok çalış, kendini bırakma. Bir yere gitmeni de istemiyorum" dedi. Daum'un bu yaklaşımı İsmail Güldüren'in neşesini yerine getirdi. 
   
   Bir kaza olmasın    Seyirciye davet 
   FENERBAHÇE, Gaziantep Belediye karşısında Denizlispor maçının kadrosuyla mücadele verecek. Teknik Direktör Daum'un, kupada 19 yıllık özlemi bulunan Sarı - Lacivertli takımın sürpriz bir kazaya uğramaması için bu karşılaşmayı fazlasıyla ciddiye aldığı öğrenildi. Alman hoca seyirciyi de maça davet etti. 
   
   Zemin düzelecek 
   HAZIRLIKLARINI dün akşam Şükrü Saracoğlu Stadı'nda yaptığı antrenmanla sürdüren Sarı - Lacivertli ekip bugün kampa girecek. Bu arada stadın zemininde oluşan bozukluklar, devre arasında giderilecek. Bu nedenle Leverkusen'in çim uzmanı Türkiye'ye davet edildi ve Rizespor maçına sahanın yetişmesi istendi. 
   
   Tekrar maçı 18 Ocak'ta    FUTBOL Federasyonu tarafından tekrarına karar verilen Fenerbahçe - Çaykur Rizespor karşılaşması 18 Ocak 2004 Pazar günü oynanacak. Her iki takımda bulunan yabancı oyuncuların noel tatilini gerekçe göstererek, ilk yarının bitiminden hemen sonra maçın oynanması yolundaki kararını değiştiren federasyon, 18 Ocak'taki maçın saat 19.00'da Şükrü Saracoğlu Stadı'nda oynanacağını açıkladı. 
   
   Mankenlik yaptılar    Hüseyin Yavuz 

   Tuncay, Volkan ve Mahmut Hanefi, Sarar'ın 2003 - 04 sonbahar kış koleksiyonu ürünlerini mini bir defileyle tanıttı. Nişantaşı'ndaki Sarar mağazasında gerçekleştirilen organizasyonda, genç futbolcular spor ve takım elbiselerle basın mensupları poz verdiler. 
   
   
</TEXT>
</DOC>
