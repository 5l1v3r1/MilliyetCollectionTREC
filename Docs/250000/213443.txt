<DOC>
<DOCNO> 213443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/spor/spo03.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da kader anı 
</HEADLINE>
<TEXT>

   Galatasaray'da sözleşme yenilemeyen Ümit ve Berkant'a tanınan süre bugün sona eriyor. İki yıldızın imza atmamaları durumunda kadro dışı kalması gündeme gelecek 
      ERHAN TELLİ Fotoğraf Erol Demirkol 

   
   Meraklı bekleyiş 
   SARI - Kırmızılı yönetimle yaptıkları iç transfer pazarlıklarında anlaşma sağlayaman Ümit Karan ve Berkant'ın son durumu bugün kesinlik kazanacak. Devre arasında Antalya kampı sırasında Teknik Direktör Fatih Terim'in, "İmza atmazlarsa, biz de ona göre tavrımızı ortaya koyarız" sözlerinin ardından iki yıldıza tanınan süre bugün sona erecek. 
   
   Görüşme odasına 
   YÖNETİM Kurulu, Ümit ve Berkant'ın Sarı - Kırmızılı takımdaki kaderini belirleyecek olan kararı Fatih Terim'e bıraktı. Tecrübeli hocanın iki futbolcu ile bugün son bir görüşme yapması bekleniyor. Galatasaray Teknik Direktörü'nün, iki yıldız isimden anlaşma yolunda olumlu mesajlar alamaması durumunda, kadro dışı bırakmasının gündemde olduğu bildirildi. 
   
   Samimiyet önemli 
   OYUNCULARININ samimiyetine göre hareket edeceği iddia edilen Fatih Terim'in, sezon sonu için kalma sözü verilmesi durumunda kalan maçlarda forma şansı vermeye devam edeceği belirtildi. Ümit Karan'ın ezeli rakip Beşiktaş ile flört ettiği dile getirilirken, Berkant'ın Galatasaray dışında hiçbir takımla pazarlık masasına oturmadığı öğrenildi. 
   
   Bratu şoku    GALATASARAY, Bursaspor ile oynayacağı zorlu maçın hazırlıklarını dün yaptığı tek idmanla sürdürdü. Önceki gün PAF takımı ile oynanan hazırlık maçında daha önce sakatlandığı kaburga bölgesine darbe alan Bratu çalışmaya katılmadı. Ağrıları olan Rumen oyuncunun Bursa maçına yetişmesinin zor olduğu açıklandı. Bu arada Galatasaray genç takımına, Carnevale Kupası'ndan davet geldi. Gençler düzeyinde Şampiyonlar Ligi olarak kabul edilen bu büyük organizasyon 9 - 23 Şubat'ta İtalya'da yapılacak. 
   
   Yıldıray ısrarı    GALATASARAY yönetimi sezon sonunda Bayer Leverkusen ile sözleşmesi sona erecek olan Yıldıray Baştürk ile bir kez daha temasa geçti. Gurbetçi oyuncuyla prensipte anlaştığı iddia edilen Sarı - Kırmızılı yöneticilerin yıldız futbolcuyu gelecek yıl kadrosuna katmayı düşündükleri öğrenildi. 
   
   'Mondragon gitmesin'    TÜRKİYE Kupası'nda Çaykur Rizespor ile oynanan maçta kırmızı kart görerek, gözden düşen Mondragon'a Galatasaraylı taraftarlar sahip çıktı. "www.galatasaray.com" sitesinde yapılan ankette "Mondragon gönderilsin mi " sorusuna 23 bin 430 kişinin 13 bin 357'si Yüzde 57 "Hayır" yanıtını verdi. 10 bin 43 kişi ise Yüzde 43 Kolombiyalı eldivenin gönderilmesini istedi. 
   
   
</TEXT>
</DOC>
