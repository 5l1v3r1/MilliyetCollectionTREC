<DOC>
<DOCNO> 244853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/ekonomi/eko03.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Yayın Holding'den Global Medya Ödülleri 
</HEADLINE>
<TEXT>


Doğan Yayın Holding, her yıl haber alanında dünya çapındaki önemli başarıları ödüllendirecek. Başvurular dünyadaki tüm medya profesyonellerine açık olacak 

EKONOMİ SERVİSİ 

Doğan Yayın Holding DYH , her yıl haber alanında dünya çapında göze çarpan önemli başarıları, DYH Global Medya Ödülleri ile ödüllendirecek. 
Her yıl, Yılın En İyi Haber Hikayesi, Yılın En İyi Fotoğrafı ve Yılın En İyi Görüntüsü olmak üzeri toplam üç kategoride yapılacak başvurular, uluslararası bir jüri tarafından değerlendirilerek, ödüller DYH tarafından düzenlenecek bir törenle sahiplerini bulacak. 
DYH Global Medya Ödülleri'nin ilk duyurusu, Dünya Gazeteler Birliği'nin WAN 57. Dünya Gazeteler Kongresi'nin dünkü programı kapsamında, Lütfi Kırdar Kongre Merkezi'nde yapılan dördüncü oturumun açılışında, DYH Yazılı ve Görsel Medya Koordinatörü Nuri Çolakoğlu tarafından yapıldı. 

Başvurular 31 Ekim'e kadar 
Nuri Çolakoğlu konuşmasında ödüllerin sadece Türkiye'den değil, tüm dünyada etki yaratmış en çarpıcı görüntü, fotoğraf ve haber hikayesine verileceğini, başvuruların dünyadaki tüm medya yayınlarına ve medya profesyonellerinin katılımına açık olduğunu söyledi. Çolakoğlu, DYH'nin bu yarışmaya WAN işbirliğiyle ilk iki kategori için 18 bin gazetenin adaylarından ve TV görüntüsü kategorisi için de dünya çapındaki yayın birliklerinin adaylarından başvuruları beklediğini belirtti. 
DYH Global Medya Ödülleri için başvuruların her yıl 31 Ekim'de son bulacağını ve ödül sekreteryası tarafından tüm adayların sıralandığı listenin uluslararası jüriye teslim edileceğini aktaran Çolakoğlu, jüri üyelerinin isimlerinin ve bu yarışma işleyişindeki ayrıntıların kısa bir süre içinde açıklanacağını bildirdi. DYH Global Medya Ödülleri ödül töreni, her yıl ocak ayının sonunda finalistlerin ve jüri üyelerinin katılımıyla İstanbul'da gerçekleşecek. 

Aydın Doğan, WAN yönetiminde Dünya Gazeteler Birliği'nin WAN Genel Kurulu'nda WAN Başkanlığına Seok Hyun Hong yeniden seçilirken birinci başkan yardımcılığına Gavin O'Reilly getirildi. 
Doğan Yayın Holding Yönetim Kurulu Başkanı Aydın Doğan da Dünya Gazeteler Birliği Yönetim Kurulu üyeliğine yeniden seçildi. Aydın Doğan WAN İcra Kurulu Başkan Yardımcılığı görevini de sürdürecek. Bu arada Dünya Editörler Forumu WEF Genel Başkanlığı'na The Times of London Genel Yayın Yönetmeni George Brock getirildi. Hürriyet Gazetesi Genel Yayın Yönetmeni Ertuğrul Özkök de WEF Yönetim Kurulu üyeliğine seçildi. 


</TEXT>
</DOC>
