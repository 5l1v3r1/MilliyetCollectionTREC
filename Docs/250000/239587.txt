<DOC>
<DOCNO> 239587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/spor/spo05.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak davası 
</HEADLINE>
<TEXT>


Yargıtay, Toprakbank davasında Futbol Federasyonu'na 1998-99 yıllarında 857 bin 500 dolar aldıkları gerekçesiyle Bankalar Yasası'na muhalefetten dava açılmasını istedi 

CEMAL ERSEN 


Başları dertte 
FUTBOL Federasyonu'nun başı, Toprakbank davası nedeniyle derde girdi. Toprakbank ile ilgili davada temyiz talebini ele alan Yargıtay 11. Dairesi, Haluk Ulusoy başkanlığındaki dönemin federasyon yetkilileri hakkında söz konusu bankadan 1998-99 yıllarında usulsüz olarak toplam 857 bin 500 dolar ve 17 milyar lira para aldıkları gerekçesiyle, 4389 sayılı Bankalar Yasası'na muhalefetten dava açılmasını istedi. 

Hayali isimler var 
TOPRAKBANK'IN belirtilen dönemde federasyon yetkililerine verdiği paranın "hayali isimler" altında dekontlarla belgelendirildiğini tespit eden Yargıtay, dava dosyasının Şişli 1. Asliye Ceza mahkemesine gönderilmesine karar verirken, mahkemenin bağlı bulunduğu Cumhuriyet savcılığına "nitelikli dolandırıcılık" veya "emniyeti suistimal" iddiasıyla suç duyurusunda bulunacağı öğrenildi. 

Federasyon uyarılmıştı 
YÜKSEK mahkemenin haklarında dava açılmasını istediği Futbol Federasyonu yetkililerinin 4 yıl önce kendi müfettişlerince uyarıldığı, ancak bu uyarının Ulusoy tarafından dikkate alınmadığı ortaya çıktı. Müfettiş Cemalettin Öztürk'ün 1 Mayıs 2000 tarihili raporunda, "Toprakbank ile ilişkilerimiz para sahibi - banka ilişkisinin amacını aşmıştır" ifadelerini kullanması dikkat çekti. 

Bu ne biçim hesap 
RAPORDA ayrıca vakfa ait 50 milyar lira 1 aylık yüzde 41 faizle İş Bankası'na verilirken, 1.2 trilyon liranın 3 aylık yüzde 28 faizle Toprakbank'a verilmesi eleştiriliyor ve "Paramız adeta banka tarafından re'sen yönetiliyor. Anılan banka ile ilişkiler hızla gözden geçirilmeli ve tasfiyeye gidilmeli" ifadeleri yer alıyor. Bu şok gelişmeye federasyonun nasıl bir tepki göstereceği ise bilinmiyor. 



</TEXT>
</DOC>
