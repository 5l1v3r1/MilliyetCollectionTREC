<DOC>
<DOCNO> 246315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur31.html </URL>
<DATE> 2004/06/08/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Polis, Dicle Haber Merkezini aradı ve 19 kişiyi gözaltına aldı 
</HEADLINE>
<TEXT>

     Dicle Haber Ajansı'nın DİHA İstanbul'da bulunan haber merkezinde yapılan aramayı tamamlayan polis, 19 kişiyi gözaltına aldı. 
     İstanbul Terörle Mücadele Şube Müdürlüğü ve Güvenlik Şube Müdürlüğü'ne bağlı ekiplerin, DGM Cumhuriyet Başsavcılığı'ndan alınan izinle Şişli Büyükdere Caddesi üzerindeki Sakarya Apartmanı'nın 5. katında faaliyet gösteren DİHA Haber Merkezi'nde başlattıkları arama ve inceleme çalışması tamamlandı. 
     Burada bulunan 21 kişiden 19'unu gözaltına alarak emniyete götüren polis, bazı bilgisayar kayıtları ve belgelere de incelenmek üzere el koydu. 
     Bu arada, yine DGM Cumhuriyet Başsavcılığı'ndan alınan izinle, eş zamanlı olarak, Taksim Caddesi üzerindeki bir binada faaliyet gösteren aylık Özgür Halk Dergisi'nde de arama yapıldığı ve DGM'ce toplatılmalarına karar verilen çok sayıda yasak yayın ele geçirildiği belirtildi. 
     Polis, burada da 1'i kadın 6 kişiyi gözaltına alarak, sorgulanmak üzere Terörle Mücadele Şube Müdürlüğü'ne götürdü. 
     Öte yandan, Okmeydanı'nda faaliyet gösteren İlerici Gençlik Derneği'nde yapılan uygulamada da, İstanbul DGM'ce aranan 2'si kadın 3 kişinin gözaltına alındığı öğrenildi. 
     Polisin, il genelinde belirlenen bazı yayın organı, dernek ve evlere yönelik uygulamalarının sürdüğü ve gözaltı sayısının artabileceği belirtildi. 
     
</TEXT>
</DOC>
