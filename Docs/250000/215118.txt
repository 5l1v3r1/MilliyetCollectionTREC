<DOC>
<DOCNO> 215118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yazar/sazak.html </URL>
<DATE> 2004/02/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Lefkoşa yolu 
</HEADLINE>
<TEXT>

   
   NEW YORK 
   Denktaş haklı çıkıyor. Türkiye'nin Annan'ın hakemliğinde çözüm önerilerini masaya koymasının ardından bunun bir 'diplomasi zaferi' olduğunu düşünenleri 'Durun bakalım süreç yeni başlıyor, her şey bitmiş değil' diye uyarmıştı. önceki gün görüşmelerinde müzakereler 'sürpriz' biçimde uzadı. 
   Oysa beklenti, Papadopulos'un Atina ile görüşüp öneriye 'evet' diyeceği şeklindeydi. Tam tersi oldu. Güney Kıbrıs heyeti de kendi önerilerini masaya koyunca taraflar BM'nin 38'inci katına adeta hapsoldular. 12 saatlik görüşme maratonu nedeniyle Annan'ın ofisinde sabahladılar. 
   Geçen yıl Lahey'deki müzakere maratonu 19 saat sürmüştü. 
   Rumların AB'yi devreye sokma girişimi ve Annan'ın yetkilendirme kararının BM Güvenlik Konseyi'nce alınması yönündeki istekleri Türk heyetince iyi niyetli bulunmadı. çözüm mekanizmasına AB'yi ekleme girişimine ise karşı çıkıldı. Zaten de 12 saatlik inatlaşma nerdeyse Yunanistan'ın AB avantajı nedeniyle bildiriye konulmak istenen tek kelime yüzünden oluştu. 
   Uzun pazarlıklara, garantör ülke temsilcileri de katıldılar. 
   Son söz Kofi Annan'a bırakıldı. Alvara de Soto Rum kesimini esnetmeye, 'orta yol'u bulmaya çalışacak. Taraflar bildiriye 'evet' ya da 'hayır' diyecekler. 
   New York'ta yalnız diplomasi değil, 'sinir savaşı' da verildi. Taraflar masadan kalkan taraf olmamak için sonuna kadar direndiler. 
   Hükümet gelişmelerden memnun, Dışişleri Bakanı Abdullah Gül, Denktaş'ı arayarak, 'Devam edin, siz orada tarih yazıyorsunuz' diye arka çıkmış. Başbakan teşekkür etmiş. Gerçekten KKTC lideriyle birlikte BM'deki Kıbrıs zirvesine katılan heyet, KKTC Başbakanı Mehmet Ali Talat, Dışişleri Bakanı Serdar Denktaş, Türkevi'ndeki karargahtan Ankara ile 'diplomasi köprüsü' kuran Dışişleri Müsteşarı Uğur Ziyal başta olmak üzere tüm diplomatlar da gün boyunca olağanüstü çaba gösterdiler. Türk tarafı yine 'oyun bozanlık yapıyor' denmesin diye yapıcı oldular. 
   Hükümet cephesi gelişmelerden bu nedenle memnun gözüküyor. 
   Ancak sonuca gitmek kolay olmayacak. 
   Yunanistan'daki seçimler öncesinde Güney Kıbrıslı Rumlar ve Simitis - Papandreu yönetimi de 'ödün' vermek istemiyor. Çünkü önemli bir avantaja sahipler. Çözüm olmasa da 1 Mayıs'ta Kıbrıs AB üyesi oluyor ve o tarihten sonra AB müktesebatı kuzeyde geçerli olmayacak. Rumların uzatma taktiği bu yüzden. Ancak bu durumda adanın yarısı AB'ye girmiş olacak ve Brüksel yeni sorunlarla karşılaşacak. 
   30 yıldır kalıcı bir anlaşma sağlanamayan Kıbrıs sorununun çözümünü 3 günlük müzakere maratonunda aramak gerçek bir 'mucize'ydi. 
   Kofi Annan'ın sonuç bildirgesi, Lefkoşa'da çözüme giden yolun başlangıcı olacak. 
   
      
   
   
</TEXT>
</DOC>
