<DOC>
<DOCNO> 200972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur46.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakıya çamaşır suyu katan kişi zehirlendi... 
</HEADLINE>
<TEXT>

     Çorum'da tekel bayiinde çalışan bir kişi, aldığı alkolün etkisiyle içtiği rakıya su yerine çamaşır suyu katınca zehirlendi. 
     Alınan bilgiye göre, İbrahim Köylüoğlu, kız arkadaşıyla telefonda yaptığı görüşmenin ardından moralinin bozulması üzerine çalıştığı tekel bayiine kendisini kapatarak, içki içmeye başladı. Aldığı alkolün etkisiyle sarhoş olan Köylüoğlu, rakısına su yerine çamaşır suyu kattı. 
     Köylüoğlu'nun kendisini işyerine kapatmasından şüphelenen bölge esnafı, durumu Köylüoğlu'nun kardeşine bildirdi. Yedek anahtarla kapıyı açan Köylüoğlu'nun kardeşi, baygın yatan İbrahim Köylüoğlu'nu Çorum Devlet Hastanesi'ne götürdü. 
     Burada yapılan ilk müdahalenin ardından Ankara'ya sevk edilen Köylüoğlu'nun sağlık durumunun ciddiyetini koruduğu bildirildi. 
     İbrahim Köylüoğlu'nun ifadesinde, telefonda görüştüğü kız arkadaşıyla tartıştığını ve çalıştığı işyerinde alkol almaya başladığını söylediği öğrenildi. 
     
</TEXT>
</DOC>
