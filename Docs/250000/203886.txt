<DOC>
<DOCNO> 203886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun05.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Forbes dergisine göre, 2003'ün en iyi otomobilleri... 
</HEADLINE>
<TEXT>

     Amerikan Forbes dergisi, 2003'ün en iyi otomobillerini belirledi. 
     Dergi değerlendirmesini, araçları tiplerine ve fiyatlarına göre kategorilere ayırarak yaptı. Bu yılın araçları içinde BMW'ler en fazla dikkat çeken otomobiller oldu. 
     Forbes'un yayımladığı listede yer alan ''yılın otomobilleri'' şunlar 
     -Sedan kategorisinde BMW-3 ve BMW-5 serileri... BMW-3 serisi araçların fiyatları 20-30 bin dolar arasında değişiyor. 180-225 beygir gücünde 6 silindirli motora sahip bu araçlardan BMW-5 serisinin fiyatları 30-40 bin dolara kadar çıkıyor. BMW'lerin, sürücünün azami konforunu sağlamaya yönelik olduğuna dikkati çeken Forbes, bu tür araçlarda 4.4 litrelik V-8 motor kullanıldığını kaydetti. Bu araçların motor kapasitesi 325 beygir gücüne kadar yükselebiliyor. 
     -40-100 bin dolarlık araçlar arasında Mercedes Benz E55 AMG birinciliği kimseye bırakmadı. Audi A8L bu kategoride mansiyona layık görüldü. Mercedes'lerin motor kapasiteleri 460 beygir gücüne kadar çıkıyor. 
     -100 bin doların üstündeki araçlar arasında ise Rolls-Royce Phantom birinci oldu. Bu kategoride mansiyon alan araç ise Maybach 62... Rolls-Royce Phantom'ların bazı modellerinin 300 bin dolara kadar çıktığı Forbes tarafından ifade edildi. Bu araçların içi, uçakların business sınıfında kullanılan türden yatar koltuklarla donatılmış bulunuyor. 
     -20-30 bin dolar arası spor arabalarda Nissan 35 OZ en iyi araç seçilirken, Mazda MX 5 de mansiyon aldı. Nissan'ların 287 beygir gücünde V-6 motoru bulunuyor. Araç, frenlerinin gücü, hafifliği ve 6 vitesli olmasıyla dikkat çekti. 
     -30-40 bin dolar arası spor araba kategorisinde Audi Quattro en iyi araç seçildi. 250 beygir gücünde V-6 silindirli aracın 6 vitesi var. 
     -Pahalı spor arabalar kategorisinde ise Ferrari birinciliği kaptırmadı. Ferrari'nin fiyatı 440-670 bin dolar arasında değişiyor. Aracın hızı saatte 350 km'yi buluyor. 
     -Cep arabaları kategorisinde ise Subaru Impreza WRX STI birinci geldi, Mitsubishi Lancer Evolution ise mansiyon aldı. Bu araçların fiyatı 31 bin dolar. 
     -30-40 bin dolarlık spor ciplerde Acura MDX birinci gelirken, Chevrolet Yukon mansiyona layık bulundu. 
     -Pahalı cip kategorisinde ise Land Rover'in ''RanchRover'' modeli birinci olurken, Porsche Cayenne ise mansiyon aldı. 
     Land Rover'in, İngiltere Kraliçesi İkinci Elizabeth'in özel taşıt aracı olduğu Forbes tarafından ifade edildi. 
     -En iyi pikap dalında Ford F150 birinci olurken, Dodge RAM SRT10 mansiyon aldı. 
     -En iyi station-wagon kategorisinde Mercedes-Benz E birinci oldu. Mansiyon ise Audi S4 Avant tipi araçlara verildi. 
     -En iyi minivan olarak Toyota Sienna belirlenirken, Honda Odyssee mansiyona layık görüldü. Bu araçların fiyatları 23-37 bin dolar arasında. 
     
</TEXT>
</DOC>
