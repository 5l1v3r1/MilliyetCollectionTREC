<DOC>
<DOCNO> 211350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/magazin/mag00.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizontele Tuuba rekora koşuyor 
</HEADLINE>
<TEXT>

   İlk üç gününde, serinin ikinci filmini yarım milyon kişi izledi. Böylece Yılmaz Erdoğan, 'kendini' geçti 
      Birsen Altuntaş 
   
   Geçtiğimiz cuma günü gösterime giren Vizontele serisinin ikinci filmi Vizontele Tuuba, olumsuz hava koşulları ve sinemalardaki elektrik kesintilerine rağmen yarım milyon seyirciye ulaştı. Tüm Türkiye'de 182 kopyayla 304 salonda gösterimde olan film, açılış rakamı kabul edilen ilk üç gününde, tam 504 bin 219 kişi tarafından izlendi. Böylece Vizontele Tuuba, ilk film Vizontele'nin 367 bin 255 kişilik rekorunu geçmiş oldu. 
   
   Seyirci giderek artıyor 
   Başrollerini Yılmaz Erdoğan, Altan Erkekli, Demet Akbağ, Tarık Akan ve Tuba Ünsal'ın oynadığı Vizontele Tuuba, gösterildiği salonlara ilk gününde 130 bin 278, ikinci gününde ise 175 bin 460 seyirci topladı. 
   Film, pazar günü ise 198 bin 481 kişilik seyirciye ulaştı. Vizontele Tuuba'nın ilk günlerinde hava koşullarına rağmen böylesine büyük bir gişe rakamına ulaşması, filmin yeni bir rekora imza atacağı tahminlerini güçlendirdi. 
   
   İşte ilk üç günün gişe rekorları    1- Asmalı Konak 400 salonda, 201 kopya ile gösterime girdi ve 663 bin 273 kişi izledi. 
   2- Matrix Reloaded 136 kopya 264 salonda gösterildi, 455 bin 190 kişi izledi. 
   3- Vizontele Serinin ilk filmi 150 salonda 90 kopya ile gösterime girdi ve ilk üç günde 367 bin 255 kişi tarafından izlendi. 
   3- Yüzüklerin Efendisi 3 Toplam 312 salonda 156 kopyası gösterilen film, salonlara 345 bin 994 sinemasever çekti. 
   4- Hababam Sınıfı Film 150 salonda 107 kopya ile gösterime girdi. İlk üç günde 305 bin 200 kişi izledi. 
   
   
</TEXT>
</DOC>
