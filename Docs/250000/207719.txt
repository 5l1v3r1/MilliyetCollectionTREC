<DOC>
<DOCNO> 207719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/soneko02.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun kar fındık ağaçlarına yaradı 
</HEADLINE>
<TEXT>

     Giresun Ziraat Odası Başkanı Özer Akbaşlı, yoğun olmasına rağmen mevsiminde yağan karın, fındık ağaçları için çok yararlı olduğunu söyledi. 
     Akbaşlı, AA muhabirine yaptığı açıklamada, Giresun'da hayatı olumsuz etkileyen yoğun kar yağışı sonucu fındık tarımının yapıldığı sahil kesimde kar kalınlığının 10 santimetre, orta kesimlerde ise 50 santimetreye kadar ulaştığını belirtti. 
     Mevsiminde yağan karın fındık ağaçları için çok yararlı olduğunu ifade eden Akbaşlı, şunları söyledi 
     ''Yapraklar dökülmeden yağan kar, fındık ağaçlarında kırılmalara, Mart aylarında yağan kar ise fındığın oluşumunu sağlayan karanfillerin dökülmelerine neden oluyordu. Bu yıl tam mevsiminde yağan kar fındık ağaçlarına yararlı oldu. Bir hasat dönemi süresince yorulan ve güç kaybeden fındık ağaçları ve bahçeleri, su ihtiyaçlarını bu karla giderecekler.'' Akbaşlı, kar yağışı ile birlikte hava sıcaklığının sıfırın altına düşmesinin önemli olmadığını, Ocak ayında fındıkta don riski bulunmadığını da kaydetti. 
     
</TEXT>
</DOC>
