<DOC>
<DOCNO> 214723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko03.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı Tüneli Projesi'nin bedeli 1.6 katrilyon lira... 
</HEADLINE>
<TEXT>

     Bolu Dağı tünelinin proje bedelinin, 1 katrilyon 692 trilyon 757 milyar lira olduğu açıklandı. 
     Bolu Valisi Mehmet Ali Türker, 2003 yılı sonu itibari ile kamu projelerinin proje bedelinin 2 katrilyon 67 trilyon 932 milyar lira olduğunu belirterek, ''309 kamu projesinin yapımı sürüyor. Toplam proje bedelinin 1 katrilyon 692 trilyon 757 milyar lirası Bolu Dağı tüneline ait. Geriye kalan 308 projenin toplam proje bedeli 375 trilyon olup, bu projelere 2003 yılında Bolu Dağı Tüneli dahil 163 trilyon ayrıldı. Ayrılan paranın 118 trilyonu harcandı'' dedi. 
     Bolu Dağı Tüneline 2003 yılında 83 trilyon lira harcandığını ifade eden Türker, ''Geçmiş yıllarda 496 milyon dolar harcanan Bolu Dağı tünelinin 2006 yılında tamamlanması öngörülmektedir. Tünelde çalışmalar aralıksız sürüyor'' diye konuştu. 
     Anadolu Otoyolunun İstanbul-Ankara arasındaki kesiminde yer alan 25.3 kilometre uzunluğundaki ''Bolu Dağı Geçişi'' projesi içerisinde yer alan Bolu Dağı tünelinde, 10 yılda sağ ve sol tüplerde toplam 4 bin 292 metre kazı yapıldı. Tünelde yer alan tüplerin toplam uzunluğu 5 bin 732 metre. 
     Bolu ve Düzce'de yaşanan 2 deprem sonucu tünelde hasar meydana geldiği için zaman zaman çalışmalar aksadı. Yaşanan depremlerden sonra Tünelin Elmalık kesiminde zemin boşalması sonrasında meydana gelen göçük kısımda zemin örselenmesi tespit edildi, bu bölümde by-pass yapıldı ve tünelin bu tarafının giriş güzergahı değiştirildi. 
     
</TEXT>
</DOC>
