<DOC>
<DOCNO> 200686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur30.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay yöneticileri yargılanıyor... 
</HEADLINE>
<TEXT>

     Kızılay Genel Başkanı Ertan Gönen'in de aralarında bulunduğu 14 yöneticinin, bazı ihalelerde ve genel müdür yardımcılığına yapılan atamada, ''görevlerini kötüye kullandıkları'' iddiasıyla yargılanmalarına başlandı. 
     Ankara 22. Asliye Ceza Mahkemesi'nde görülen davanın bugünkü ilk duruşmasına, 11 sanık ve avukatları ile müşteki Günay Aksoy ve avukatları katıldı. Ertan Gönen ise yurtdışında olduğu yönünde mazeret bildirdi. 
     Yargıç Bahattin Özbaş, kimlik tespitlerinin ardından iddiaları hatırlattı. 
     Sanıklar, Genel Müdür Yardımcılığı'na Ayşe Saltan ve Yetkiner Erdoğan'ın personel yönetmeliğine aykırı atandığı iddiasını yanıtlarken, yönetmelikte, ''atanacak kişilerin kamuda veya Kızılay Derneği'nde en az 15 yıl çalışma zorunluluğu olması gerektiği'' hükmü bulunduğunu belirtiler. Başvuruda bulunanların beyanlarına göre atama yapıldığını, göreve getirilenlerin şartları taşımadığı anlaşılınca atamaların iptal edildiğini anlatan sanıklar, daha sonra yönetmeliğe ''özel sektör'' ibaresinin eklendiği ve atamaların yeniden yapıldığını ifade ettiler. Kızılay'ın malına, parasına zarar vermediklerini öne süren sanıklar, beraat isteminde bulundu. 
     
     ''DAĞDAKİ ÇOBAN DA GELİR'' 
     Personel Müdür Yardımcısı Selma Ballı, genel müdür yardımcılığına, başvuran kişilerin beyanları esas alınarak atama yapıldığını, atama yapıldıktan sonra yönetim kuruluna bu kişilerin ''uygun olmadığı'' yönünde görüş belirttiklerini kaydetti. Ballı'nın sözlerine sinirlenen Yargıç Özbaş, ''Beyana dayalı atama yapılır mı Dağdaki çoban da gelir'' dedi. 
     Eski Genel Başkan Vekili Fadıl Ünver, hazırlanan evrakları imzaladığını, Kızılay'da işlerin güven esasına göre yürüdüğünü ifade etti. Yargıç Özbaş'ın, ''Bu nasıl güven Kamuoyunda ağır eleştirilere maruz kaldınız. Zabıt katibimin yazdığı herşeyi imzalarsam başım beladan kurtulmaz. Olur mu öyle şey...'' demesi üzerine Ünver, her evrakı kontrol edemeyeceğini söyledi. 
     
     ''MENFAATİNİZ Mİ VAR '' 
     Eski Yönetim kurulu üyesi ve Genel Sekreter Muktedir Ballı, kamuda veya Dernek'te 15 yıl çalışma zorunluluğunu gözden kaçırdıklarını, bunun bir eksiklik olduğunu ifade etti. Yargıç Özbaş'ın, ''Menfaatiniz mi var Açık söyleyin... Kızılay üzerinde şaibe yaratılıyor. Nasıl oluyor, nasıl atanıyor Önünüze gelen herşeyi imzalıyorsunuz o zaman... Burası, Türkiye'ye mal olmuş Kızılay Derneği... Nasıl oluyor, her önünüze gelen şeyi imzalıyorsunuz'' demesi üzerine Ballı, menfaat sözünü kabul etmediğini söyledi. 
     Sanıklar, müşteki Hüsamettin Sarı tarafından Eskişehir'de Kızılay Maden Suyu bayiliği almak için Kızılay Genel Başkanlığı'na yapılan müracaatların değerlendirildiğini, bu firmaya yanıt verildiğini öne sürerek, bu suçlamayı da kabul etmediler. 
     Yargıç Özbaş, Kızılay Genel Başkanlığı'nın davadan haberdar edilmesine, Gönen'in de aralarında bulunduğu 3 kişiye tekrar davetiye çıkarılmasına ve diğer eksikliklerin tamamlanmasına karar vererek, duruşmayı erteledi. 
     İddianamede, Ertan Gönen hakkında, Türk Ceza Kanunu'nun TCK ''görevi kötüye kullanma'' suçunu tanımlayan 240 ve suçu yarı oranına kadar artıran 80. maddesiyle ''görevi ihmal'' fiilini düzenleyen 230 1. maddesi uyarınca 1 yıl 9 aydan 5.5 yıla kadar hapis cezası talep ediliyor. 
     Kızılay'ın Genel Başkan Vekili Özbek Saran ve eski Genel Başkan Vekili Fadıl Ünver, eski Genel Sekreter Muktedir Ballı hakkında TCK'nın 240 ve 230 1. maddeleri uyarınca 1 yıl 3'er aydan 4'er yıla kadar Kızılay yöneticileri Ali Ulvi Bakır, Filiz Mızrak, Selma Ballı, Fikret Günel, Selim Arıksoy, Fuat Avcı hakkında TCK'nın 240. maddesi uyarınca 1'er yıldan 3'er yıla kadar Ayşe Saltan, Adem Çatan, Çetin Uğural ve Recep Dönmez hakkında da TCK'nın 230 1. maddesi uyarınca 3'er aydan 1'er yıla kadar hapis cezası isteniyor. 
     
</TEXT>
</DOC>
