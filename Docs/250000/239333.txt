<DOC>
<DOCNO> 239333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko14.html </URL>
<DATE> 2004/05/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Babacan, piyasalardaki hareketliliğin nedeni FED'in açıklaması 
</HEADLINE>
<TEXT>

     Ekonomiden Sorumlu Devlet Bakanı Ali Babacan, son günlerde dövizin, faizin ve borsanın hızlı hareketler göstermesinin Türkiye'ye has bir durum olmadığını belirterek, ''Döviz, faiz ve borsadaki hareketliliğin nedeni, ABD Merkez Bankası'nın gecelik faizleri yavaş yavaş artıracağını açıklamış olmasıdır'' dedi. 
     Babacan, NTV'de katıldığı programda soruları yanıtladı. 
     Son haftalarda başta ABD, Uzakdoğu piyasaları olmak üzere, Güney Amerika ve Avrupa piyasalarında bir hareketliliğin söz konusu olduğunu hatırlatarak, şunları söyledi 
     ''Bu hareketliliğin en önemli sebebi, ABD Merkez Bankası'nın, uzun süredir uygulamakta olduğu düşük gecelik faiz uygulamasından vazgeçeceğini ve faizleri yavaş yavaş artıracağını açıklamış olmasıdır. Bu gecelik faizlerin artırımı beklentisi nedeniyle Amerikan Hazinesi'nin borçlanma faizlerinde artış oldu. Yani ABD Hazinesi bundan 1.5-2 ay önceye göre 1 puana yakın daha fazla faizle borçlanıyor. Şu anda bu, tüm dünyadaki faiz piyasasını etkilemiş durumda. Sadece Türkiye'de değil tüm ülkelerde faizlerde artış oldu.'' 
     
     BORSADA HAREKETLİLİĞİN NEDENİ 

     Babacan, dövizin durumunun biraz daha farklı olduğunu belirterek, ''ABD Merkez Bankası'nın faiz artırımı beklentisi nedeniyle gelişmekte olan ülkelerden gelişmiş ülkelere yönelik bir sermaye akışı olduğunu, bu durumun sadece Türkiye'ye özgü olmadığını'' kaydetti. 
     Babacan, ''Kurda artış, borsada yabancı çıkışı var. Borsada hareketliliğin en büyük sebebi bu'' dedi. 
     
     ''CARİ AÇIKTAKİ ARTIŞ MEVSİMSEL'' 

     Babacan, cari açığa da değinerek, şunları söyledi ''İçeride cari açıkla ilgili konu var. İlk aylarda kur yüksek olur, mevsimsel hareketler söz konusu. Artık, bundan sonra yıl sonuna kadar bu cari açık böyle devam ederse finanse edilir mi Edilmez mi endişesiyle kur biraz yer değiştirmiş durumda. Bizim programımızda da ilk aylarda cari açık beklentisi yüksek. Ama cari açık öngörülenden biraz da yüksek geldi. Bu günlerdeki kur oynamaları 2001 yılı 1994 yılı kur oynamalarından çok farklı. Kurdaki her iniş, çıkış istikrar ortamının iyiye ya da kötüye gittiğinin göstergesi değil. Çok oturmuş ülkelerde de kur iner çıkar. Bu tamamen arz -taleple ilgilidir. Kurdaki iniş- çıkışa bakarak kötü gidiyor denemez. Kur indi iyi, kur çıktı kötü , böyle bir şey yok.'' 
     
     ''YÜKSELİŞİN ARDINDA SOMUT NEDENLER VAR'' 

     Babacan, son dönemlerdeki döviz kurunun yükselişinin hacimli bir yükseliş olduğunu ve ardından somut nedenlerin bulunduğunu vurgulayarak, ''Tamamen irrasyonel birtakım hareketler değil. Ama dünkü müdahale gün içindeki aşırı oynaklık ve piyasanın genel kanıtı dışında bazı arayışlar içeren hareketler olunca... Merkez Bankası aşırı oynaklıkta müdahaleyi yapar.'' 
     
     SERMAYE HAREKETİNE TEDBİR BEKLENMESİN 

     Devlet Bakanı Ali Babacan, sermaye hareketlerinin giriş çıkışı önünde bir tedbir veya önlem alma düşüncesinde olmadıklarını belirtirken, ''Olmayacak da. Kimse beklemesin'' dedi. 
     Babacan, sermaye hareketleri için bu tür önlemlere kesinlikle karşı olduklarını belirterek, kısıtlayıcı önlemlerle, 10-20 yıl önce uygulanmış başarısız metotlarla bugün bir yere varılamayacağını vurguladı. 
     Piyasaların, hızlı çıkışlarda, kurda ve diğer yatırım araçlarının fiyatlarında kendini ayarlamasının sıcak para önündeki en büyük engel olduğunu söyleyen Babacan, ''Serbest kur mekanizması ile ilgili bu belirsizlikler, sıcak para önünde zaten kendi başına çok büyük bir engeldir'' diye konuştu. 
     
     TALEBİN KISILMASI 

     Cari açık hatırlatılarak talebi kısıcı önlemlerin olup olmayacağı sorusunu da Babacan, cari açığı oluşturan sebepler içinde tüketimin payının düşük olduğunu belirtirken, asıl kaynağın, yüksek ithalat olduğunu kaydetti. Bunun da yatırım ve ara mallarından kaynaklandığını anlatan Babacan, cari açığın ne kadarının tüketici kredilerinden kaynaklandığının ince hesaplarla belirlenebileceğini belirtti. 
     Ali Babacan, ''Biz kozmetik şeyler yapmak istemiyoruz. Bir şeyleri yapıp da hükümet tedbir aldı, adım attı falan... yani işe yaramayacağını bile bile böyle bir adımı, özellikle KKDF çok konuşuldu. Muhtemel tedbirlerden birisidir belki. Bürokrasi çok tedbir de üretebilir. Bunların içinden nihai olarak ne yapılır ne yapılmaz, o karar hükümete aittir'' diye konuştu. 
     Tüketici kredilerini sadece cari açık açısından ele almadıklarını ifade eden Bakan Babacan, tüketici kredilerinin fiyat istikrarı ve bankaların bilanço yapısı açısından dikkat edilmesi gereken bir konu olduğunu, cari açığa etkisinin üçüncü sırada sayılabileceğini vurguladı. 
     
     KAMU BANKALARI FRENE BASTI 

     Tüketici kredilerindeki gelişmeleri çok yakından izlediklerini de söyleyen Babacan, ''Kamu bankalarımız iki haftadır tüketici kredileri konusunda frene basmış durumda. Kendi iç sebepleri var, belli limitleri vardı o limitlere yaklaştılar... Dolayısıyla kamu bankaları tüketici kredileri konusunda bir süre dinlenecekler'' şeklinde konuştu. 
     Her şeyi çok yakından izlediklerini açıklayan Babacan, ''Çok rahatsak rehavete kapıldığımızdan değil, tüm gelişmeleri yakından izlediğimiz için'' diye konuştu. 
     
     SİYASİ ETKİ 

     Son günlerde siyasette yaşanan gelişmelerin ekonomide etkisine yönelik olarak da Babacan, dünyanın hangi ülkesinde olursa olsun ekonomik kalkınma için, iyi işleyen bir demokrasi, insan hakları ve özgürlüklerde standarda ulaşma ile siyasi istikrarın bir araya gelmesi gerektiğini belirterek, bunların aynı zamanda Türkiye'nin AB perspektifine oturmuş kavramlar olduğunu söyledi. 
     Şu anki ekonomik durumun bundan önceki dönemle karşılaştırılmaması gerektiğini anlatan Babacan, Türkiye'nin her açıdan geçmiş döneme göre daha mukavemetli bir yapıya sahip olduğunu, kırılganlığın azaldığını vurguladı. 
     Son dönemde ekonomide yaşanan gelişmeleri dışsal bir şok olarak niteleyen Babacan, içerideki olayların parametrelere yansımasının yok denecek kadar az olduğunu kaydetti. 
     Bakan Babacan, kurdaki iniş ve çıkışların istikrar veya istikrarsızlığın göstergesi olmadığını da vurguladı. 
     
     IMF İLE İLİŞKİLER 

     2005 yılında ve sonrasında IMF ile ilişkilerin formatına kendilerinin karar vereceğini, sonrasında IMF'nin karar mekanizmalarında bu kararın onaylanacağını ifade eden Babacan, Türkiye'de IMF ile ilişkilerin farklı algılandığını kaydetti. 
     IMF'nin ABD'ye de uyarılar yaptığını hatırlatan Babacan, Türkiye'nin IMF'ye üye olmaya devam ettiği sürece IMF'nin raporlar yazacağını, uyarılar yapacağını belirtti ve ''Dolayısıyla bunun artık bir olay, bir haber olmaktan da çıkması gerekiyor'' dedi. 
     
     IMF BORÇLARININ YENİDEN YAPILANDIRILMASI 

     IMF'ye yapılacak borç ödemelerinin yeniden yapılandırılmasına ilişkin olarak da Babacan, Türkiye'nin bu yıl IMF'ye 5.5 milyar dolarlık ana para ödemesi yapacağını hatırlatarak, şöyle konuştu 
     ''Bu ödemenin bir kısmını, 2005 yılında yapabilecek iken bu sene yapıyoruz. Neden Çünkü bunun tamamının aynı tarihlere yığılması doğru değil diyoruz. Dolayısıyla IMF ile yapacağımız işler, Hazine'nin finansman programının gereği ne ise o çerçeve içinde yapılabilecek şeyler. Bu bizim doğal hakkımız. Yani istersek böyle bir şey yine yapılabilir ama bizim tercihimize bağlı. Bu konu ile ilgili kesin bir karar vermiş değiliz.'' 
     
     ABD KREDİSİ 

     Bakan Babacan, ABD kredisine ilişkin olarak da, 2004 finansman hesabı içinde bunu dikkate almadıklarını, 2005 finansman programı için ise çalışmaların bitmediğini belirterek, ''Amerikalılar biz her an hazırız diyorlar...Biz de ne zaman işimize gelirse, ne zaman uygun görürsek haber veririz diyoruz'' şeklinde konuştu. 
     Doğrudan yabancı sermaye girişinde bu yıl rekor kırılabileceğini ifade eden Babacan, ekonomi yönetiminin tüm birimlerinin gün gün, saat saat tüm gelişmeleri izlediğini kaydetti ve gerektiğinde tedbir alınmasında tereddüt edilmediğini söyledi. 
     Babacan, ''Herhangi bir konuda bir şey yapmıyorsak, yapılmaması gerektiği için bir şey yapmıyoruz... Gerektiği anda gerekli tedbirler alınır en ufak tereddüt edilmez'' diyerek sözlerini tamamladı. 

     
</TEXT>
</DOC>
