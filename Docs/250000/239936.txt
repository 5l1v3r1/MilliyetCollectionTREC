<DOC>
<DOCNO> 239936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun23.html </URL>
<DATE> 2004/05/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Blair-Bush 'omuz omuza', ortaklık sürüyor... 
</HEADLINE>
<TEXT>

     İngiltere Başbakanı Tony Blair, Irak politikalarında değişiklik olmayacağını açıkladı. 
     Blair, The Independent gazetesine verdiği demeçte, Irak politikasında geri adım atmayacaklarını belirtti, halkın ve partisinin tepkilerine rağmen ABD'ye desteğini sürdüreceğini kaydetti. 
     ''ABD Başkanı George Bush ile bugüne kadar olduğu gibi bugünden sonra da omuz omuza çalışmaya devam edeceğim'' diyen Blair, Irak konusunun hükümetin başarılarını gölgelemek için kullanıldığını savundu. ABD'ye desteğin kesilmesi yönündeki çağrılarla ilgili olarak, ''Bunun için en yanlış zaman bu dönem olur'' ifadesini kullanan Blair, zorluklar yaşanırken bir müttefikle bağları koparmanın kendisi açısından kabul edilemez olacağını belirtti ve ''Ben bunu yapmam'' dedi. 
     ABD ile işbirliğinin sürdüğünü, sorunları birer birer çözdüklerini ifade eden Blair, ''Irak'taki sorunları hallettiğimizde bu sadece bölgenin güvenliği açısından değil, bütün dünyanın güvenliği açısından önemli bir kazanç olacaktır'' diye konuştu. 
     Saddam Hüseyin'in yönetimden uzaklaştırılmasından sonra Irak'ın çok daha iyi ve yaşanabilir bir ülke olmasını istediklerini belirten Blair, ''Ben Irak halkının sesinin çok daha iyi duyulmasını istiyorum. Onların söyledikleri doğru anlaşılsın istiyorum. Irak halkı, tabii ki iş bitince koalisyon kuvvetlerinin Irak'tan ayrılmasını istiyor. Ancak bunun tam zamanında yapılmasını istiyor, ülkenin köktendincilerin, Saddam yanlılarının ya da teröristlerin eline bırakılmasını istemiyor'' dedi. 
     ''Bugün hangi Iraklıya Saddam geri gelsin mi diye sorarsanız sorun, bu soruyu soranın çılgın olduğunu düşünür'' diyen Blair, zor bir dönemden geçildiğini de kabul etti. 
     
</TEXT>
</DOC>
