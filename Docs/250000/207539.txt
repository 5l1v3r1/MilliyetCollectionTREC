<DOC>
<DOCNO> 207539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko41.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Asgari ücret artışının enflasyonu etkilemesi uzak ihtimal 
</HEADLINE>
<TEXT>

     Merkez Bankası, enflasyonla mücadelede sağlanan başarıya karşın, fiyat istikrarına ulaşılabilmesi açısından alınması gereken daha çok mesafe bulunduğunu bildirdi Merkez Bankası tarafından yapılan açıklamada, Aralık ayı enflasyonu değerlendirildi. 
     Enflasyon hedefi tek haneli rakamlara yaklaştıkça, şimdiye kadar büyük fedakarlıklarla elde edilen kazanımları kalıcı kılacak ve daha da ileriye götürecek yapısal reformların öneminin daha da belirginleştiği bildirilen açıklamada, şöyle denildi 
     ''Yapısal reformlara dayanan bir mali uyumun gerçekleşmesi, kamusal yönetişimdeki iyileştirmenin hızlandırılması ve mali sistem reformunun derinleştirilmesi, gerek fiyat istikrarı, gerekse sürdürülebilir büyüme açısından kritik önem taşımaktadır.'' Enflasyon eğilimindeki mevcut olumlu gelişmelerin 2004 yılı enflasyon bekleyişlerine de yansıdığı kaydedilen açıklamada, 2002 ve 2003 yılı başında sırasıyla 13,3 ve 4,9 puan düzeylerinde olan yıl sonu enflasyon bekleyişleri ile hedef enflasyon arasındaki farkın, 2004 yılı başında 1,1 puana düştüğü hatırlatıldı. 
     Bu verilerin, 2004 yılında enflasyondaki düşüş eğiliminin, hedeflenen şekilde süreceğine ilişkin inançların giderek güçlendiğine işaret ettiği belirtilen açıklamada, bu bekleyişlerin, önümüzdeki dönemde imzalanacak sözleşmelerde geçerli olacak ücret, fiyat, kira artışı ve faiz oranlarına son derece olumlu katkıları olacağına işaret edildi. 
     Açıklamada, ''bekleyişlerdeki bu iyileşmenin özellikle hizmetler sektöründeki fiyatlama davranışına yansıtılması, 2004 yılında enflasyondaki katılığın daha da kırılarak istikrarlı büyüme ortamına geçilmesi açısından büyük önem taşımaktadır'' denildi. 
     
     2004'DE EN BÜYÜK RİSK REHAVET...'' 
     Açıklamada, mali disiplin ve yapısal reformların kararlılıkla sürdürülmesi halinde, enflasyonun 2004 yılında da hedeflenen düzeye ulaşmaması için büyük dışsal şoklar dışında bir neden görülmediği bildirildi. 
     Önümüzdeki dönemde ekonomik birimlerin referans alması gereken gelişmelerin, yıllık enflasyon oranının seyrinden ziyade, enflasyonun genel eğilimi ve 2004 yılı içinde gerçekleşen fiyat artışlarının hedefle uyumu olması gerektiği belirtilen açıklamada şöyle denildi 
     ''2004 yılında enflasyon ve diğer temel makroekonomik büyüklükler ile ilgili en büyük risk, bugüne kadar elde edinilen kazanımlar karşısında rehavete kapılıp ekonomik programın gevşetilme eğilimine girilmesidir. 
     Yaşanan tecrübeler, ekonomik programın temel ilkelerinden verilen ödünlerin uzun vadeli istikrarı tehdit ettiğini, ekonomik maliyetleri artırdığını defalarca göstermiştir. 
     Bu çerçevede, başta ücret ve gelirler politikaları olmak üzere ekonomik programın temel ilkeleri ile uyumlu politikalar, uzun vadede toplumun her kesiminin yararına olacaktır.'' 
     
     ASGARİ ÜCRET ARTIŞLARI 
     Merkez Bankası açıklamasında, her ne kadar asgari ücretle çalışanın işverene olan maliyetindeki artış 2004 yılı enflasyon hedefinin üzerinde belirlenmiş ise de, son dönemlerdeki verimlilik artışları dikkate alındığında ve bu artışların yakın gelecekte de sürmesi halinde, yüzde 20'lik artışın, maliyetler yoluyla enflasyon açısından bir sorun yaratmasının uzak ihtimal olarak görüldüğü kaydedildi. 
     Hem emekli maaşlarındaki artışın hem de asgari ücretteki net artışın toplam talep yoluyla enflasyon üzerine olası etkilerinin, maliyetlere olan etkilerine kıyasla daha yüksek olacağı kaydedilen açıklamada, ''ancak, bu göreli bir yüksekliktir. Burada vurgulanması gereken nokta, bu gelişmelerin kamu kesimi bütçe açığını artırıcı etkisinin giderilmesi gerektiğidir'' ifadesine yer verildi. 
     Böylelikle alt gelir gruplarını gözeten ancak faiz dışı bütçe fazlası hedefini de tehlikeye düşürmeyen bir politika izlenmiş olacağının belirtildiği açıklamada, daha sonra şöyle denildi 
     ''Ayrıca, alınan önlemlere bağlı olarak toplam talebi artırıcı etkiler kısmen ya da büyük ölçüde telafi edilebilecek ve enflasyona olumsuz yansımalar oldukça düşük düzeylere indirilebilecektir. 
     Ancak, bu sürecin enflasyon üzerindeki etkilerini sınırlamak bakımından, alınacak tedbirlerin oluşturulmasında, kamu fiyat ayarlamaları ve maliyet artırıcı vergi artışlarından ziyade, harcamaların azaltılması yönünde tercihte bulunulması önemli bulunmaktadır.'' 
     
     BEKLEYİŞLER 
     Asıl önemlisinin bekleyişlerin bu gelişmelerden nasıl etkileneceği olduğu ifadesine yer verilen açıklamada, bütçeye gelecek yükü ortadan kaldıracak önlemlerin, şüphesiz, bekleyişler üzerindeki olası olumsuz yansımaları azaltacağını bildirdi. 
     Enflasyonla mücadele konusunda samimi olunduğuna dair verilebilecek en önemli sinyallerden birinin, hedefle tutarlı bir gelirler ve bütçe politikasının uygulanması olduğunun unutulmaması gerektiğine işaret edilen açıklamada, şu görüşlere yer verildi 
     ''Özel kesimde geriye endeksli fiyatlama davranışını azaltan ve enflasyon hedefinin özel kesim gelirler ve fiyatlama politikalarına giderek daha fazla damgasını vurmasını sağlayan temel unsur budur. 
     Bir kez daha vurgulamak gerekirse, sağlam iktisadi temellere karşın enflasyonla mücadelede arzulandığı ölçüde başarılı olamayan ülkelerin bu başarısızlığının arkasındaki ana nedenlerden biri, özel kesimde geriye endeksli fiyatlama davranışının kırılamamış olmasıdır. 
     Bu çerçevede, geçmiş enflasyona bakılarak karar alınmasını özendirebilecek uygulamalardan uzak durulmasının gerekliliği açıktır.'' 
     
     BÜTÇE 
     Açıklamada, son yıllarda ücret ve gelirler politikasının enflasyon hedefleriyle uyumlu bir şekilde oluşturulmasının, bütçe ve enflasyon hedeflerinin güvenilirliği yönünden, dolayısıyla enflasyondaki düşüş sürecinin büyümeyle beraber gerçekleşebilmesi açısından önemli katkıları olduğu bildirildi. 
     Bundan önceki iki yılda olduğu gibi, 2004 yılında da enflasyondaki düşüş sürecinin hızlı büyüme ile beraber devam ettirilebilmesi, uygulanan politikaların hedeflerle örtüşen sinyaller içermesine bağlı olacağı kaydedilen açıklamada, ekonomik birimler açısından gelirlerindeki nominal artışın değil, reel artışın önemli olduğu, bunun ise ancak istikrarlı büyüme ve düşük enflasyon ile sağlanabileceğinin gözden kaçırılmaması gerektiği vurgulandı. 
     Mali disiplinle birlikte kamu fiyatlama politikasının öneminin de bir kez daha vurgulanması gerektiği belirtilen açıklamada, 2004 yılında da kamu fiyatlama politikasının enflasyon hedefi ile uyumlu sürdürülmesinin, enflasyonla mücadeleyi kolaylaştıracağı, kamu fiyatlarının bütçe finansmanı amacıyla enflasyon hedefinden fazla artırılması enflasyonla mücadeleyi olumsuz etkileyeceği bildirildi. 
     Açıklamada, ''Kuşkusuz, kamu fiyatlarının orta ve uzun dönemde de enflasyon hedefi ile uyumlu bir şekilde götürülebilmesi için kamu kesiminde verimliliğin artırılması gerekmektedir'' denildi. 
     
</TEXT>
</DOC>
