<DOC>
<DOCNO> 211226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun32.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, Kıbrıs'ta yeni arabulucuya sıcak bakmıyor 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs için iki tarafın kabul edeceği bir arabulucu atanmasına ilişkin Türkiye'nin önerisine sıcak bakmadı. 
     AB dışişleri bakanları toplantısı için Brüksel'de bulunan Papandreu, düzenlediği basın toplantısında, ''Türkiye'nin, Kıbrıs konusunda hazırlanan anlaşmadaki boşlukları BM Genel Sekreteri Kofi Annan'ın doldurması'' önerisiyle ilgili bir soruya, ''Görüşmelere başlayalım, ondan sonra hangi boşlukların dolması gerektiğini görelim'' yanıtını verdi. 
     Papandreu, Ankara'nın, Annan'ın Kıbrıs görüşmelerini yeniden canlandırma çabalarına yanıtının ise planın dışında kaldığını savundu. 
     Yunanistan Dışişleri Bakanı, Başbakan Recep Tayyip Erdoğan'ın Davos'ta Annan'a ilettiği Kıbrıs konusunda iki tarafın kabul edeceği bir arabulucu atanması önerisini eleştirerek, bunun birkaç ay alacağını söyledi. 
     
</TEXT>
</DOC>
