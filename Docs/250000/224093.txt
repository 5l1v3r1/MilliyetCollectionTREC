<DOC>
<DOCNO> 224093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonyas02.html </URL>
<DATE> 2004/03/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Mel Gibson şimdi de Musevilerle ilgili bir film için kolları sıvadı 
</HEADLINE>
<TEXT>

     Hazreti İsa'nın son günlerini anlatan ''Passion'' filminin yönetmeni ünlü Avustralyalı aktör Mel Gibson, bu kez de Museviler'i işleyen bir film için kolları sıvadı. 
     Filminde Museviler'i itham ettiği öne sürülen Gibson, Musevi bayramı Hanukkah'ı anlatan filmle bir ölçüde bu dinin mensuplarına kendini affettirmeyi amaçlıyor. 
     Internetteki ''imdb'' sitesinin haberine göre, Türkiye'de ''Tutku-İsa'nın Çilesi'' ismiyle gösterilecek olan ''Passion''ın yönetmeni Gibson, Hanukkah'ın köklerini işleyen film için kamera arkasına geçecek. 
     Museviler tarafından ''Passion'' filminde kendilerini İsa'nın ölümüne neden olmakla suçladığı şeklinde itham edilen Mel Gibson, ''Revolt of the Maccabees'' adlı yapımda Hanukkah bayramını anlatacak. 46 yaşındaki ünlü aktör, bu konunun yıllardır ilgisini çektiğini belirterek, Maccabee ailesinin mücadelesini filme çekmek istediğini belirtti. 
     Mel Gibson'ın bu çabalarına rağmen İsrailli yönetmen Abe Foxman, aktöre ilk olumsuz tepkiyi verdi. Konuyu duyduğunu kaydeden Foxman, ''Benim kendisine cevabım şu olacak istemeyiz, sağol. Musevi tarihiyle ilgili istediğimiz tek şey bu olur'' dedi. 
     Bununla birlikte Gibson'ın konuya hala ilgi duyduğu ve bu filmi çekmek için isteğinin olumsuz tepkilere rağmen ortadan kalkmadığı ifade edildi. 
     Bu arada, ünlü aktör Gibson'ın filmi ''Passion'' gişe rekorları kırmaya devam ediyor. Gibson'ı dünyanın en zengin oyuncularından yapmaya hazırlanan filmin müziklerinden oluşan albüm de listelerde bir numaraya yükseldi. 
     ''Passion'', Türkiye ve Avrupa sinemalarında 9 Nisan'da gösterime girecek. 
     
</TEXT>
</DOC>
