<DOC>
<DOCNO> 229971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo11.html </URL>
<DATE> 2004/04/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İstanbulspor zorlu virajda... Ölüm kalım maçı 
</HEADLINE>
<TEXT>

     İstanbulspor, ligde kalma mücadelesinde en önemli rakiplerinden Elazığspor ile yarın yapacağı final havasındaki maçı kazanarak rahatlamak istiyor. 
     Ligde 28 puanla 14. sırada bulunan İstanbulspor, 22 puanla 17. sırada bulunan Elazığspor'u yenerek, son 5 haftaya girilirken, ligde kalmak için önemli bir avantaj elde etmeyi hedefliyor. 
     Sarı-siyahlılarda sakatlığı geçen Deniz Uygar, yarınki maçın kadrosuna alınırken, sakatlıkları bulunan Faruk, Pinto, Saffet ve Nuri ise Elazığspor karşısında forma giyemeyecek. 
     İstanbulspor, bugün yapacağı antrenmanın ardından Güneş Otel'de kampa girecek. 
     
     5 MAÇTIR KAZANAMIYOR 
     İstanbulspor, ligde son 5 haftadır maç kazanamıyor. 
     En son 29 Şubat'ta Beşiktaş'ı 2-1 yenen sarı-siyahlılar, bu maçtan sonra yaptığı 5 karşılaşmada 2 beraberlik ve 3 yenilgi aldı. 
     
     MUHTEMEL 11 
     Teknik direktör Aykut Kocaman, sakat oyuncuların çokluğu nedeniyle genç oyuncular Ali ve Nida'yı da yarınki maçın kadrosuna aldı. 
     İstanbulspor'un, Elazığspor karşısına şu muhtemel 11 ile çıkması bekleniyor. 
     Oğuz, Cem, Deniz Uygar, Yalçın, Serhat Musa Kuş , Musa Büyük, Saidou, Aytekin, Yordanov, Bushaj Balili , Boliç. 
     Güngören Mimar Yahya Baş Stadı'nda saat 14.30'da başlayacak maçı hakem Erol Ersoy yönetecek. 
     
</TEXT>
</DOC>
