<DOC>
<DOCNO> 235608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy16.html </URL>
<DATE> 2004/04/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Babacan Kimse bizden sabit kur beklemesin 
</HEADLINE>
<TEXT>

     Devlet Bakanı Ali Babacan, Türk Lirası'nın değerinin serbest piyasada belirleneceğini belirterek, "Hiçkimse bizden sabit kur beklemesin. Bizim kurla ilgili bir taahhütümüz yok" dedi. Cari açık konusundaki endişelerin yersiz olduğunu ifade eden Babacan, Amerikan Merkez Bankası'nın faiz artırımının Türkiye'nin borç dinamiğinin gidişatına etki etmeyeceğini savundu. 
     Babacan, IMF ve Dünya Bankası'nın bahar toplantılarına katılmak için gittiği ABD'den dönüşünde İstanbul Atatürk Havaalanı'nda basın toplantısı düzenledi. Gazetecilerin dolardaki yükselişe yönelik soruları üzerine Babacan, Türkiye'de serbest kur reöiminin bulunduğunu hatırlatarak, "Serbest kur rejiminde hiç kimse bizden sabit kur beklemesin" dedi. 
     Dev ekonomilerin para birimlerinin bile birbirlerine karşı kısa zamanda çok büyük dalgalanmalar gösterebildiğini ifade eden Babacan, TL'nin değerinin serbest piyasa koşullarında oluştuğunu söyledi. Babacan, "Bizim kurla ilgili hiçbir taahhüdümüz yok. Tek taahhüdümüz var, o da serbest kur rejimine devam edeceğiz. Bu rejim uzun vadeli bir politikadır akşamdan sabaha değişmez. Serbest piyasa sistemlerinde piyasa koşullarına göre kurun günden güne değişik fiyatlarda oluşması bu sistemin doğal sonucudur" diye konuştu. 
     
     "CARİ AÇIK KONUSUNDAKİ ENDİŞELER YERSİZ" 
     Bakan Babacan, cari açık konusundaki endişelerin anımsatılması üzerine, şöyle dedi 
     "Türkiye'de geçen yıl da cari açık çok konuşuldu. 'Cari açık büyüyor, tehlike' denildi. Serbest kur rejimini işin kurallarına göre doğru biçimde uyguladığımız sürece cari açıktan endişe duymak yersiz. Eğer sabit kur rejimi varsa, kurun kendini ayarlama fırsatı yoksa cari açık bir tehdit oluşturabilir. Eğer, herkes cari açık konusundaki endişelere inanıyorsa kur kendisini er ya da geç ayarlar zaten. 
     Ekonomik program bir bütün. Bu politikalarda akşamdan sabaha değişiklik olmaz." 
     
     "TÜRKİYE'YE YURTDIŞINDA İLGİ ARTIYOR" 
     Türkiye'nin yurtdışında giderek artan bir ilgiyle izlendiğini belirten Babacan, "Uygulamalarımız büyük takdir topluyor. Türkiye, özellikle finans ve yatırım çevrelerinde gün gün, dakika dakika yakından izleniyor. Türkiye'nin hızla değişen imajı ekonomi açısından oldukça olumlu etkiler oluşturuyor. Hükümetin uyguladığı ekonomik programa yönelik güven uluslararası piyasalarda da yerleşmiş durumda" dedi. 
     
     "TÜRK EKONOMİSİ KIRILGAN YAPISINI ÇOK GERİDE BIRAKTI" 
     Türk ekonomisinin artık kırılgan yapısını çok geride bıraktığını savunan Babacan, "Artık Türkiye'de güçlü bir hükümet ve siyasi yapı vardır. Uygulamalarda kararlılık ve tutarlılık vardır. Bu da hem ülkemizde, hem de dünya genelinde bizi izleyenlere umut vermektedir ve vermeye devam edecektir" dedi. 
     Bakan Babacan, Kıbrıs konusunun ABD'de yakından izlendiğini belirterek, bu konuda Türk hükümetinin yaptığı girişimlerin takdir topladığını söyledi. KKTC'ye uygulanan yaptıklarım ve bazı ekonomik kısıtlamaların devam etmesinin adil olmayacağını kaydeden Babacan, "Yapılan toplantılarda bu konuda görüş birliğine vardık. Her ülke Türkiye'nin ve KKTC'nin haklılığını artık kabul etmekte. Artık eskisi gibi KKTC'nin kapatılması, bir çember içinde tutulmaması sözkonusu olmayacak" diye konuştu. 
     
     "TEMEL YAKLAŞIMIMIZ NET BORÇ ÖDEYİCİSİ OLMAK" 
     Türkiye'nin IMF'ye olan borcunun tedrici olarak azalması gerektiğini söyleyen Babacan, Türkiye'nin seçimden bu yana ödediğinden daha az borçlandığını ifade ederek, "Biz istiyoruz ki 2005'te de böyle olsun. Bu kadar borçlu olmak ve sürdürmek normal birşey değil. 2005 ve sonrasında programın ana unsurları konusunda çalışmaları yürütüyoruz. 
     Bu yıl ortasında bu kararı kesinleştirip açıklayacağız. 
     Hangi formatta ve nasıl çalışılacağı Türk hükümetinin vereceği bir karardır. Temel yaklaşımımız net borç ödeyicisi olmak" dedi. 
     
     "FED'İN FAİZ ARTIRIMI BORÇ DİNAMİĞİNİ ETKİLEMEZ" 
     ABD Merkez Bankası'nın FED faiz artırımına gideceğini net bir şekilde ifade ettiğini belirten Babacan, Türkiye'nin dış borçlanmasında FED'in faiz artırımı nedeniyle sınırlı artışlar olabileceğini, ancak bu artışların borç dinamiğinin gidişatını etkilemeyeceğini savundu. Babacan, dış borçlanma faizlerinde diğer ülkelere göre sınırlı artışlar yaşanabileceğini söyledi. 
     Babacan, faizlerin yüzde 66'lardan yüzde 23-24'e kadar indiğini, Türk halkının hızla konut ve taşıt kredilerini kullandığını belirterek, FED'in faiz artırımının etkisinin ortaya atılan "yaygara" kadar olmayacacağını söyledi. 
     Babacan, "Artık yarım, çeyrek puanlık faiz değişikliklerini konuşuyoruz. Bu da nerelerden nereye geldiğimizin göstergesi" dedi. 
     
</TEXT>
</DOC>
