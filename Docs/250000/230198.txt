<DOC>
<DOCNO> 230198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy04.html </URL>
<DATE> 2004/04/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sezer "Sabancı, türk sanayiinin gelişmesinde önemli rol üstlenmiştir" 
</HEADLINE>
<TEXT>

     Cumhurbaşkanı Ahmet Necdet Sezer, işadamı Sakıp Sabancı'nın Türk sanayisinin ve ekonomisinin gelişmesi sürecinde önemli rol üstlendiğini ve takdirle karşılanacak hizmetlerde bulunduğunu kaydetti. 
     Cumhurbaşkanı Sezer, Hacı Ömer Sabancı Holding A.Ş. Yönetim Kurulu Başkanı Sakıp Sabancı'nın vefatı nedeniyle başsağlığı mesajı yayınladı. 
     Cumhurbaşkanlığı Basın Merkezi'nden yapılan açıklamaya göre, İşadamı Sakıp Sabancı'nın vefatından büyük üzüntü duyduğunu bildiren Sezer, mesajında şunları kaydetti 
     ''Sakıp Sabancı, Türk sanayiinin ve ekonomisinin gelişmesi sürecinde önemli rol üstlenmiş, çok sayıda insanımıza iş ve eğitim olanağı yaratmış, kültürel zenginliklerimize sahip çıkılması yönünde takdirle karşılanacak hizmetlerde bulunmuştur. 
     Türk Ulusu, Sakıp Sabancı'yı renkli kişiliği ve hizmetleriyle her zaman saygı ve şükranla anacaktır. 
     Sakıp Sabancı'ya Tanrı'dan rahmet diliyor, ailesine, dostlarına, kendisini sevenlere ve ulusumuza başsağlığı dileklerimi iletiyorum.'' Mesajda ayrıca, Cumhurbaşkanı Sezer'in, Sakıp Sabancı'nın eşi Türkan Sabancı'ya da telgraf göndererek, Sabancı ailesine başsağlığı dilediği belirtildi. 
     
</TEXT>
</DOC>
