<DOC>
<DOCNO> 237908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur06.html </URL>
<DATE> 2004/05/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Adalette "şehvet" boşluğu... Kız kaçırıp, vazgeçene ceza yok 
</HEADLINE>
<TEXT>

     ANKARA Milliyet 

Yargıtay, gönüllü veya zorla reşit olmayan kızı kaçırdıktan sonra hiçbir şehvette bulunmadan teslim edenlere ceza verilemeyeceğine karar verdi. Yüksek Mahkeme, Anayasa Mahkemesi'nin Türk Ceza Kanunu'nun TCK ilgili hükmünü iptal etmesiyle, eylemin yaptırımsız kaldığına işaret etti. 
     İpsala Asliye Ceza Mahkemesi, bir kişiyi reşit olmayan kızı kaçırdıktan sonra ailesine teslim etmek suçundan yargıladı. Mahkeme, sanığı, TCK'nın 432. maddesinin ikinci cümlesini uygulayarak mahkum etti. Kararın temyiz incelemesini yapan Yargıtay 5. Ceza Dairesi, yerel mahkemenin kararını oybirliği ile bozdu. Yerel mahkemenin hüküm kurduğu düzenlemenin Anayasa Mahkemesi'nce 26 Kasım 2002'de iptal edildiği belirtilen kararda, iptal kararıyla doğacak hukuki boşluk, kamu düzenini tehdit ve kamu yararını ihlal edici nitelikte görüldüğünden, yasa koyucunun karara ilişkin düzenleme yapabilmesi için iptal kararının Resmi Gazete'de yayımından başlayarak bir yıl sonra yürürlüğe girmesinin kararlaştırıldığı kaydedildi. Kararda, bu sürenin dolmasına karşın yasama organının yeni bir düzenleme yapmadığına işaret edildi. 
     
     Suç yaptırımsız 

     Eylemin yaptırımsız kaldığı ifade edilen kararda, "Bu durumda, TCK'nın 2. maddesinin ikinci fıkrası da gözönünde tutulduğunda, sanığa isnat olunan suç temyiz incelemesi safhasında yaptırımsız kalıp suç olmaktan çıkması nedeniyle, sanık hakkında beraat kararı verilmesi lüzumu bozmayı gerektirmiştir" denildi. 
     TCK'nın 430. maddesi, gönüllü veya zorla şehvet hissi veya evlenme amacıyla reşit olmayan birini kaçıranlara verilecek cezayı düzenliyor. Kaçırdığı veya alıkoyduğu kızı hiçbir şehvette bulunmadan ailesine veya ailesi tarafından alınması mümkün olan emniyetli bir yere getirenlerin cezasında indirim öngören TCK'nın 432. maddesinin Anayasa Mahkemesi'nce iptal edilen ikinci cümlesi, 430. madde yönünden indirimi öngörüyordu. Bu durumda, TCK'da, gönüllü veya zorla reşit olmayan kızı kaçırdıktan sonra hiçbir şehvette bulunmadan teslim edenlere verilecek cezayı düzenleyen bir hüküm bulunmuyor. 
     
</TEXT>
</DOC>
