<DOC>
<DOCNO> 202997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko37.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Christmas'da toplantı olur mu " eleştirilerine Turkcell'den yanıt 
</HEADLINE>
<TEXT>

     Turkcell Yönetim Kurulu Üyesi Murat Vargı, Sonera temsilcilerinin 1 Aralık'taki toplantıya gelmemeleri sonucunda genel kurulun mecburen Noel günü olan 24 Aralık tarihine sarktığını belirterek, ''Basit bir tarih olayını ülkelerarası bir sorun, lobi ve baskı aracı olarak kullanmayı, şirketin diğer üyelerine yapılan bir haksızlık olarak değerlendiriyorum'' dedi. 
     Murat Vargı, yaptığı yazılı açıklamada, ''Christmas'da toplantı olur mu '' serzenişlerine yanıt verdi. 
     Son günlerde Turkcell'in yüzde 51'ine sahip Turkcell Holding'in genel kurul çağrısı ile ilgili olarak basında yer alan açıklamaların, Turkcell yönetimini negatif şekilde suçlayıcı ifadelerle töhmet altında bırakacak duruma geldiğini belirten Vargı, açıklamasında şu görüşlere yer verdi 
     ''Turkcell Holding'in ilk genel kurulu 1 Aralık tarihinde yapılmak istenmiş fakat Sonera temsilcilerinin toplantıyı yaptırmamak gayesi ile toplantıya gelmemeleri sonucunda, şirket ana sözleşmesine göre 2. toplantı ancak, ticaret gazetesinde yayınlanmasını müteakip 20 gün sonra yapılabileceğinden, tarih mecburen Noel günü olan 24 Aralık gününe sarkmıştır. 
     Keza bugüne kadar yapılan 10 adet Turkcell İletişim Hizmetleri A.Ş. genel kuruluna da Sonera şirketi Turkcell Yönetim Kurulu üyeleri direkt olarak katılmamış, Türkiye'deki mukim temsilcileri vasıtasıyla katılmışlardır.'' Vargı, 2004 yılında Turkcell'in yapacağı 12 Yönetim Kurulu toplantısı ve 29 Aralık'ta yapılacak olan genel kurul tarihinin de tamamen Sonera'nın istekleri doğrultusunda düzenlendiğini kaydederek, ''Ayrıca geçtiğimiz 10 yıl içinde bazı kurban ve şeker bayramlarında da işin gereği olarak Türk yönetim kurulu üyeleri, bayram olmasına rağmen çalışmışlardır. Basit bir tarih olayını, ülkelerarası bir sorun, lobi ve baskı aracı olarak kullanmayı, şirketin diğer üyelerine yapılan bir haksızlık olarak değerlendiriyorum'' dedi. 
     
</TEXT>
</DOC>
