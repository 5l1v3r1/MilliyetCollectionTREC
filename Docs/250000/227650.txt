<DOC>
<DOCNO> 227650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy20.html </URL>
<DATE> 2004/04/01/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Belediye başkan adayıydı, muhtar seçildi... 
</HEADLINE>
<TEXT>

     Hatay'ın İskenderun İlçesi'ne bağlı Denizciler Beldesi'nde, başkanlık görevine yeniden seçilemeyen aday, talip olmadığı halde köyündeki sandıktan muhtar çıktı. 
     Denizciler Beldesi'nde belediye başkanlığı için ANAP'tan aday olan Sedat Bakır, seçimleri kazanamayınca köyüne döndüğünde sürprizle karşılaştı. 
     Kavaklıoluk Köyü halkı, muhtarlık için başka aday göstermedi ve sandığa Sedat Bakır'ın adının yazıldığı pusulaları attı. Sedat Bakır, bilgisi olmaksızın, hemşehrileri tarafından muhtar seçildi. 
     Bakır, AA muhabirine yaptığı açıklamada, köylülerinin kendisine ''Artık sen bizim muhtarımızsın, hizmetlerini burada devam ettirebilirsin'' dediğini belirterek, ''Denizcilere hizmet kısmeti bu kadarmış. 10 yıl doya doya görev yaptım. Köyüme döndüm. Seçim Kurulu yetkilileriyle görüştüm. Mazbatamı alıp, bundan sonra da köyüme hizmet vereceğim'' dedi. 
     
</TEXT>
</DOC>
