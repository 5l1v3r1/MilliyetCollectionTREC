<DOC>
<DOCNO> 233791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun37.html </URL>
<DATE> 2004/04/22/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Kuzey Kore'de LPG taşıyan iki tren çarpıştı En az 3 bin ölü 
</HEADLINE>
<TEXT>

     Kuzey Kore'de iki yük treninin çarpışması sonucu meydana gelen büyük patlamada, 3 bine yakın kişinin öldüğü ya da yaralandığı bildirildi. 
     Güney Kore'nin Yonhap ajansı ve YTN televizyonunun, görgü tanıklarına dayanarak verdikleri haberlerinde, iki yük treninin Kuzey Kore'de Pyongyang'ın 50 kilometre kuzeyinde yer alan Ryongchon istasyonunda çarpıştığı belirtildi. 
     Çin seyahatinden dönen Kuzey Kore lideri Kim Jong-il'in patlama olan tren istasyonundan 9 saat önce geçtiği belirtiliyor. 
     Kuzey Kore Lideri Kim, Çin ile Kuzey Kore'nin nükleer programı ile ilgili görüşmeler sürdürüyordu. 
     
     TRENLER PETROL VE LPG TAŞIYORDU 

     Kuzey Kore'de çarpışan iki yük treninin petrol ve likit petrol gazı LPG taşıdıkları bildirildi. 
     Güney Kore'nin Yanhop ajansının, Çin'in Kuzey Kore sınırında bulunan Dandong kentindeki kaynaklara dayandırdığı haberde, trenlerin sınıra yaklaşık 20 kilometre uzaklıkta bulunan Ryongchon'daki istasyonda yerel saatle öğleden sonra 13 00'te TSİ 07 00 çarpışması sonucu büyük bir patlamanın meydana geldiği belirtildi. 
     Haberde, kazadan sonra istasyonun bombalanmış gibi harabeye döndüğü, patlamanın şiddetiyle havaya savrulan enkaz parçalarının, sınır kenti Sinuyu'ya kadar ulaştığı ifade edildi. 
     YTN televizyonu da, adı açıklanmayan kaynaklara dayandırdığı haberde, patlamada 3 bine yakın kişinin öldüğünü ya da yaralandığını belirtti. 
     Kazanın, Kuzey Kore lideri Kim Jong-il'in istasyonu geçtikten 9 saat sonra meydana geldiği belirtildi. 
     Güney Kore'nin Kuzey Kore ile ilişkilerden sorumlu Birleşme Bakanlığı sözcüsü Yang Jong-hwa, haberleri henüz doğrulayamadıklarını söyledi. 
     Kuzey Kore'nin kazayla ilgili haberlerin uluslararası kamuoyuna yansımaması için bölgenin dışarıyla telefon iletişimini kestiği ve ''bir tür olağanüstü hal'' ilan ettiği bildiriliyor. 
     
     DIŞARIYA HABER VERMİYORLAR 

     Öte yandan Haber Kuzey Kore yetkililerince henüz doğrulanmadı. Kuzey Kore'nin ülke içindeki kazaları dışarıdaki haber ajanslarına geçmediği biliniyor. 
     
     Kazada Çinlilerde öldü 

     Kuzey Kore, iki yük treninin çarpıştığı kazanın ardından, uluslararası telefon hatlarını kesti. 
     Güney Kore'nin Yonhap haber ajansı, Kuzey Kore'nin uluslararası telefon hatlarını kesmesinin, kazanın çok büyük olduğunun bir göstergesi olduğunu belirtti. 
     Petrol ve likit petrol gazı LPG taşıyan iki trenin çarpışması sonucu 3 bin kadar kişinin öldüğü ya da yaralandığı bildirilmişti. 
     Bu arada, ölü ve yaralılar arasında Kuzey Kore sınırındaki bölgede yaşayan Çinlilerin de olduğu bildirildi. Yaralı Çinlilerden bazılarının sınırdaki Çin kenti Dandong'daki hastanelere taşındıkları belirtildi. 
     Sınır bölgesindeki Çinli ve Korelilerin sık sık ticaret amacıyla sınırın ötesine geçtikleri kaydedildi. 
     Öte yandan, kazanın sebebi ve 9 saat önce istasyondan geçen Kuzey Kore lideri Kim Jong-il ile bir bağlantısının olup olmadığı konusunda da henüz bilgi alınamadı. 
     Yonhap haber ajansı, Kuzey Kore yetkililerinin kaza bölgesinde ''bir tür olağanüstü hal durumu'' ilan ettiklerini duyurmuştu. 
     Yonhap bunun nasıl bir olağanüstü hal olduğu konusunda ayrıntı vermedi, ancak kazanın meydana geldiği Ryongchon kasabası etrafından acil durum ilan edildiğini belirtti. 
     
</TEXT>
</DOC>
