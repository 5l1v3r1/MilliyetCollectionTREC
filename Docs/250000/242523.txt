<DOC>
<DOCNO> 242523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/guncel/axgun02.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşbakışı Kapadokya 
</HEADLINE>
<TEXT>


Milliyet gökyüzünde MURAT ÖZTÜRK 

İstanbul'dan önceki gün yola çıkıp önce Ankara'ya, ardından da Ürgüp'e ulaşan 13 planörün Alman ve Fransız pilotları, kuşbakışı gördükleri peribacalarını dün karadan gezdi. 
"Türkiye Uçuşu" adını verdikleri gezi kapsamında, önceki gün Ankara Esenboğa'dan yakıt aldıktan sonra Ürgüp'e rotalarını çeviren pilotlar, iniş öncesi Ürgüp Tuzköy Havalimanı'nın 12 mil kuzeyinde toplandı. Pilotlar gaz keserek, Kapadokya bölgesini havadan sessizce izledi. 
Tuzköy'e inen pilotları meydan yetkilileri ve yöre halkı karşıladı. Misafir pilotlar, Top Air sponsorluğunda konuk edildikleri otel olarak kullanılan Selçuklu Evi'ni çok beğendi. Pilotlar, deneyimlerini ülkelerindeki havacılık dergileriyle paylaşacaklarını söyledi. Otel Müdürü Halil Elalan da, konuklara özel şaraplarını ikram etti. 
Ürgüp Belediye Başkanı Bekir Ödemiş de dün sabah, peribacaları önünde buluştuğu pilotlara, el yapımı maket peribacaları hediye etti. Daha sonra pilotlar bölgeyi gezdi. 


</TEXT>
</DOC>
