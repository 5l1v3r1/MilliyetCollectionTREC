<DOC>
<DOCNO> 208125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko30.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolardaki düşüş sürüyor... Gözler Merkez Bankası'nda... 
</HEADLINE>
<TEXT>

     Doların, uluslararası piyasalarda özellikle euro karşısında değer kaybetmeye devam etmesi ve yabancı yatırımcıların iç piyasada TL cinsi enstrümanlara ilgi göstermesi, liranın dolar karşısında güçlenmesini desteklerken gözler Merkez Bankası'na çevrildi. 
     Serbest piyasada güne 1 milyon 352 bin lira seviyelerinden başlayan dolar saat 14 00 itibariyle 1 milyon 339 bin liraya kadar geriledi. 
     Bankalararası piyasada ise saat 14.45 itibariyle dolar kotasyonları, alışta en düşük 1 milyon 332 bin lira, en yüksek 1 milyon 335 bin lira, satışta en düşük 1 milyon 337 bin lira, en yüksek 1 milyon 343 bin lira seviyesinde bulunuyordu. 
     Dolar kotasyonlarının bugün 1.340.000 liranın altına gelmesiyle, geçen yıl 1.350.000 lira seviyelerinde piyasaya müdahalede bulunan Merkez Bankası'nın izleyeceği yol merak konusu oldu. 
     Reuters'a açıklamalarda bulunan bir bankanın döviz yetkilisi, "Şu anda kuru tutacak bir alıcı yok. Merkez Bankası izleniyor. Alıcı olarak nasıl piyasaya gireceği ve bunu ne zaman yapacaği önemli" dedi. 
     Bu yılın para programında da öngörüldüğü üzere Merkez Bankası, yeniden alım ihaleleri yapabilecek, bunun yanısıra aşırı dalgalanmalara doğrudan müdahaleler de söz konusu olabilecek. 
     Piyasa uzmanları, Merkez Bankası'nın söz konusu müdahaleler için doların yurtdışındaki seyrini ve bu hafta sonunda İmar Bankası mudilerine yapılacak ödemelerin döviz talebi açısından nereye gittiğini görmek istediğini tahmin ediyorlar. 

     
</TEXT>
</DOC>
