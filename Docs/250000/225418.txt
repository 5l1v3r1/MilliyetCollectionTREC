<DOC>
<DOCNO> 225418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun09.html </URL>
<DATE> 2004/03/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İntihar bombacısı genç Cennette hurilerle birlikte olacağım söylendi 
</HEADLINE>
<TEXT>

     Nablus kenti yakınlarındaki Havara kontrol noktasında, intihar saldırısı düzenlemek üzereyken yakalanan 14 yaşındaki Filistinli Hüsam Abdu, ''Bana, cennetteki 72 huriyle birlikte olmak için tek şansın intihar olduğunu söylediler'' dedi. 
     İsrailli bir yarbay, Jerusalem Post gazetesine yaptığı açıklamada, vücuduna sarılı patlayıcılarla kontrol noktasında durdurulan Abdu'nun, ne yapacağını bilmez bir halde olduğunu ve kendini İsrailli askerlerin yanında patlatması yönünde talimat aldığını söylediğini belirtti. 
     Yarbay, İsrailli askerlerin hızlı davranarak, sadece kendilerinin değil, kontrol noktasındaki 200 Filistinli erkek, kadın ve çocuğun hayatını kurtardıklarını kaydetti. 
     Abdu'nun, üstündeki kıyafetin kabarık olması nedeniyle teşhis edildiğini ve durması için uyarıldığını kaydeden yarbay, Filistinli gencin, tişörtünü çıkardıktan sonra askerlere korktuğunu söylediğini belirtti. 
     Nablus'ta yaşayan Abdu, sorgusunda da arkadaşlarının kendisiyle alay ettiklerini ve bunun üzerine kendisine yapılan teklifi kabul ettiğini söyledi. 
     Abdu'nun ailesi, oğullarının herhangi bir gruba üye olmadığını, ancak yürüyüşlere katıldığını belirtti. Abdu'nun, salı günü garip davrandığı ve ailesi ile komşularına şeker dağıttığı, annesine de ne isterse yapabileceğini söylediği öğrenildi. 
     Annesinin, ''Garip davranıyorsun. Ne oldu'' diye sorması üzerine Abdu'nun, ''Sadece benimle mutlu olmanı istiyorum'' dediği de belirtildi. 
     Kardeşi Hüsnü Abdu da, ''Onu oraya kim gönderdiyse aptaldır. Çünkü İsrailliler ona iki tokat atınca, onu oraya kimin gönderdiğini hemen söyleyecek'' dedi. 

     
</TEXT>
</DOC>
