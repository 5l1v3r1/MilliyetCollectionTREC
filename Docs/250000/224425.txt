<DOC>
<DOCNO> 224425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun23.html </URL>
<DATE> 2004/03/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şeyh Yasin'in öldürülmesi... Dünyadan tepkiler 
</HEADLINE>
<TEXT>

     Japonya, İsrail'in Hamas'ın ruhani lideri Şeyh Ahmed Yasin'i öldürmesinin, bölgede şiddeti tırmandırmasından endişe ettiğini bildirdi ve İsrail'e itidal çağrısında bulundu. 
     Hükümet yetkilisi Yasuo Fukuda, İsrail'den sükunetin sağlanması için çaba göstermesini istediklerini söyledi. 
     Japonya Dışişleri Bakanı Yoriko Kawaguçi de, Filistinlilere sükunet çağrısında bulunarak, durumun kötüleşmemesi için Filistinlilerin soğukkanlı davranacağını umduklarını belirtti. 
     
     KUVEYT 
     ABD'nin Arap dünyasındaki müttefiklerinden Kuveyt de suikastı kınadı. 
     Kuveyt Başbakanı Şeyh Sabah El Ahmed El Sabah, gazetecilere yaptığı açıklamada, ''Şiddet artacak, çünkü şiddet her zaman şiddet doğurur'' dedi. 
     Kuveyt Dış İlişkiler Komitesi Başkanı Muhammed El Saker ise ''İsrail'in Hamas'ı terörist örgüt olarak nitelendirdiğini, ancak aslında İsrail'in bir terörist devlet olduğunu'' belirtti. 
     
     ÜRDÜN 
     İsrail-Filistin barışı için Mısır'la birlikte arabuluculuk yapan Ürdün'ün Başbakanı Faysal El Fayez de, suikastın barış fırsatlarını riske attığını söyledi. 
     
     LÜBNAN 
     Lübnan Devlet Başkanı Emil Lahud, ''İsrail, şiddetin Filistinlilerin arzularını bastırabileceğini sanıyorsa yanılıyor'' diyerek, ''bir sembolü öldürmenin direnişi artıracağını'' belirtti. 
     Lahud, İsrail'in, işgal ettiği Filistin topraklarındaki akıbetinin Güney Lübnan'daki gibi olacağını ileri sürdü. 
     
     İRAN 
     İran Dışişleri Bakanlığı sözcüsü Hamid Rıza Asefi ise ''bunun bir suç eylemi ve Siyonist rejimin barbarlığının örneklerinden olduğunu'' söyledi ve İsrail'in kendi kazdığı kuyuya düşeceğini belirtti. 
     
     ABD 
     ABD Dışişleri Bakanlığı sözcüsü Lou Fintor da, taraflardan soğukkanlı ve itidalli olmalarını istedi. 
     
     AVUSTRALYA 
     Avustralya Dışişleri Bakanlığı sözcüsü Chris Denny, itidal çağrısında bulundu, ancak Yasin'in yıllardır onlarca İsraillinin öldüğü intihar saldırılarını desteklediğini de sözlerine ekledi. 
     
     İNGİLTERE 
     İngiltere Dışişleri Bakanı Jack Straw da, İsrail'in Yasin'i öldürmesini kınadı. Straw, AB dışişleri bakanları toplantısı için Brüksel'e gelişinde yaptığı açıklamada, İsrail'in kendini savunma hakkı olduğunu ancak bunu yaparken uluslararası hukukun dışında yöntemler kullanamayacağını ifade etti. 
     Yasin'in öldürülmesinin '''kabul edilemez'' olduğunu kaydeden Straw, İsrail'in eyleminin terörizmle mücadeleye yardım edemeyeceğini söyledi. 
     Bu arada, diğer AB ülkelerinden Polonya, Lüksemburg ve Danimarka dışişleri bakanları da benzer açıklamalarda bulunarak, Hamas yandaşları tarafından yapılacak misillemelerin Avrupa'ya sıçrayabileceği endişelerini dile getirdiler. 
     
</TEXT>
</DOC>
