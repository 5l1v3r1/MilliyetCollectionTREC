<DOC>
<DOCNO> 212433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sontur11.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Sinanoğlu, Erdoğan'ın ABD ziyaretini değerlendirdi... 
</HEADLINE>
<TEXT>

     Prof. Dr. Oktay Sinanoğlu, ''Müzakerelerde bulunanların kendi kimliklerine sahip olmaları, kendilerine güvenmeleri ve karşı tarafla ezilmeyecek, her şeye eyvallah demeyecek şekilde müzakereler yapması gerekir. Ben Başbakan Erdoğan'da bunu gördüm'' dedi. 
     ''Türk Einstein''i olarak nitelendirilen Prof. Dr. Sinanoğlu, Başbakan Recep Tayyip Erdoğan'ın ABD ziyareti ve Amerikan Türk Dernekleri Asamblesi ATAA Kongresi'nin açılışındaki konuşmasına ilişkin soruları cevaplandırdı. 
     Prof. Dr. Sinanoğlu, Başbakan Erdoğan'ın ABD seyahatini nasıl değerlendirdiği sorusunu yanıtlarken, ikili ilişkilerin ABD, AB veya başka ülkelerle olsun, sağlam temellere oturması ve Türk tarafını köleliliğe doğru götürmemesi gerektiğine dikkati çekti. 
     Her ülkenin, kendi haysiyetine, kendi kimliğine, kendi kültürüne ve kendi çıkarlarına, halkının çıkarlarına sahip olması ve eşitler arasında, ülkeler arasında onurlu münasebetler olması gerektiğini vurgulayan Prof. Dr. Sinanoğlu, şöyle devam etti 
     ''Eğer bu olursa kalıcı barış olur. Aksi taktirde, her zaman, Batı'nın her bulaştığı yerde, asırlardır olduğu gibi, 'ezenler ve ezilenler, patronlar ve köleler' oluşur. 
     Onun için ilişkilerde, müzakerelerde bulunanların da kendi kimliklerine sahip olmaları, kendilerine güvenmeleri ve karşı tarafla ezilmeyecek, her şeye eyvallah demeyecek şekilde müzakereler yapılması gerekir. Ben Başbakan'da bunu gördüm. Ve çok memnun oldum. Çünkü çoğu zaman bu böyle olmamıştır maalesef.'' 
     
     ''ÖYLE KONULAR VARDIR Kİ, GÖRÜŞ AYRILIĞI KABUL EDİLEMEZ'' 
     Prof. Dr. Sinanoğlu, Başbakan Erdoğan'ın ATAA Kongresi'nin açılışında yaptığı konuşmayı değerlendirirken de, ''Erdoğan'ın çok takdir edilecek, her Türk'ün takdir edeceği olağanüstü bir konuşma yaptığını'' ifade ederek, güncel siyasetle ilgili şeylerin yanı sıra çok önemli şeyler söylediğini belirtti. 
     Türkiye'nin 1945'den sonra, adım adım bölük pörçük edilip, milletin birbirine düşürüldüğünü ve birbiriyle konuşamaz hale getirildiğini dile getiren Prof. Dr. Sinanoğlu, artık bunun düzelmekte olduğunu söyledi. 
     Prof. Dr. Sinanoğlu, şöyle devam etti 
     ''Çeşitli kesimler arasında fikir ayrılıkları doğaldır ama, öyle konular vardır ki görüş ayrılıkları kabul edilemez. Mesela, 'Türkiye Türklerin vatanıdır', 'Türklerin dili Türkçe'dir' bu konularda herkesin hemfikir olması gerekir. 
     Herkesin, ayrıntıları bir tarafa bırakarak, her türlü düşüncede, olanın bu konularda birleşmesi gerekir. Başbakan, aşağı yukarı bunu telkin etti. Çok mütehassis oldum. Böyle şeyler, hükümetlerden pek duyulmaz.'' ''Öncelikle, vatanımızın, Türkçe'mizin, Türk kültürümüzün elden gitmemesi lazım'' diyen Prof. Dr. Sinanoğlu, ABD'de oturan Haitili zenci bir araba tamircisinin kendisine dediği gibi, ''kültür giderse her şeyin gideceğini'' söyledi. 
     Küreselliğin ancak eşitler, eşit haklara sahip olanlar, kendi haysiyetine, kendi kültürüne sahip olanlar arasında olduğuna dikkati çeken Prof. Dr. Sinanoğlu, ''Yoksa birisi öbürünün kölesi olur. Ve gördüm ki Sayın Başbakan, bu derin meselelerin, söylediğinden de öte bilincindedir. Vatanı için, Türk Dünyası için, İslam Dünyası için, insanlık için bu uğraşıda olanlara milletimizin tüm insanlığın destek vermesi icap eder'' diye konuştu. 
     
     ''HOŞGÖRÜ BATI'DAN ÇOK FAZLA BİZİM KÜLTÜRÜMÜZDE VAR'' 
     Başbakan Erdoğan'ın, ''Ortadoğu'ya yayılabilecek bir Türk modeline'' ilişkin görüşleriyle ilgili olarak da, Prof. Dr. Sinanoğlu, demokrasi anlayışının, bütün insanların değerlerine inanmanın, Batı'dan çok daha fazla Türk kültüründe bulunduğunu söyledi. 
     Prof. Dr. Sinanoğlu, ''Batı'da biraz hoşgörü belirtisi varsa, bunu tarihte Türklerden öğrenmişlerdir. Bizim kültürümüzde insana değer vardır. Tarih boyunca, Batı'nın başka ülkelerde yaptıklarını hiçbir yerde yapmamışızdır'' dedi. 
     Türkiye Türklerinin sadece Asya ile Avrupa'nın ve Ortadoğu'nun coğrafi olarak merkezinde bulunmadığı, bu kültürlerin bütünüyle haşır neşir olduğunu belirten Prof. Dr. Sinanoğlu, ''Oralara kültürümüzden çok şeyler vermiş, bazı şeyler almış ve hepsini anlayan, hepsiyle ilişki kurabilen, sevgi ve insanlık gösterebilen tek milletiz. Bu hasletlerimizi koruduğumuz zaman, insanlık için bir zenginlik kaybolmamış olur. Bu çok önemlidir'' diye konuştu. 
     
     ''DEMOKRASİ DÜŞMANLIĞI VE İSLAM DÜŞMANLIĞI'' 
     Prof. Dr. Sinanoğlu, bu tezin olumlu sonuç verip vermeyeceği yönündeki soruya ise şu karşılığı verdi 
     ''Sayın Başbakan'ın dediği gibi Türkiye, bunları yapmış, başarmıştır. Bu anlayışın Ortadoğu'nun başka yerlerine de yayılması tabii iyi olur. Bunları birilerinin demokrasi düşmanlığına, diğer bir kesimin de İslam düşmanlığına çevirmeleri son derece yanlıştır. Maalesef bizim aydınlarımızda bu iki yanlış da olmuştur. 
     Ortadoğu ve Arap dünyasına bakarsanız. Bunlar Osmanlı'dan ayrılmalarından sonra krallarla falan idare edilmişlerdir. Hatta İslam kılığında olsa da İslam'a zararlı tarafları olmuştur.'' ''AK Parti'nin ''muhafazakar demokrasi'' yaklaşımı konusunda ne düşünüyorsunuz '' sorusuna, Prof. Dr. Sinanoğlu, ''Başbakan'ın konuşmasında belirttiği gibi 'İslamcı yapı' yanlıştır. Müslüman, Müslüman'dır, ama ''İslamcı'' ne demek Hiçbir manası yok, Batı'nın taktığı bir laftır'' karşılığını verdi. 
     Kendi gayeleri için, çeşitli grupların gayelerine hizmet için ''Müslümanlık-fundamentelist-terörist'' formülünün icat edildiğini ifade eden Prof. Dr. Sinanoğlu, ''Ben önce bunu Amerika'da gördüm. 6 ay içerisinde bu hava bütün Amerika'ya yayıldı. Aslında Amerika'da Müslüman düşmanlığı şeklinde bir hava yoktu. Buradaki pek çok insan, çeşitli ülkelerden Müslümanlar, Müslüman olduklarını söylemekten çekinir hale geldiler. Camiler polisin kontrolü altında. Bu tuzağa düşmemek gerekir'' diye konuştu. 
     Başbakan Erdoğan'ın da belirttiği gibi, gerçek Müslüman'ın terörle, öldürmekle hiç bir alakası olmadığını ve olamayacağını ifade eden Prof. Dr. Sinanoğlu, ''Bazı tespitleri iyi yapmak lazım. Çoğu zaman bir taşla iki kuş vurulmaktadır. Düşman biri, terörist pozunda istediklerini temizlemekte, ondan sonra da bunu, kendi icat ettiği kuruluşlara, 'islami' dediği yerlere ithaf etmekte, dolayısıyla bir taşla iki kuş vurmakta. Bu tuzaktan muhakkak kurtulmamız lazım'' dedi. 
     Prof. Dr. Sinanoğlu, Başbakan Erdoğan'ın bütün Türklerin, Amerika'daki Türkler arasında işbirliğinin arttırılması ve toplu halde seslerini duyurmaları konusunda iyi yönde telkinlerde bulunduğunu belirterek, Erdoğan'ın bu tavrını takdirle karşıladığını sözlerine ekledi. 
     
</TEXT>
</DOC>
