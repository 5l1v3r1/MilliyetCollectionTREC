<DOC>
<DOCNO> 224598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur23.html </URL>
<DATE> 2004/03/22/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"Define bulduk" dediler ama... 
</HEADLINE>
<TEXT>

     Manisa'da define bulduklarını söyleyerek sahte altınla dolandırıcılık yapmak istedikleri iddiasıyla 2 kişi tutuklandı. 
     Alınan bilgiye göre, Manisa Otogarı'nda Muharrem Çelik ve Ramazan Sarı'nın kavga ettiğini gören polis, bu kişilere müdahale etti. 
     Karakola götürülen Muharrem Çelik, özürlüler tiyatrosunda çalıştığını ve bu tiyatroda oyunculuk yaptığı için tanıdığı özürlü Kasım Demir'in kendisini telefonla arayıp, arkadaşının define bulduğunu ve satmak istediğini söylediğini, bu nedenle Manisa'ya geldiğini anlattı. 
     Çelik, Akpınar Mahallesi'nde buluştukları Yılmaz A, Kasım Demir ve Ramazan Sarı'nın paket içindeki altınları kendisine gösterdiğini ve 3 adet numune altın vererek, teminat olarak da 100 dolar aldıklarını, otogarda altının sahte olduğunu anlayınca kendisini yolcu etmeye gelen Ramazan Sarı ile kavga ettiklerini söyledi. 
     Ramazan Sarı ile olaya karıştığı ileri sürülen Kasım Demir de yakalanarak gözaltına alındı. 
     Adliyeye sevk edilen Ramazan Sarı ve Kasım Demir tutuklanarak cezaevine konulurken, Yılmaz A'nın aranmasına devam edildiği bildirildi. 
     
</TEXT>
</DOC>
