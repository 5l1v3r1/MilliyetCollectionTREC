<DOC>
<DOCNO> 215601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/magazin/amag.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yarışma daha 'kanlı' olacak 
</HEADLINE>
<TEXT>

   Türkstar'ın sivri dilli jüri üyesi Armağan Çağlayan'a göre yarışma bu kez çok çetin geçecek, çünkü daha iyi sesler var 
      İlknur Gülmez 
   
   Kanal D'de 25 Mart'tan itibaren ekrana gelecek yarışma programı Türkstar'ın jüri üyelerinden Armağan Çağlayan'a göre yarışma ilkine göre çok daha renkli geçecek. 
   Ahmet San, Ercan Saatçi ve Zerrin Özer'le birlikte İzmir ve Antalya'da yaptıkları elemeleri değerlendiren Çağlayan, "Bu kez 13'e kalmak biraz daha 'kanlı' olacak. Jüri arasında çok büyük kavgalar çıkacak. Çünkü, ilkine göre çok daha güçlü ve iyi sesler var" dedi. Çağlayan, İzmir ve Antalya'daki izlenimlerini Milliyet'e anlattı 
   
   Onlarla çay içtim 
   "Türkstar'ın İzmir elemelerine 5 bin, Antalya elemelerine ise 2 bin kişi başvurdu. Gece 3'lerde otelin kapısında kuyruğa giriyorlar. Antalya'da fırtınanın olduğu gece yarısı 300 kişi otelin yanındaki taksi durağında yattı. Onları görünce vicdan azabı çektim. Ben sıcakta yatarken onlar dondurucu soğukta sabah olmasını bekliyordu. Dayanamadım ve gece yarısı onların yanına gittim. Sohbet edip, çay içtim. Sabah 9.00'dan gece 23'e kadar insanüstü bir çabayla gelenleri dinliyoruz. İzmir'de 100 kişi, Antalya'da ise 1000 kişi dinledik. Aslında saat 20.00'de bitirmemiz gerekiyor. Bırakıp gideriz ama içimiz elvermediğinden kalabildiğimiz kadar kalıyoruz." 
   
   Benden korkuyorlar 
   "İlkine göre daha bilinçli adaylar geliyor. Adayların çoğu benden korkularına kılık kıyafetlerine özen gösterdi. Çoğu ciddi hazırlık yapıp geldi. İlkinde Yıldız Tilbe'nin 'Çabuk Olalım Aşkım' şarkısı içimizi baymıştı. Elemeye katılanların çoğu bu şarkıyı söylemişti. İzmir ve Antalya'daki elemelerde gördük ki, bu kez de Burak Kut'un 'Bebeğim', Haluk Levent'in 'Zor Aşk' ve Hakan Altun'un 'Telefon' isimli şarkıları favori." 
   
   Elazığ'dan gelen anne 
   "İlk 13'e kalmak bu kez biraz kanlı olacak. Jüri arasında büyük kavgalar çıkacak gibi görünüyor. Çünkü çok iyi adaylar var. Konservatuvar mezunları da var, turistik yerlerde solistlik yapanlar da.. Adam kalkıp Mardin'den İzmir'e gelmiş. İzmir'de sıra gelmeyince 40 kişilik bir grupla otobüs tutup Antalya'daki elemelere katılmış ama seçilemedi. Bir anne Elazığ'dan erkek çocuğunu kaptığı gibi Antalya'daki seçimlere gelmiş, dinledik ama seçilemedi, biz de üzüldük." 
   
   Müdürü iki hoca tuttu 
   "Mardin'den bir çocuk geldi. İlkokul mezunu bile değil ama inanılmaz güzel şarkı söylüyor. Dinleyince çok etkilendik ve seçtik. Bir de İzmir Hilton Oteli'nde kalırken orada komi olarak çalışan bir çocukla tanıştım. Sesi çok güzeldi. Elemelere katılmasını söyledim. İlk başta ikna olmadı ama ısrarım sonucunda 'Tamam' deyip elemeye katıldı ve seçildi. Seçildikten sonra otelin Genel Müdürü geldi ve bizimle konuştu. Çocuğa iki müzik hocası tuttu ve çalıştırmaya başladı." 
   
   Sakat geldi, yürüyüp gitti 
   "İzmir'de çok ilginç bir şey yaşadık. İlk yarışmadaki Serkül Kan'ı görüp bizi etkilemek isteyen biri tekerlekli sandalyeyle geldi. Dinledik ama elendi. Güvenlik görevlileri, bu kişinin çıkışta yürüyerek gittiğini söyleyince şoke olduk. Ayrıca bolca Bayhan taklidi geliyor ve onları hemen eliyoruz. İnşallah özgün tarzda birini bulacağız." 
   
   'Diksiyonum kötüyse neden beni istediler'    Türkstar yarışmasının sunucularından Gamze Özçelik, "Diksiyonu kötü, onu veto ettik" diyerek kendisini eleştiren Popstar 2 yapımcılarına tepki gösterdi. Yarışmada sunuculuk yapması için ilk teklifin kendisine geldiğini ama kabul etmediğini söyleyen Özçelik, şunları söyledi "Osmantan Erkır ile iyi anlaşıyorduk ve Osmantan başka kanala geçince doğal olarak ilk olarak sunuculuk teklifini bana getirdi. Hatta teklif üzerinde birkaç gün ısrar ettiler ama ben zaten Medyapım ile anlaşma yapmıştım." 
   
   AShow TV'nin aldığı sadece isim hakkı    MAGAZİN SERVİSİ 
   Kanal D Genel Müdürü Murat Saygı ile Medyapım Genel Müdürü Fatih Aksoy, Türkstar'a ilişkin polemiklere son noktayı koymak için ortak bir açıklama yaptı. Saygı ve Aksoy, yazılı açıklamalarında şu görüşlere yer verdi 
   "Türkstar'ı Kanal D'de daha önce Popstar yarışmasını yapan ekip yapmaktadır. Yani programın kanalı aynı olduğu gibi yapım ve yönetimini üstlenen yapım şirketi de aynıdır. Jüri üyeleri Armağan Çağlayan, Ercan Saatçi, Zerrin Özer ve Ahmet San yine hem Anadolu seçmelerinde hem de finallerde jüride bulunacak, Haldun Dormen, Gamze Özçelik ve Seray Sever de sunuculuklarına Türkstar'da devam edecektir. Dolayısıyla Show TV'nin aldığı bir tek isim hakkıdır. Bu da Fatih Altaylı'yı almadan 'Teke Tek', Uğur Dündar'ı almadan 'Arena' veya oyuncu ve yapımcıyı almadan 'Kınalı Kar'ı yapmaktan farklı bir şey değildir. 
   Öte yandan bu projeye ilişkin yapımcı, sunucu ve jüri üyelerine iş teklif edip, kabul edilmedikleri için ekranlardan karalanmaları da yayın etiği açısından düşündürücüdür." 
   
   
</TEXT>
</DOC>
