<DOC>
<DOCNO> 206165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yasam/yas03.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Selen temizdi Doz fazla geldi' 
</HEADLINE>
<TEXT>

   Eroin komasından çıkan Irmak Kahya, Selen'in sonunu anlattı Tedaviden çıkmıştı. Temiz olduğu için, o dozu kaldıramadı 
      ERDAL KILINÇ, SERHAT ÜNAL İstanbul 
   
   Beykoz'da, arkadaşının evinde aldığı yüksek dozda eroin sonucu ölen üniversite öğrencisi Selen Atılgan'a uyuşturucuyu satan kişi olarak aranan Irmak Kahya 25 , "Selen'in ölümü bana ders oldu. Tedavi olmak istedim. Ancak hastaneden çıkar çıkmaz aldığım eroin az daha beni öldürüyordu" dedi. 
   Yalova'da, belediyeye ait bir umumu tuvalette 30 Aralık günü eorin komasına girmiş halde bulunan ve Bursa Devlet Hastanesi'nde gördüğü tedavinin ardından Atılgan'ın ölümüne ilişkin arandığı gerekçesiyle gözaltına alınan Irmak Kahya, önceki gece İstanbul Narkotik Şube Müdürlüğü'ne getirildi. 
   
   'Ailesi çok uğraştı' 
   Yaklaşık iki yıldır Selen Atılgan ve erkek arkadaşı İlkay Güven'i tanıdığını belirten Kahya'nın, ifadesinde şöyle dediği öne sürüldü "Uyuşturucuya ihtiyaçları olduğu zaman beni ararlardı. Olay gecesi İlkay aradı. Yaklaşık beş yıldır kullanıcıyım, onları uyuşturucuyu aldığım yere götürdüm. Selen'le bir yıldır görüşmüyordum. Ailesi tedavi olsun diye Batman, Antalya hatta yurtdışına bile göndermişti. Selen, en son üç ay Balıklı Rum Hastanesi'nde tedavi gördüğünü söyledi. Kanı temizdi. Bir miktar eroini alarak yanımdan ayrıldılar." 
   Daha sonra Selen'in 'altın vuruş'tan öldüğünü öğrendiğini anlatan Kahya, ibret verici ifadesine şöyle devam etti 
   
   'Onu duyunca, yattım' 
   "Selen'i duyunca, bağımlılıktan uzun süredir kurtulmak istediğim için hemen Balıklı Rum Hastanesi'ne yattım. 15 gün tedavi olup ayrıldım. Kısmen temizdim, ama dayanamadım. Bir miktar uyuşturucu aldıktan sonra Çınarcık'taki adrese gittim. Eroini koluma enjekte ettiğimi hatırlıyorum. Gözlerimi hastanede açtım. Arkadaş ortamından edindiğim alışkanlık beni az daha öldürüyordu." 
   Kahya, daha sonra Beykoz Adliyesi'ne sevk edildi. Kahya 28 , Beykoz Adliyesi'nde tutuklanarak cezaevine gönderildi. 
   
   
</TEXT>
</DOC>
