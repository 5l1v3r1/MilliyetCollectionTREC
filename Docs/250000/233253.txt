<DOC>
<DOCNO> 233253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur16.html </URL>
<DATE> 2004/04/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
''Son Tango'' operasyonu davası... 13 sanığın yargılanmasına başlandı 
</HEADLINE>
<TEXT>

     ''Son Tango'' adı verilen operasyon kapsamında haklarında dava açılan 13 sanığın yargılanmasına başlandı. 
     İstanbul 2 No'lu DGM'deki duruşmaya, tutuklu sanıklar Urfi Çetinkaya, Enver Sari, Mehmet Ali Yılmaz, Suat Seyfi Şark, Mehmet Yılmaz, Hasan Çüter, Sadrettin Çekici, Hüseyin Uysal, Seracettin Dinçer, Faruk Alpaslan ve Nejdet Kaya ile tutuksuz yargılan Orhan Tekin ve Muzaffer Dinçer katıldı. 
     Davanın ilk duruşması, sanıkların kimlik tespitlerinin yapılmasıyla devam ediyor. 
     ''Son Tango'' adı verilen operasyonda, 505 kilogram eroin ele geçirilmişti. 
     
     ÇETİNKAYA BANA YAPILAN KOMPLO 

     ''Son Tango'' adı verilen operasyon kapsamında haklarında dava açılan sanıklardan Urfi Çetinkaya, ''Bu, bana yapılan bir komplodur'' dedi. 
     İstanbul 2 No'lu DGM'deki duruşmada, sanıkların kimlik tespitleri yapıldı. Bu sırada müteahhit olduğunu ifade eden Urfi Çetinkaya, kesinleşmiş cezası ve sabıkası bulunmadığını söyledi. 
     Daha sonra sorgusu yapılan Çetinkaya, hakkındaki suçlamayı kabul etmediğini belirterek, ''Bu, bana yapılan bir komplodur. Bir güç var. Ben, 4 senedir karanlık güçlerle uğraşıyorum. Beni içeride tutuyorlar'' dedi. 
     Mahkeme Heyeti Başkanı'nın, ''Müfettiş İstiyorum'' adlı kitabının dosyaya geldiğini söylemesi üzerine Çetinkaya, ''Kitapta 5'te 1'ini anlattım'' diye konuştu. 
     İstanbul 3 No'lu DGM'de başka suçtan tutuklu yargılanırken, bazı avukatların kaldığı cezaevine geldiğini anlatan sanık Urfi Çetinkaya, şöyle devam etti 
     ''Bunların isimlerini veremiyorum. 'Biz mahkemeye baskı yapıyoruz, seni tahliye ettirmiyoruz' diyorlardı. 10 milyon dolar verirsem tahliye olacağımı söylüyorlardı. 25 Haziran 2003'te tahliye olunca, 26 Haziran'da bu güçler medyaya da talimat vererek asparagas bir haber yaptılar. 
     Tekrar komplo yaptılar. Demire raptiye monte olmaz. 26 Haziran'da tutuklanmayı beklerken, 4 ay evimde kalmama müsaade ettiler. Sonra iddia edilen bu suçu bana yamadılar.'' Çetinkaya, Mahkeme Heyeti Başkanı'nın, ''Kendisiyle cezaevinde görüşen kişilerin kim olduğunu'' ısrarla sorması üzerine, ''Bu kişiler, bazen JİTEM, bazen de MİT adına benimle görüştüklerini söylüyordu'' dedi. 
     Mahkeme Başkanı'nın ''Bu güçler niye seninle uğraşıyor '' şeklindeki sorusunu da Çetinkaya, ''Ben 10 milyon dolar nasıl vereyim Olsa da vermem'' diye cevaplandırdı. 
     İddianamede ''X1'' olarak geçen muhbirin evine geldiğini kabul etmeyen Çetinkaya, ''Bu kişi değil evime, çiftliğime dahi gelmişse ben bu suçu kabul ediyorum. Bu kişinin kim olduğunu biliyorum. Benim düşmanımdır. Evime, çiftliğime gelirse alnının ortasına kurşunu çakarım'' dedi. 
     Dosyada firari olarak aranan Talip Doğan'ın bacanağı olduğunu ve 4 yıldır görüşmediğini ifade eden Çetinkaya, kardeşleri Aydın Çetinkaya ve Erdoğan Çetinkaya ile de görüşmediğini ve kardeşlerinin düşmanı olduğunu söyledi. 
     Urfi Çetinkaya, Talip Doğan ile kardeşleriyle işbirliği yaptığı gerekçesiyle görüşmediğini ifade etti. 
     Duruşma, diğer sanıkların ifadelerinin alınmasıyla devam ediyor. 
     
</TEXT>
</DOC>
