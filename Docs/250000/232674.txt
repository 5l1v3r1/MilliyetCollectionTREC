<DOC>
<DOCNO> 232674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/spo03.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prso için atak 
</HEADLINE>
<TEXT>

   Galatasaray yabancı transferinde rotayı Beşiktaş'ın prensipte anlaştığı Hırvat futbolcuya çevirdi. Sarı - Kırmızılı yönetim, Prso için kesenin ağzını açacak 
      ERHAN TELLİ 

   
   Pusuda bekliyorlar 
   BEŞİKTAŞ ile prensip anlaşması yaptığı iddia edilen Monaco'nun yıldızı Prso, Galatasaray'ın transfer listesinde de ilk sıraya çıktı. Sarı - Kırmızılı kulübün sezon sonunda serbest kalacak olan Hırvat futbolcu ile kısa bir süre içinde anlaşmayı planladığı öğrenildi. Fransız kulübünün, Şampiyonlar Ligi maçlarının bitmesinin ardından yönetimin düğmeye basacağı açıklandı. 
   
   1.5 milyon Euro 
   SARI - Kırmızılılar'ın, gelecek sezon Avrupa Kupaları'na katılamama dezavantajını parayla kapatmayı planladığı belirtildi. Galatasaray'ın Prso ile transfer pazarlığına 1.5 milyon Euro'dan başlayacağı öğrenildi. Hırvat golcü, Beşiktaş'a söz vermesine karşın Galatasaray'a da sıcak bakıyor. Prso'nun menajeri, gelen tekliflere göre son kararlarını vereceklerini dile getirdi. 
   
   İpleri koparıyor 
   PRSO geçtiğimiz hafta içinde Monaco Kulübü ile masaya oturdu. Hırvat futbolcu, Fransız yöneticilerden gelen yıllık 800 bin Euro'luk teklifi geri çevirirken, en az iki yıllık sözleşme şartı koştu. Ancak Monaco kulübü bu teklife yanaşmadı. İki cephe arasındaki görüşmelerin sona erdiği ve Prso'nun sezon sonunda ayrılmasının artık kesinleştiği iddia edildi. 
   
   Topmöller iddiası    ALMANYA'NIN Hamburg takımını çalıştıran ünlü teknik adam Topmöller'in Galatasaray'dan teklif gelmesi durumunda kabul etmeye hazır olduğu bildirildi. Tecrübeli çalıştırıcının, "Galatasaray beni daha önce de istedi. Avrupa Kupaları'na katılamaması önemli değil. Mühim olan 100. yılda ligi şampiyon bitirmeleri. İsterlerse seve seve giderim" dediği iddia edildi. 
   
   Kıran'dan yalanlama    GALATASARAY Asbaşkanı Turgay Kıran, Schaefer'i İstanbul'a kendisinin getirttiği yolundaki iddiaları yalanladı. Kıran, "Schaefer'i almayı düşünseydik, buraya getirmez, dışarda görüşürdük. Futbolun sorumlusu Ergun Gürsoy'dur. Ben karışmam. Ortalığı bulandırmasınlar. Adamın İstanbul'da kaldığı saat dilimi belli. Bu sürede nasıl görüşmüş olabiliriz ki " dedi. 
   
   Çalışmalar başlıyor    DENİZLİSPOR galibiyetiyle birlikte rahat bir nefes alan Galatasaray, Malatya maçının hazırlıklarına bugünden itibaren başlayacak. Teknik Direktör Hagi, zorlu deplasmandan galibiyetle dönmek istediklerini söyleyerek, "Kalan maçları bize yakışır bir şekilde bitirmeliyiz" dedi. Bu arada sakat olan Hakan Şükür'ün bugün takımla birlikte idmanlara başlaması bekleniyor. 
   
   
</TEXT>
</DOC>
