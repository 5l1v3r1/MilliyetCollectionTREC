<DOC>
<DOCNO> 217903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yasam/yas01.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kanseri çözdük, ilgilenen çıkmadı' 
</HEADLINE>
<TEXT>

   AIDS ve kansere genetik çözüm, kendini şarj eden motor gibi projeler geliştiren Mardin Lisesi öğrencisi 6 genç, dikkate alınmamaktan yakınıyor 
      ADNAN AVUKA Mardin DHA 
   
   Mardin Lisesi'nde öğrenim gören ve yaşları 16 - 18 arasında 6 genç, kendilerini bilime adayarak "kendini şarj edebilen motor", "bitkilerden elde edilen ilaçlarla kanser çözümü ve tedavi yöntemleri", "AIDS ve kansere genetik çözüm", "çok amaçlı helikopter", "ucuz ve külfetsiz elekro kimyasal pil" ve "mekaniğin matematiksel ve geometriksel olarak açıklanması" gibi projelere imza attı. Gençler kendilerine sahip çıkılması halinde daha da önemli projeler üretebileceklerini söyledi. 
   Mardin Lisesi 2. sınıf öğrencileri Bedevi Çokan, Nazım Aksoy, Mehmet Halim Aydın, Mehmet Şan, Murat Düz, Musa Ağleman, çocukken okudukları bazı bilim adamlarının hayat hik yelerinden etkilendi ve liseye geldiklerinde de bilimsel çalışmalara ağırlık verdi. Kendilerine "Üretken Beyinler Grubu" adını veren gençler öğretmenlerinin bilime ilgileri ışığında tıp, fizik, kimya, biyoloji ve mühendislik alanında araştırmalarını sürdürdü. 
   Gençleri çevrenin ilgisizliği daha da hırslandırdı. Maddi sıkıntılarla karşı karşıya olmaları ve ailelerinin bu işten vazgeçip üniversiteye hazırlanmaları yönündeki telkinlerinden de yılmayan gençler, hem sınavlara hazırlandı hem de çalışmalarını geliştirdi. Gençler bilimsel çalışmaları nedeniyle ödüller aldı. 
   Projelerinin deneysel, teoriksel ve pratiksel bütün çalışma şekillerine sahip olmalarına rağmen yaşları genç olduğu için ciddiye alınmadıklarını ifade eden gençler, İsviçre, ABD, Kanada ve Almanya gibi ülkelerin büyükelçiliklerine de faks ve mektup gönderdi. Gençler, halen bu ülkelerden yanıt bekliyor. 
   
   
</TEXT>
</DOC>
