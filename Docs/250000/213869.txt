<DOC>
<DOCNO> 213869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sondun10.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Jack Nicholson Bencilliğin her çeşidine hayranlık duyarım 
</HEADLINE>
<TEXT>

     Ünlü Amerikalı sinema yıldızı Jack Nicholson 66 , ''bencilliğin her çeşidine hayranlık duyduğunu'' söyledi. 
     Nicholson, Alman Der Spiegel dergisine yaptığı açıklamada, ''Bencilliğin her çeşidine hayranlık duyduğum için, yaptığımız tüm filmlerin tarihe geçeceğini söylemek istiyorum. Ümit ediyorum, çevirdiğim filmler 10, 20 yıl sonra da bugün olduğu kadar gerçekçi olacaklar'' dedi. 
     Başarısının, hangi rejisörlerle çalışması gerektiğini bilmesinden kaynaklandığını belirten Nicholson, ''Rejisörler de neyin iyi olduğunu bildikleri için beni istediler. Bu nedenle günahlarımdan olduğu kadar başarılarımdan da sorumluyum. Günümüzde bu değişmiş olabilir, ancak ben insanların inançlarının ve duygularının yaşantılarını belirlediğine inanan insanlardanım'' diye konuştu. 
     Nicholson, terör endişesine sahip olup olmadığı şeklindeki bir soruya da, ''Evet, hem de sürekli bir şekilde. Dün akşam restoranda otururken bir patlama sesi duyduk, hala ne olduğunu bilmiyorum. Eskiden olsa, birinin piyano düşürdüğünü zannederdik. Bugün ise oturduğun yerin karşısındaki mezarlığa bomba mı konuldu diye düşünüyorsunuz'' diye karşılık verdi. 
     Film çekimlerinde yaşıyla ilgili zorluklar dışında her şeyi yapabileceğini kaydeden Nicholson, filmlerdeki cinsellikle ilgili olarak da, ''Avrupa ile ABD arasında bir fark var. Amerikalılar, filmi seksi olduğu zaman seviyor, Avrupalılar ise filmin içinde seks varsa'' dedi. 
     
</TEXT>
</DOC>
