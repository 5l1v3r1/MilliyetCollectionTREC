<DOC>
<DOCNO> 241683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko45.html </URL>
<DATE> 2004/05/21/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
TOBB, 2003 yılı ekonomik değerlendirme raporunu açıkladı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''2003 yılı siyasi ve ekonomik belirsizliklerle geçen yılların ardından, siyasi istikrarın sağlandığı ve ekonomide olumlu gelişmelerin yaşandığı bir yıl olmuştur'' dedi. 
     Yarın yapılacak Odalar Birliği'nin 59. Olağan Genel Kurulu öncesinde 2003 yılına ilişkin değerlendirmelerin yer aldığı ekonomik rapor açıklandı. 
     TOBB Başkanı Rifat Hisarcıklıoğlu, raporun önsözünde yazdığı yazıda, geçen yıl Türkiye'de yaşanan gelişmelerin kısa bir değerlendirmesini yaptı. Hisarcıklıoğlu, geçen yıl kamu harcamalarının öngörülen düzenin altında gerçekleştiğini ve Türk Lirası'nın reel olarak değer kazandığını bildirdi. 
     Yapısal reformlardaki yavaşlamanın, ekonomik büyümeye rağmen işsizlik oranındaki artış ve cari işlemler açığındaki yükselmenin olumsuz gelişmeler olarak dikkat çektiğine değinen Hisarcıklıoğlu, genel olarak 2003 yılının, siyasi ve ekonomik belirsizliklerle geçen yılların ardından siyasi istikrarın sağlandığı ve ekonomide olumlu gelişmelerin yaşandığı bir yıl olduğuna dikkat çekti. 
     Türkiye'nin temel sorunlarından birisi olan işsizliğin, 2003 yılında da önemini korumaya devam ettiğini belirten Hisarcıklıoğlu, ''İşsizlik oranındaki artış sadece bu günü değil, ülkemizin geleceğini doğrudan etkileyecek bir olgudur. Bu nedenle istikrar programları ile elde edilen başarıların kalıcı olması için işsizlik sorunu çözülmeli ve yapısal reformlar tamamlanmalıdır'' dedi. 
     
     RAPORDAN 
     Türk ekonomisinin değerlendirildiği raporda, yaklaşık son 30 yıl içinde Türkiye ekonomisinin çok sayıda kriz yaşadığı, Uluslararası Para Fonu IMF destekli istikrar programları ile bu krizlerin aşılmaya çalışıldığına vurgu yapıldı. Ancak istenen sonucun tam olarak sağlanamadığı belirtilen raporda, Türk ekonomisinin sorunlarından arınarak beklenen başarı düzeyini bir türlü yakalamadığı belirtildi. 
     Aksine sorunların zamanla daha da zorlaşıp karmaşıklaştığı ifade edilen raporda, krizin biri bitmeden bir diğerinin başladığı kaydedildi. 
     2003 yılının birinci üç aylık döneminde ekonomik gelişmeler Irak savaşından olumsuz bir şekilde etkilenirken, savaşın beklenenden kısa sürmesiyle geleceğei yönelik belirsizliklerin arttığı da anlatılan raporda, şu görüşlere yer verildi 
     ''Kişi başına GSMH, 2003 yılında ekonomide meydana gelen büyümenin yanısıra Türk Lirası'nın dolar karşısında değer kazanmasının da etkisiyle yüzde 30.2 artarak 3 bin 383 dolara yükselmiştir. Satınalma gücü paritesine göre de kişi başına reel GSYİH, bir önceki yıla göre yüzde 4.8 artarak 6 bin 718 dolar olmuştur. 1987 yılı fiyatlarıyla ise 2003 yılında kişi başına GSMH yüzde 4.2'lik artışla 1 milyon 742 bin lira olurken, 1997 yılı düzeyine gelememiştir.'' 2003 yılında ekonominin genelinde gerçekleşn büyümenin, lokomotif sektörlerden biri ve dşük bir istihdam yaratma kapasitesine sahip olan inşaat sektörüne yansımadığı belirtilen raporda, belediyeler tarafından yapı ruhsatı verilen toplam inşaat alanında 1998 yılında beri yaşanmakta olan düşüşün sona ermekle birlikte, yapı kullanma izin belgesi verilen yapıların inşaat alanındaki küçülmenin 2003 yılında da devam ettiği belirtildi. 
     
     2003'DE HEDEFLERE ULAŞILDI 
     Raporda 2003 yılı içinde belirlenen tüm hedef ve kriterlere ulaşıldığınada dikkat çekilirken, ancak 2003 yılında gerekli koşulların bir kısmı yerine getirilemediği için enflasyon hedeflemesi uygulamasına geçilemediğine dikkat çekildi. 
     Geçen yıl içinde mali disiplinede büyük ölçüde uyulduğuna dikkat çekilen raporda, özelleştirme çalışmalarının ise öngörüldüğü şekilde yürütülemediği ve kayda değer bir özelleştirme yapılamadığı belirtildi. 
     Raporda, geçen yıl Türk Lirası'nda meydana gelen reel değer artışının ihracatı olumsuz yönde etkilediğine de vurgu yapıldı. 
     
</TEXT>
</DOC>
