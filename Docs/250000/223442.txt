<DOC>
<DOCNO> 223442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko13.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
3 serbest ticaret anlaşması feshediliyor... 
</HEADLINE>
<TEXT>

     Macaristan, Polonya ve Slovakya'nın 1 Mayıs 2004 itibariyle AB'ye tam üye olması nedeniyle Türkiye'nin bu ülkelerle imzaladığı serbest ticaret anlaşmaları feshediliyor. 
     Halen yürürlükte olan anlaşmaların, 1 Mayıs 2004 itibariyle feshedilmesine ilişkin Türkiye Dışişleri Bakanlığı'nın, Macaristan, Polonya, Slovakya dışişleri makamları ile karşılıklı nota teatisi, Resmi Gazete'nin bugünkü sayısında yayımlandı. 
     Bu ülkelerin 1 Mayıs 2004'te AB'ye tam üye olması nedeniyle, AB ile imzalanan gümrük birliği anlaşması kapsamında, söz konusu 3 ülke ile karşılıklı ticarette gümrük vergileri ve fonlar kaldırılacak. 
     Türkiye, Macaristan ile 8 Ocak 1997'de, Polonya'yla 1999'da, Çekoslovakya ile de 29 Ağustos 1975'te serbest ticaret anlaşması imzalamıştı. 
     
</TEXT>
</DOC>
