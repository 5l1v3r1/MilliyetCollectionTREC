<DOC>
<DOCNO> 223127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko42.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan AK Parti güçlenerek yoluna devam ediyor... 
</HEADLINE>
<TEXT>

     Devlet Bakanı Ali Babacan, iktidardaki her partinin yıprandığını ve oy yitirdiğini hatırlatarak, AK Parti'nin ise daha da güçlenerek ve oylarını artırarak yoluna devam ettiğini bildirdi. 
     Bu sabah çeşitli temaslarda bulunmak üzere Amasya'ya gelen Devlet Bakanı Babacan'ı ilin girişinde AK Parti Amasya milletvekilleri, Amasya Valisi Hüseyin Poroy, AK Parti Amasya Belediye Başkan Adayı İsmail Özarslan ve çok sayıda partili karşıladı. 
     Öncelikle valiliği ziyaret eden Bakan Babacan, Vali Poroy'dan ilin sorunları hakkında bilgi aldı. 
     Daha sonra AK Parti il binasına geçen Babacan, burada yaptığı konuşmada, bugüne kadar alışılmışın dışında bir siyaset anlayışı ile hareket ettiklerini belirtti. 
     Türkiye'nin birikmiş sorunlarını tek tek çözmek için çaba harcadıklarını söyleyen Babacan, halkla iç içe olup sorunları dinlemeye çalıştığını kaydetti. Makamların geçici olduğunun bilincinde olduklarını da söyleyen Babacan, amaçlarının baştan başa Türkiye'yi imar edip, halkın hayır duasını almak olduğunu ifade etti. 
     Seçimlerden bu yana 16 ay geçmesine karşılık alnı açık ve başı dik olarak seçmenin karşısına çıktıklarını anlatan Bakan Babacan, ''O zaman, üç kişiden biri 'AK Parti' dedi. Bugün ise çalışmalarımız, yaptıklarımız sayesinde bu destek çok daha fazla arttı'' diye konuştu. 
     Halka hayal kırıklığı yaşatmayacaklarını, ne söz vermişlerse bunu yerine getireceklerini vurgulayan Babacan, ''Az sayıda söz vereceğiz ama bunları tutacağız'' dedi. 
     ''Hızlı yürüyene deli, yavaş yürüyene ölü derler'' atasözünü hatırlatan Babacan, 10 yıl, 20 yıl, 50 yıldır çözülemeyen sorunların kendi iktidarları döneminde çözülmeye başladığını söyledi. 
     Bazılarının bu başarıyı kıskanıp ''acaba neresine kulp taksam diye kıvranıp durduğunu'' söyleyen Babacan, ''Bazıları deli de diyor, varsın desinler bizler hizmetin çalışmanın halkın, ve hakkın delisi olduk. Bununla da gurur duyarız'' diye konuştu. 
     Ekonomideki sağlanan başarılara değinen Bakan Babacan, bu süreçte fabrikaların yeniden açıldığını, esnafın yüzünün gülmeye başladığını, işsizlerin de yavaş da olsa iş bulmaya başladıklarını kaydetti. 
     Enflasyonun düştüğü ancak bunun hissedilmediği yönündeki eleştirilere de cevap veren Babacan, yüksek enflasyon dönemlerini hatırlattı, tohuma, gübreye o dönemde her ay zam yapıldığını kaydetti. Şimdi ise enflasyonun artık dize getirildiğini, zorunlu olmadıkça zam yapılmadığını vurgulayan Babacan, devletin her kuruşunun nasıl harcandığının tek tek sorgulandığını söyledi. 
     
     ''SEÇİM SONRASINA ZAM BIRAKILMADI'' 
     Bazılarının ''Bunlar popülizm yapıyor, seçimden sonra zam yapar'' dediklerini hatırlatan Babacan, ''Ortada ne popülizm, ne israf, ne de seçim ekonomisi var. Hiç bir zam seçim sonrasına bırakılmadı'' diye konuştu. 
     Babacan, artık devlet eliyle istihdam döneminin bittiğini, devlet olarak üzerlerine düşenin gölge olmamak ve yatırımcının önünü açmak olduğunu ifade etti. 
     Öte yandan Bakan Babacan'ın konuşmasının sonunda AK Parti Belediye Başkan Adayı İsmet Özarslan'ın isim ve soyadını iki kez yanlış telaffuz etmesi tebessümlere neden oldu. 
     İl başkanlığında konuşan Belediye Başkan Adayı Özarslan da ne zaman tek başına iktidar olursa, o zaman hizmetin halka ulaştığını, Türkiye'nin ne çektiyse koalisyonlardan çektiğini belirtirken, bu güven ortamının kendilerini şımartmaması gerektiğini söyledi. 
     Daha sonra esnaf ziyaretinde bulunan Babacan, esnafla ve karşılaştığı vatandaşlarla kısa süreli sohbetler yaptı ve Amasya Sanayi ve Ticaret Odası'ndaki konuşmasının ardından Ezinepazar beldesine geçti. 
     Burada da kısa bir konuşma yapan Bakan Babacan, yıllardır atılamayan adımları büyük bir cesaretle attıklarını belirterek, sağlanan başarının ülkenin her yerinde hissedilmesi için yerel seçimlerin önemine dikkat çekti. 
     Bakan Babacan, ardından Çorum doğalgaz dağıtım şebeksi ilk kaynak töreni için Çorum'a gitti. 
     
</TEXT>
</DOC>
