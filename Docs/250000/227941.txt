<DOC>
<DOCNO> 227941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko34.html </URL>
<DATE> 2004/04/02/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Sarımsak fiyatları dibe vurdu... 
</HEADLINE>
<TEXT>

     Dünyanın en kaliteli sarımsağının yetiştirildiği Kastamonu'nun Taşköprü ilçesinde sarımsak fiyatları son 3 yılın en düşük seviyesine indi. 
     Geçen yıl, kilosu 8 milyon liraya kadar çıkan birinci kalite sarımsak, dün kurulan Alatarla Germeç Sarımsak Pazarı'nda 1 milyon liraya kadar düştü. 
     Kastamonu Ziraat Odası Başkanı Nahit İğdirli, sarımsağın fiyatının bu kadar düşmesinin iki nedeni olduğunu bildirdi. Bunlardan birincinin geçen yılki fiyatların yüksek olması ve çiftçilerin daha fazla ekim yapmasından kaynaklandığını kaydeden İğdirli, ikinci neden olarak da yurtdışına ihracatın geçen yıla göre, yüzde 60 oranında azalmış olmasını gösterdi. 
     İğdirli, Taşköprü ve Alatarla Sarımsak Pazarı'nda fiyatların son 3 yılın en düşük seviyesine gerilediğini belirterek, ''Planlı sarımsak üretimine biran önce başlanması gerekiyor. Tarım İl Müdürlüğü'nün planlı sarımsak üretimi için çiftçileri yönlendirmesini bekliyoruz'' diye konuştu. 
     Diğer yandan, Alatarla Germeç Sarımsak Pazarı'nda birinci sınıf büyük boy sarımsak fiyatı 1 milyon lira, ikinci sınıf orta boy 500-600 bin lira, üçüncü sınıf küçük boy sarımsak fiyatının da 200 bin lira ile 300 bin lira arasında alıcı buluyor. 
     
</TEXT>
</DOC>
