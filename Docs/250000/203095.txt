<DOC>
<DOCNO> 203095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/guncel/agun.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın belgeleri, altı hücreyi çökertti 
</HEADLINE>
<TEXT>

   Saddam'ın saklandığı çukurda bulunan belgeleri inceleyen ABD'li istihbarat uzmanlarının verdiği bilgiler doğrultusunda 14 hücreden 6'sı tespit edildi... 
      DIŞ HABERLER SERVİSİ 
   
   ABD güçleri, doğum yeri Tikrit yakınlarında cumartesi günü yakalanan Saddam Hüseyin'in çantasındaki belgelerin incelenmesi sonucu, bazı direnişçileri ele geçirdi. Saddam Hüseyin'in saklandığı çukurda bulunan belgelerde, direnişçilerin son dönemdeki saldırıları ve mali kaynaklarına ilişkin ayrıntılı bilgilere ulaşıldı. Birinci Zırhlı Tümen Komutanı Tuğgeneral Martin Dempsey, Bağdat ve çevresinde eylem yapan 14 hücreden 6'sının, Saddam'ın yanındaki belgeler sayesinde çökertildiğini belirterek, "Artık direniş hücrelerinin nasıl finanse edildiğini ve işleyişlerini biliyoruz" dedi. 
   
   Üç general yakalandı 
   Bağdat çevresinde bulunan yaklaşık 1000 aktif direnişçiden 100 - 200'ünün gerçek eylemciler olduğunu, diğerlerinin yaşanan kaostan maddi çıkar sağlamak için harekette yer aldığını söyleyen Dempsey, belgelerdeki bilgileri değerlendirerek üç eski Iraklı generalin yakalandığını da sözlerine ekledi. Saddam Hüseyin'in belgelerinde, direnişçilerin bir toplantısına katılanların isim listesi de bulunuyordu. Belgeler, Saddam Hüseyin'in eylemler üzerinde kontrolünün olmadığını, ancak direnişçilerin toplantılarda konuşulanların ayrıntılı raporlarını devrik lidere ulaştırdığını ortaya koydu. 
   
   'Sembolik figür olmuş' 
   Dempsey, "Saddam Hüseyin'in günlük operasyonları yönetiyor olması mümkün gözükmüyor. Ancak belli ki direnişçilerin sembolik figürüymüş. Çocukların babalarına haber vermesi gibi, direnişçiler de ona brifing veriyormuş" diye konuştu. 
   ABD Merkez Kuvvetler Komutanı Orgeneral John Abizaid de, Silahlı Kuvvetler Basın Servisi'ne yaptığı açıklamada, eski Irak ordusundan albay, yarbay rütbesindeki bazı isimlerin direnişin lokomotifliğini yaptığını tespit ettiklerini söyledi. 
   
   'Uyku' işkencesi yapılacak    Bilinmeyen bir yerde gözaltında tutulan Saddam Hüseyin'in sorgulanma yöntemine ilişkin belirsizlik sürüyor. ABD Savunma Bakanlığı ve CIA yetkililerinin 11 Eylül 2001'den itibaren terörizme karşı küresel mücadelede ele geçirilen kişilere sorguda işkence yapılmadığını söylemesine karşın, "uykusuz bırakma" gibi yöntemlerin kullanabileceğinin ima edilmesi dikkat çekti. 
   Bakanlığın onayı şart 
   The New York Times gazetesinin dünkü sayısında yer alan haberde, sorgu sırasında insan haklarının ihlal edilmediğini söyleyen üst düzey bir Pentagon yetkilisi, önemli kişilerden bilgi almak için sorgulamayı yürütenlerin "uykusuz bırakma" gibi yöntemlere başvurabileceğini söyledi. Ancak bunun için Bakanlık'tan onay alınması gerekiyor. 
   
   ABD'ye 3 aşamalı cihat... 
   NAMIK DURUKAN Tikrit 
   Saddam Hüseyin'in yakalanmasını h l kabullenemeyen Tikritliler, ABD'nin operasyonda zehirli gaz kullandığını iddia ediyor. Tikritli İmat El Acili, "Saddam Hüseyin'in teslim olduğu iddiası ABD uydurmasıdır" diyor. Acili, sözlerini şöyle sürdürüyor "Çocuklarımız büyüyünce birer Saddam olacak. Saddam savaş esiridir. Uluslararası mahkemede yargılanması gerekiyor. ABD'ye üç aşamalı cihat açacağız. Bunlardan biri maddi, diğeri manevi, üçüncüsü ise intihar şeklinde olacak." 
   
   Halkını utandırdı    Bazı Iraklılar, Saddam için 'Hiç erkeklik gururu yokmuş' derken, bazıları da 'Demir yumruk bu mu ' diye isyan etti 
   İktidar olduğu dönemde ülkesindeki tüm yayın organlarında "korkusuz, güçlü, sert kahraman" olarak lanse edilen Saddam Hüseyin'in, ABD askerlerine direniş göstermeden teslim olması, Irak halkını şoke etti. Washington Post gazetesi, Bağdat sokaklarında sıradan Iraklılara, devrik liderlerinin yakalanmasına ilişkin düşüncelerini sordu. Röportajlarda, Saddam döneminin bitmesine sevinen Iraklıların bile, eski liderlerinin durumundan "utanç" duydukları ortaya çıktı. Saddam rejiminin devrilmesine çok memnun olduğunu söyleyen Bağdatlı Şii esnaf Ebu Yaser, "İntihar etmesini beklerdik. Bizi utandırdı" derken Hasan Abud, "Bizi 35 yıldır demir yumrukla yöneten adam bu mu " diye isyan etti. 
   
   'CIA onu uyuşturmuş' 
   10 yıl önce ordudaki görevinden ayrılmak istediği için Saddam'ın istihbarat servisleriyle başı derde giren Emir Nayif Toma ise, "Saddam'da hiç erkeklik gururu yokmuş" ifadesini kullandı. Sünni mahallesinden Halid Haydar da CIA'in Saddam'ı uyuşturduğunu iddia etti. 
   
   Baas yetkilisi Ali Ezzalimi linç edildi 
   Irak'ın Necef kentinde öfkeli bir kalabalık, 1991 Körfez Savaşı'ndan sonra başlayan Şii isyanının bastırılmasında rol oynayan Baas Partisi yetkilisi Ali Ezzalimi'yi linç etti. Irak'ın en büyük Şii örgütü Irak İslam Devrimi Yüksek Konseyi'nin IİDYK bir yetkilisi Muhammed El Hekim de Bağdat'ın Amil bölgesindeki evinden çıkarken vurularak öldürüldü. Irak'taki IİDYK temsilcisi, El Hekim'in Saddam Hüseyin yanlıları tarafından öldürüldüğünü söyledi. 
   
   'İdam edilmesin'    Irak Geçici Hükümet Konseyi üyesi ve Irak Kürdistan Yurtseverler Birliği IKYB lideri Celal Talabani, Saddam Hüseyin'in idam yerine, ömür boyu hapis cezasına çarptırılmasını tercih edeceğini söyledi. Washington Times'ın sorularını yanıtlayan Talabani, "Saddam'ın ömür boyu hapis yatarak, her gün kendisinden ne kadar nefret edildiğini görüp acı çekmesini istiyorum" dedi. 
   
   
   
</TEXT>
</DOC>
