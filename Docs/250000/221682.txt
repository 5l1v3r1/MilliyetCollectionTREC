<DOC>
<DOCNO> 221682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/spo08.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatana ihanet etmedik' 
</HEADLINE>
<TEXT>

   Güreş Federasyonu Başkanı Şansal, ata sporunu geliştirmek amacıyla günü kurtarma politikası izlemediklerini söyledi 
      
   'Fener'e benziyoruz' 
   DÜNYA ve Avrupa şampiyonalarındaki başarısız sonuçların ardından eleştiri alan Güreş Federasyonu Başkanı Osman Şansal, gençleştirme operasyonunu övdü, "Kendimizi Fenerbahçe'ye benzetiyoruz" dedi. Ankara'da bugün başlayacak 32. Uluslararası Yaşar Doğu Büyükler Serbest Güreş Turnuvası öncesinde basın toplantısı yapan Şansal, "Serbestte milli takım, 30'unu aşmış sporculardan oluşuyordu. Operasyon yaptık, çünkü günü kurtarmak vatana ihanet olurdu" diye konuştu. 
   
   İlaç tepkisi 
   ŞANSAL, grekoromende de ikinci jenerasyonun da yaşlı olmasının sıkıntı yarattığını belirtip, "Ancak üçüncü yedeklerle gençleştirme çalışmaları başladı. Olimpiyata katılıma bakılırsa, doğru yoldayız" dedi. Federasyon Başkanı, sporcular için yurt dışından temin ettikleri 30 bin dolar değerindeki 200 kilo ilacın THY'nin kargoyu taşımaya yanaşmaması yüzünden bir ay Bakü'de beklediğini, Azerbaycan Devlet Başkanı İlham Aliyev'in izniyle krizi aştıklarını ifade etti. 
   
   Şeref Eroğlu şoku    AKDENİZ Anemisi teşhisi konulan Dünya Şampiyonu güreşçi Şeref Eroğlu'nun tedavi için ABD'ye gideceği açıklandı. Rusya'daki kontrolden çıkan test sonuçlarının olumsuz olduğuna değinen Federasyon Başkanı Osman Şansal, "Şeref'i bu hastalığın tedavisi için ABD'ye göndermeyi istiyoruz. En kısa zamanda bunu gerçekleştireceğiz" dedi. 
   
   
</TEXT>
</DOC>
