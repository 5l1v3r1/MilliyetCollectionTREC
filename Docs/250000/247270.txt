<DOC>
<DOCNO> 247270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/guncel/gun02.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zazaca yayın için haberler tazelendi 
</HEADLINE>
<TEXT>


TRT, anadilde yayının beşinci gününde, tepkiler üzerine haberleri güncelledi. Zazaca haberlerde, eski DEP'lilerin tahliyesi ve G-8 Zirvesi de vardı 

ANKARA Milliyet 

Türkçeden farklı dil ve lehçelerde pazartesi yayına başlayan ancak her gün aynı haber ve belgesellere yer veren TRT, tepkiler üzerine haber bültenlerini güncellemeye başladı. Anadilde yayının beşinci gününde dün Kürtçenin Zazaca lehçesinde yayın yapan TRT, 3 gün önce tahliye edilen eski DEP milletvekillerine ilişkin gelişmelere, Başbakan Recep Tayyip Erdoğan'ın G-8 Zirvesi'ne katılımına ilişkin haberlere de yer verdi. 
TRT - 3'te spiker Yasemin Pamukçu'nun anonsuyla başlayan "Kültürel Zenginliğimiz" programının ismi, "Maldare Kulture Ma" ve "Kültüreyma Zenginey" olarak çevrildi. Müzik bölümünde şık Daimi olarak tanınan İsmail Aydın'ın "Ne Ağlarsın Benim Zülfü Siyahım" türküsünün Zazaca yorumu yer aldı. Yetkililer, gelecek hafta programların yine 5 günlük bir blok olarak hazırlanacağını söyledi. 

TRT yasak şarkı yayımlamış 

FERİT ASLAN Diyarbakır DHA 
TRT'nin, 3 gün önce Kırmanci yayını sırasında, fon müziği olarak Diyarbakır Valiliği tarafından yasaklanmış bir kasetten şarkı kullandığı ortaya çıktı. TRT'de, Ozan Aydın'ın "Beje" adlı kasedinden "Lo lavo" Hey oğul adlı parça, sanatçının adı verilmeden çalındı. Aydın'ın bağlı bulunduğu Kom Müzik yapımcıları, TRT'nin şarkıyı kullanmak için kendilerinden izin almadığını, bu nedenle TRT aleyhine telif davası açacaklarını söyledi. Aydın'ın "Beje" adlı tek kasedi, Diyarbakır Valiliği tarafından 2002'de yasaklanmıştı. 


</TEXT>
</DOC>
