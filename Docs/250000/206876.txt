<DOC>
<DOCNO> 206876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur28.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 850 trilyonu ödemeye yedi ceddimin gücü yetmez 
</HEADLINE>
<TEXT>

     Başbakan Recep Tayyip Erdoğan, AK Parti TBMM Grup toplantısı çıkışında kendisini bekleyen vatandaşların sorunlarını dinledi. 
     Erdoğan, tekerlekli sandalyede oturan bir vatandaşın, ''bunaldım, intihar edeceğim. Vatandaşa farklı muamele yapılıyor'' diye dert yanması üzeri yanına giderek, sorununu anlatmasını istedi. İmar Bankası'ndan hazine bonosu aldığını ifade eden vatandaş, paralarının ödenmesini talep etti. 
     Bunun üzerine Erdoğan, söz konusu bankanın hazine bonosu satma yetkisi olmadığını hatırlatarak, yasanın sadece mevduat sahiplerine ödeme yapılmasına izin verdiğini hatırlattı. 
     Vatandaşın ısrar etmesi üzerine Başbakan Erdoğan, yasaları çiğneyerek hazine bonolarının ödenemeyeceğini bildirdi ve ''850 trilyonu ne benim ne de yedi ceddimin ödemeye gücü yeter'' dedi. 
     Bu arada, 5 aydır Meclis'e gelerek Başbakan Erdoğan ile görüşmek için beklediğini söyleyen bir kadın, Erdoğan'a defterini imzalattı. 
     
</TEXT>
</DOC>
