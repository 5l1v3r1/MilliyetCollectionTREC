<DOC>
<DOCNO> 203423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur19.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Arşiv denetlerken başım önümde gezdim... 
</HEADLINE>
<TEXT>

     Bayındırlık ve İskan Bakanı Zeki Ergezen, dün İstanbul Tapu Kadastro Bölge Müdürlüğünün arşivini başı önünde gezdiğini belirtirken, "Kerkük, Musul ve Bosna'nın yer aldığgı Osmanlı tapu senetlerinin arasında fareler geziyordu" dedi. Çevre ve Orman Bakanı Pepe ise 2B ile ilgili düzenlemenin önümüzdeki dönemde Meclis'e gelmesiyle sorunların çözümü için önemli adımlar atılacağını söyledi. 
     Bayındırlık ve İskan Bakanı Zeki Ergezen, bakanlığının bütçesini değerlendirirken, "Bir zamanlar Kızılay'a giderken milletvekili rozetimizi çıkarıyorduk. Ben diyorum ki milletvekili göğsünü gere gere takabilmeli" dedi. CHP sıralarından "Senin rozetin yok" diye laf atılınca, "Kızılay'a giderken takacağım" dedi. 
     Kendilerinin her tarafı "şen etmenin" planını, programını yaptığını belirten Ergezen, "Yoksa bir tarafı şeneltip diğer tarafı harap etmiyoruz" dedi. 
     
     DAĞLARI DEVİRİYORUZ 
     Kendilerine iş dayanmadığını kaydeden Ergezen, "Dağları deviriyoruz. Yeter ki Allah sağlık versin, ülkemize güç kazandırsın. Bu milletin duasını almış bakana başbakana dağlar dayanmaz, dayanmaz diyorum. İşleyen keçeden su çıkarmış hakikaten çıktığını da gördük" dedi. 
     
     İŞ MAKİNASININ ÖMRÜ BİTMİŞ DİYEN BÜROKRATIN ÖMRÜ BİTMİŞ 
     Binlerce iş makinasinin parklarda yattığını, 100 binin üzerindeki işçinin de işsizlikten esnediğini belirten Zeki Ergezen, "Bu iş makinalarını çalıştırın dedim. Alışmış kudurmuştan beterdir derler ya, iş makinaları ekonomik ömrünü doldurmuş dediler. Yatarak ömrünü dolduracağına çalışarak doldursa daha iyi olmaz mı 2 milyara malolan işçiler esneyeceğine çalışsa daha iyi olmaz mı Ben de bu makinaların ekonomik ömrü bitmiştir diyen her bürokratın ekonomik ömrü bitmiştir dedim" şeklinde konuştu. 
     Trafik kazalarında ölen insanların "içlerinden çıkmadığını", ağlayan annelerin görüntülerinin içlerine oturduğunu belirten Ergezen, "Bayramda Solhan'a giderken karşıdan gelen otobüsle çarpışmamak için arabamızı yol kenarına çektik. Yol standartlarımız 1950'lerde kalmış, o yüzden otoyollara bakıp çok güzel olmuş demeyin" dedi. 
     
     DOZERİ DAYASANIZ YIKAMAZSINIZ 
     "Bingöl'de depremzedeler için yaptığımız evlere dozeri dayasanız yıkamazsınız" diyen Ergezen, TBMM'de "bravo, aslan, yaşa deyip geçiştirildiğini" sürenin yetersizliği nedeniyle, gerçekleri konuşamadıklarını ifade etti. 
     
     ARŞİVDE FARELER GEZİYOR 
     Türkiye'yi temizleyip, gözelleştireceklerini anlatan Ergezen, "Dün İstanbul'da Tapu Kadastro Bölge Müdürlüğünün arşivini denetledim. Bana daire başkanları bile gelmiyor siz denetliyorsunuz dediler. Başım önümde gezdim, ortada fareler geziyor. Kerkük, Musul ve Bosna'nın da aralarında bulunduğu Osmanlı tapu senetleri yerlerde. Belli ki 40 yıldır devlet yetkilileri sadece yemişler, içmişler, keyif çatmışlar" dedi. Bu nedenle Tapu Kadastro ile ilgili soru önergelerine yuvarlak yanıt vermek zorunda kaldıklarını söyleyen Ergezen, "Çünkü doğru dürüst bilgi yok ki. 
     Türkiye'nin bazen yuvarlak cevaplar vermeye ihtiyacı var" diye konuştu. 
     
     2B SORUNLARI ÇÖZECEK 
     Çevre ve Orman Bakanı Osman Pepe da bakınlığının bütçesi hakkında yaptığı konuşmada, Türkiye'nin orman varlığı gelişen nadir ülkelerden birisi olduğunu, Orman Genel Müdürlüğü'nün ilk defa kar eden bir kuruluş haline geldiğini söyledi. 
     2002'de 260 milyon dolarlık mobilya ihraç edildiğini, 
     bu yıl ise 500 milyon dolar hedeflendiğini anlatan Pepe, 54 ilin çevre düzeni planının da 2004'te bitirileceğini açıkladı. Cumhuriyet'in 100. yılında Türkiye'nin yüzde 30'nun verimli ormanlarla kaplı hale getirilmesini hedeflediklerini belirten Pepe, "Önümüzdeki zaman içinde Türkiye'nin son dönemde önemli 2B ile ilgili düzenlemesi Meclis'e gelirse ülke sorunlarının çözümü için adımlar atılacağına inancım tamdır" dedi. Yaz aylarında yaşanan yangınların "2B yangınları" olarak nitelenmesine tepki gösteren Pepe, " 2B yangınları 2B yangınları diyenler vardı, şimdi öyle diyenlerin gelip özür dileme yüceliğini göstermesini isterdim. Biz yıllık 14 bin hektarlık yanan alanı 6500'ler seviyesinde tuttuk" dedi. Pepe, Genel Kurul salonunda değil de Ordu'nun dağ köyünün kahvehanesinde konuşulanların duyulması halinde, bu insanların "kızılağaçlardan neler çektiğinin" de anlaşılabileceğini savundu. CHP'li Eşref Erdem, "Dünyanın en pahalı otoyollarını biz yapıyoruz. Bölünmüş yol yapımı doğrudur" derken, bölünmüş yolların usulüne, tekniğine uygun yapılması gerektiğini belirterek, "Bölünmüş yol vardır, bölünmüş yolcuk vardır" dedi. CHP'li Erdal Karademir de tamamı sayılaştırılmadan tapu kadastro bilgilerinin özel sektöre devredilmesinin sakıncalarına işaret ederken, Mehmet Boztaş "Kirli çevre insanın ruhunu kirletir, kirli ruhlar ise çevreyi kirletir" dedi. AKP adına konuşan İnci Özdemir ise TSK'nın dışa bağımlı olmaması için ağır sanayinin geliştirilmesi gerektiğini söyledi. Özdemir, "Irak konusu ülkemizin geleceği açısından hayati önem arzetmektedir" dedi. Özdemir, "Biliyoruz ki Türk Silahlı Kuvvetleri, Türk ulusunun ayrılmaz bir parçasıdır, gücü ulusumuzun gücünün simgesidir" diyerek sözlerini bitirdi.AKP'li Abdülkadir Kart, eskiden Bayındırlık Bakanlığı denince akla ilk olarak yolsuzlukların geldiğini belirtirken, AKP Batman Milletvekili Veli Kaya, 50 yıldır döşenmiş olan mayınlar nedeniyle binlerce yurttaşın öldüğünü, 226 bin dönüm olan mayınlı alının bu yıl temizlenmesi için MSB'nin harekete geçmesinin çok olumlu olduğunu söyledi. 
     
</TEXT>
</DOC>
