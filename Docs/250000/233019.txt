<DOC>
<DOCNO> 233019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/aspo.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SEZON SONUNDA GİDERİM AMA... 
</HEADLINE>
<TEXT>

   CNN Türk'ün Taraftaria programına konuk olan Lucescu, "Ben zor anlarda kaçacak bir insan değilim. Ancak şampiyonluğa ulaşırsak, Beşiktaş'ı bırakabilirim" dedi 
      
   'Önce savunma' 
   BEŞİKTAŞ Teknik Direktörü Mircea Lucescu, CNN Türk'te İhsan Topaloğlu tarafından hazırlanan Taraftaria programına çarpıcı açıklamalar yaptı. Rumen hoca, önce savunmadan söze girdi ve "İyi ekip, iyi bir defansla oynar. 1.5 yılda sadece bir maç kaybettik. Oyuncular, antrenman, teknik direktör, anlayış aynı. Peki ne değişti Samsun maçıyla defansımız dağıldı. Defans en hassas ve oyun disiplini gereken bir bölge. Aldığımız sarı kartlar yüzünden aynı ekiple sahaya çıkma şansını yitirdik. Düzenimiz bozuldu" dedi. 
   
   'Kimse yaşamadı' 
   SAMSUNSPOR, Ankaragücü, Malatyaspor ve Diyarbakırspor maçlarında hakemlerin büyük hatalar yaptığına dikkat çeken Lucescu şöyle devam etti "Futbolcularım gelişmelerden çok etkilendi, ruh halleri zor kontrol edilecek hale geldi. Bu da hata yapmalarına yol açtı. Bizim yaşadıklarımızı ne yazık ki, hiçbir takım yaşamadı. 24 saatimi bu mesleğe veriyorum. Benim mesleğim sonuçlara bağlı. İyi sonuç alınca rahat çalışıyorum. Maçları hakemler yüzünden kaybedince benim de dikkat çekmeye sanırım hakkım var". 
   
   'Medyatik baskı var' 
   HAKEM hatalarının çevre baskısından kaynaklandığını belirten Siyah-Beyazlı ekibin Rumen Teknik Direktörü, "Bunun yanında medyatik baskı ve menfaat baskısı da var" yorumunu yaptı. Basının negatifliğinden şikayet eden Lucescu, "Bilgi almadan, sormadan yanlış yazıyorlar. Bilgi almadan fikir adamlığı yapmaya çalışıyorlar. Alt yapı sahibi, bilgi sahibi olmadan yazanlar var. Bu sportif olmayan, fair - play'a yakışmayan bir durum. Ortaya savaş gibi mantık dışı şeyler çıkıyor" diye konuştu. 
   
   Daum'a gönderme 
   LUCESCU, Fenerbahçe Teknik Direktörü Daum'a da göndermede bulundu "Bizim yaşadıklarımızı, onun da yaşamasını isterdim. O zaman, davranışları ne olurdu acaba Ben ve oyuncularım çok kaybettik. Hepimiz sanki kariyerimizin sonuna gelmiş durumdayız. Prestijimizi yitirdik. Kazandığımız zaman iyi. Herkes yanımızda. Ancak bir anda hiç olduk. Ben de çok soğudum. İçeriden gelen fırtınalar çok ağır oluyor. Şu an, ben de onları yaşıyorum. Bazı şeyleri engelleyemedim, başaramadım". 
   
   'Daha da hırslandım' 
   BU sezon şampiyon olmaları halinde gitmeyi düşündüğünü söyleyen Rumen hoca, "Kayıpların ödülü yalnızlık, başarının ödülü ise kıskançlık. Ben zor anlarda kaçıp gidecek bir insan değilim. Hele bütün bu olanlardan sonra kalmaktan yana daha hırslandım" dedi. Fenerbahçe maçına da değinen Lucescu sözlerini şöyle tamamladı "Derbiye handikaplı giriyoruz. Ancak bizden kaynaklanan bir hata değil. Hiçbir leke olmadan dört derbi ve şampiyonluk kazandık. Yine iyi oynayan kazansın. Dışarıdan müdahale olmasın." 
   
   'Yanlış anlaşıldım' 
   "Sözlerim Türkiye, Romanya'nın Çavuşesku'suna dönmeye başladı yanlış anlaşıldı. Demokratik bir ülkedeyiz. Herkes düşündüğünü söyleyebilir. Politik kıyaslamaya girmedim. Türkiye, İslam ülkeleri içinde en demokratik olanı. O dönemde maç kazanmak için 100 dakika süren maçlar oynamıştım. 7 - 8 sarı kartla oynayanlar vardı ve kurallara uyulmadı, Rumen futbolu geriye gitti". 
   
   'Ahmed'de hata ettim' 
   "AHMED Hassan'ı, son Konyaspor maçında sahada tutmakla hata ettim. Devrede ağzı kan doluydu. Ama çok istekliydi. 56. dakikaya kadar oynadı, bir 10 dakika daha oynatsam mı diye düşündüm. Ama doktorun söylediğine göre, maçta bıraksaydım ve yüzüne bir top gelseydi, ağzı bir daha toparlanamazmış. Ne yemek yiyebilir, ne de konuşabilirdi". 
   
   'Yanlış tercüme edildi' 
   "SİNAN'I, süratini kullanması için son 15 dakika oyuna aldım. Giunti, Sinan'ı niye aldığımı sordu. Onun kızdığı son 15 dakikada giren bir futbolcunun oyunu algılama şekliydi. 'O kadar çok anlatmaya çalıştım ki, olamaz böyle bir şey' dedi. Ancak 'olamaz' sözünü yanlış tercüme ile 'köpek' diye değiştirdiler. Giunti'nin tek yanlışı sahada konuşmaktı". 
   
   'Teşvik priminin etkileri' 
   "TEŞVİK priminin isteyerek verildiğini söylemiyorum. Ama öylesine yardımlar var ki. Belki bir sezonda alabileceği primi bir maçta alanlar var. Ahmed Hassan, 'El Saka yakın arkadaşım. Ama Gençlerbirliği maçında beni tanımadı, hep vurdu' dedi. Bu kazanma hırsı değil, gelen yardımın hırsıydı. Yani teşvik priminin etkileri. Türk futbolu böyle ilerleyemez". 
   
   'Ali Aydın'a yazık oldu' 
   "ALİ Aydın'ın, Olimpiyat Stadı'ndaki Galatasaray maçında lehimize çaldığı penaltı verilmeyebilirdi. Ama sanki dünyanın sonu gibi bakıldı. Hakem Aydın'ın istifasıyla da tartışmalar sona erdi. Oysa Ali Aydın, Türkiye'nin değil Avrupa'nın en iyi hakemiydi. Türk futbolu, böyle yetenekli bir hakemi kaybettiği için, çok yazık oldu". 
   
   
</TEXT>
</DOC>
