<DOC>
<DOCNO> 235713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas10.html </URL>
<DATE> 2004/04/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Beyazperdenin ''kimyası'' tutan ikilileri... 
</HEADLINE>
<TEXT>

     Bilimsel bir araştırma, ''kimyası tutan çiftlerin'' beyazperdede daha başarılı olduğunu ortaya koydu. Katharine Hepburn ile Spencer Tracy sinemanın ''kimyası en iyi tutan'' çifti seçilirken, Sean Connery ile Catherine Zeta-Jones, Hugh Grant ile Andie McDowell ''sınıfta kaldı''. 
     BBC'nin internet sitesindeki habere göre, akademik dünya ile kimya endüstrisi arasında işbirliğinin geliştirilmesini üstlenen bilimsel kuruluş Royal Society of Chemistry, ''beyazperdenin kimyasını'' da araştırdı. 
     Sinemada kadın ve erkek oyuncu arasında ''kimyanın uyuşmasıyla'' ortaya çıkan olumlu enerjinin seyirciye yansıyacağını belirten kuruluşun sözcüsü, bazı çiftlerin ise ne yapılırsa yapılsın kimyasının uyuşmadığını ve bunun izleyici üzerinde olumsuz bir etki yaptığını ifade etti. 
     Beyazperdede kimyanın tutmasının sadece oyuncuların işlerini en iyi şekilde yapmasıyla mümkün olamayacağını vurgulayan sözcü, ''Aşk da olması gerekmez. Bakın Jack Lemmon ile Walter Matthau'nun müthiş arkadaşlığı seyirciyi nasıl olumlu etkiledi. Bu en iyi örnek'' dedi. 
     
     İDEAL AŞIKLAR... 

     Araştırma sonuçlarına göre, yaşamları boyunca ''ölümsüz bir aşk'' yaşayan Hepburn ve Tracy, ''Adam's Rib'' ve ''Guess Who's Coming to Dinner'' filmleriyle sinemanın ''ideal aşıkları'' seçildi. 
     Özel yaşamlarında iki kez evlenip boşanan Elizabeth Taylor ile Richard Burton, kavgalara rağmen yaşadıkları tutkulu aşkla ikinciliği elde etti. 
     ''Cehennem Silahı-Lethal Weapon'' serisinin acar dedektifleri Mel Gibson ve Danny Glover ise listede yer bulan ''erkek ikili'' oldu. 
     Beyazperdenin ''kimyası tutan çiftleri'' ve rol aldıkları filmler şöyle 
     1- Spencer Tracy-Katharine Hepburn ''Adam's Rib'' ve ''Guess Who's Coming to Dinner'' 
     2- Elizabeth Taylor-Richard Burton ''Kleopatra'' ve ''Kızgın Damdaki Kedi'' 
     3- Humphrey Bogart-Lauren Bacall ''The Big Sleep'' ve ''Key Largo'' 
     4- Mel Gibson-Danny Glover ''Cehennem Silahı-Lethal Weapon'' 
     5. Robert Redford-Paul Newman ''Butch Cassidy'' ve ''The Sundance Kid''. 
     
     KİMYALARI UYUŞMADI 

     Araştırma sonuçlarına göre, sinemanın bazı çiftlerinin ise kimyaları uyuşmuyor. 
     ''The Prince and the Showgirl'' filminde rol alan ''efsane sarışın'' Marilyn Monroe ve Sir Laurence Olivier, bu çiftlere en iyi örnek. 
     ''Dört Nikah Bir Cenaze'' filminde rol alan Hugh Grant ve Andie McDowell ile ''Kurda Tuzak'' filminde kamera karşısına geçen Sean Connery ve Catherine Zeta-Jones da ''kimyası tutmayan'' çiftlerden. 
     
</TEXT>
</DOC>
