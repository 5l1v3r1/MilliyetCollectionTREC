<DOC>
<DOCNO> 241209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonspo18.html </URL>
<DATE> 2004/05/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
"Aktif siyaset yapanlar, Bursaspor başkanlığına adaylığını koymamalı" 
</HEADLINE>
<TEXT>

     Bursaspor'un 29 Mayıs'a ertelenen kongresi öncesi adaylığı gündeme gelen eski milletvekili Mehmet Gedik, ''Aktif siyaset yapanlar, Bursaspor başkanlığına adaylığını koymamalı'' dedi. 
     Gedik, AA muhabirine yaptığı açıklamada, bir önceki belediye başkanı Erdoğan Bilenser'in Bursaspor'u nerelere getirdiğinin ortada olduğunu, buna rağmen mevcut Büyükşehir Belediye Başkanı Hikmet Şahin'in ısrarla desteklenmesine anlam veremediğini söyledi. 
     Bursaspor'un mali bir çıkmazda olduğunu, yöneticilerin beyanıyla 14-15 milyon dolar borcu bulunduğunu ifade eden Gedik, ''Bu borç, belediye imkanlarıyla nasıl ödenecek. Bursaspor'a zamanını ayıracak, işin başında olacak başkan lazım. Bu iş belediye başkanıyla olmaz. Bilenser ile ne kadar olduğunu gördük'' diye konuştu. 
     Gedik, Bursaspor'un düzlüğe çıkarılması, içinde bulunduğu borç batağından kurtulabilmesi için öncelikle sportif başarının yakalanması gerektiğini, aksi halde 41 yıllık kulübün Kayserispor ve Eskişehirspor örneklerinde olduğu gibi bir daha Birinci Süper Futbol Ligi'ne dönemeyeceğini kaydetti. 
     20 yıl boyunca aktif siyasetle uğraştığını dile getiren Gedik, şöyle konuştu 
     ''Ben Bursaspor Kulübü Başkanı olarak, vergi borçlarının indirilmesi için gerekirse Maliye Bakanlığı'nın kapısında yatarım. Ama, bunu belediye başkanı yapamaz. Aktif siyaset yapanlar, Bursaspor başkanlığına adaylığını koymamalı. Belediyeler, Bursaspor'a destek vermeli, ama başkan olarak değil.'' 
     
     FERRUH KAYA'NIN PROJELERİ 
     Kongre öncesi başkanlığını açıklayan Ferruh Kaya'nın, yeni stat, otel ve kolej projelerine de değinen Gedik, ''Bursa'daki 5 yıldızlı otellerin hepsi yarım kapasiteyle çalışıyor. Kolejler de öğrenci alabilmek için indirim yapıyor. Yeni bir stat için en iyi ihtimalle en az 15 milyon dolar kaynağa ihtiyaç var. Tüm bu projelerin maliyeti de Bursaspor'a, minimum 45-50 milyon doları bulur. Bu parayı Bursaspor nereden bulacak'' dedi. 
     Gedik, Büyükşehir Belediye Başkanı Hikmet Şahin'in aday olmaması durumunda, Bursaspor başkanlığına talip olabileceğini sözlerine ekledi. 
     
</TEXT>
</DOC>
