<DOC>
<DOCNO> 201418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo29.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Denizlispor taktiğini çalıştı 
</HEADLINE>
<TEXT>

     Fenerbahçe, ligde 13 Aralık Cumartesi günü kendi sahasında Denizlispor ile yapacağı maçın hazırlıklarını bugün basına kapalı gerçekleştirdiği idmanla sürdürdü. 
     Fenerbahçe Şükrü Saracoğlu Stadı'nda, Teknik Direktör Christoph Daum yönetiminde yapılan antrenmanda futbolcuların, dar alanda taktik ağırlıklı bir çalışma yaptığı öğrenildi. Sarı-lacivertlilerin, antrenmanı yarı sahada yaptıkları maçla tamamladıkları bildirildi. 
     Fenerbahçe'nin bugünkü antrenmanına sakatlığı süren Fatih ile A 2 Milli Takım kampında bulunan Yusuf ve Ali Güneş'in katılmadığı kaydedildi. 
     Bu arada sakatlığı süren Kemal ise bireysel oyuncu ve rehabilitasyon antrenörü Dr. Gunnar Gerisch yönetiminde çalıştı. 
     Öte yandan Fenerbahçe'nin Hollandalı futbolcusu Van Hooijdonk, antrenman öncesinde RTL 4 televizyon kanal ile röportaj yaptı. 
     Diğer yandan Fenerium yetkilileri, piyasaya sürecekleri atkıyı Teknik Direktör Daum'a hediye ettiler. 
     Fenerbahçe, Denizlispor maçı için yarın kampa girecek ve yapacağı antrenmanla da bu karşılaşmanı hazırlıklarını tamamlayacak. 
     
</TEXT>
</DOC>
