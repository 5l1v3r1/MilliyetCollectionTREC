<DOC>
<DOCNO> 202733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko11.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nestle Türkiye, Mis'i Danone'ye devrediyor... 
</HEADLINE>
<TEXT>

     Nestle Türkiye, süt ürünleri markası MİS'i Danone'ye devretme kararı aldı. 
     Nestle Türkiye'den yapılan açıklamaya göre, süt ürünlerinin satışı için Danone ile dün bir anlaşmaya varıldı. 
     Söz konusu devir, Nestle Türkiye'nin pastörize ve uzun ömürlü süt ürünlerini kapsıyor. Bununla birlikte Nestle, stratejik markalarından olan Nesquik markası ile hazır içecek ve Nestle Çocuk Büyüme Sütü ile süt kategorisinde varlığını sürdürecek. 
     Bu ürünler, başlangıçta Nestle için Danone tarafından üretilecek. Satış anlaşması, detayında Gönen Fabrikası ile MİS markalarının Danone'ye devrini içeriyor. 
     Nestle Türkiye'den yapılan açıklamada, anlaşmanın Türkiye'deki yasal onaylara tabi olduğu vurgulandı. 
     Nestle Türkiye'nin bu kararının, Nestle Grubu'nun uzun vadeli ve sürdürülebilir, verimli ve karlı büyüme hedefi ile uyum içinde olduğu belirtilen açıklamada, ''Nestle Türkiye, bu iş kolunun satışı ile çikolata, mutfak ürünleri, bebek mamaları, kahvaltılık gevrekler, kahve ve su gibi ana ürün kategorilerine odaklanarak potansiyeli yüksek Türkiye pazarında daha hızlı büyüme olanağı bulacaktır'' denildi. 
     Sabancı Holding de dün bir açıklama yaparak, DanoneSA'daki Sabancı hisselerinin 72 milyon 41 bin 622,37 dolara Danone'ye satıldığını duyurmuştu. 
     
     GENİŞ MARKA YELPAZESİ 

     Sabancı Holding'in yüzde 50 payını satın alarak DanoneSA şirketinin hisselerinin tamamına sahip olan Danone, Türkiye'deki süt ve sütlü ürünler pazarındaki faaliyetlerini Danone Tikveşli Gıda ve İçecek Sanayii Ticaret A.Ş. ticari ismi ve Danone, Tikveşli, Birtat, Petitdanone, Danatte, Dany marka portföyüyle sürdürecek. 
     Nestle Türkiye'den satın alınan süt ve sütlü ürünler işi, satın alma onayını takiben bu şirketin bünyesine katılacak. 
     Yerli Mis ve Gülüm markalarının aidiyeti Danone Türkiye'nin olacak. Nestle markalı süt ve süt ürünleri ise bir geçiş dönemiyle Danone Türkiye sütlü ürünler marka porföyü altına alınacak. 
     Groupe Danone, Türkiye'deki şişelenmiş su pazarındaki faaliyetini Danone Hayat İçecek ve Gıda Sanayi ve Ticaret A.Ş. ticari ismi ve Hayat, Akmina, Evian, Flora ve Şaşal marka portföyüyle devam edecek. 
     Danone Hayat İçecek ve Gıda Sanayi ve Ticaret A.Ş. Genel Müdürlük görevini Adnan Erem, Danone Tikveşli Gıda ve İçecek Sanayi ve Ticaret A.Ş. Genel Müdürlük görevini de Serpil Timuray yürütecek. 
     
     DANONESA TESİSLERİ VE PERSONELİYLE DEVRALINDI 

     Ortaklığın devralınması nedeniyle düzenlenen toplantıda konuşan Danone Tikveşli Gıda ve İçecek Sanayi ve Ticaret A.Ş. Genel Müdürü Serpil Timuray, DanoneSA şirketlerinin Türkiye'de Groupe Danone'nin ana iş kollarında faaliyet göstermek üzere 1 Mart 1997'de Group Danone ve Sabancı Holding'in eşit ortaklık yapısıyla kurulduğunu anımsatarak bugüne kadar bu ortaklığın başarıyla yürütüldüğünü söyledi. 
     Timuray, dün itibarıyla Türkiye'deki DanoneSA şirketlerinin yüzde 50 hissesinin Sabancı Holding'den, şirketin bütün taşınır ve taşınmaz malları, tesisleri, personel ve yönetim kadrosu tarafından devralındığını, yönetimde de değişiklik yapılmadığını bildirdi. 
     Bu devralınmayla DanoneSA'nın bütün markalarının kendilerinde kaldığını ifade eden Timuray, ''Danone Türkiye olarak kuruluş tarihimizden bugüne kadar olduğu gibi bundan sonra da dünyadaki vizyon ve misyonumuza paralel olarak Türkiye'de faaliyet gösterdiğimiz sektörlerde pazar liderliği ve pazar büyütmesi vizyonu ve Türk insanına en üstün kalitede ürün ve hizmet sunma misyonuyla çalışmaya devam edeceğiz'' dedi. 
     
     NESTLE TÜRKİYE OPERASYONU 

     Timuray, bu vizyon ve kararlılıklarının göstergesi olarak bugün itibarıyla Danone Türkiye olarak, İsviçre merkezli gıda şirketi Nestle'nin Türkiye'deki süt ve sütlü ürünler işini satın almak üzere anlaşma imzaladıklarını belirterek şunları kaydetti 
     ''Bu satın alma Rekabet Kurumu'nun onayını takiben Danone Tikveşli Gıda ve İçecek Sanayii ve Ticaret A.Ş. şirketimizin bünyesine katılacaktır. Bu satınalmayla şirketimiz cirosunu ikiye katlamakta Türkiye taze sütlü ürünler pazarındaki öncü konumunu güçlendirmekte ve de içilebilir süt pazarına ilk kez stratejik bir giriş yapmaktadır.'' Timuray, bir soru üzerine Nestle'nin Türkiye'deki iki yerli markası olan Mis ve Gülüm'ün kendi portföylerine entegre edileceğini belirterek, bu satın almaya Nestle'nin global markası olan Nesquik ve çocuk sütlerinin dahil olmadığını ancak üretimlerinin kendi fabrikalarında yapılacağını söyledi. 
     Sabancı Grubu'nun bu pazarlarda faaliyetlerine devam etmesine nasıl baktıkları yönündeki bir soruya da Timuray, ''Olumlu bakıyoruz. Pazarın gelişmesi için büyük bir potansiyel var ve Sabancı Grubu'nun pazara girmesi pazar gelişimini hızlandırır'' dedi. 
     Verilen bilgiye göre, yeni şirketin logosu olarak, Danone'nin global logosu olan mavi zemin üzerinde tek bir yıldıza bakan çocuk figürü kullanılacak. 
     
</TEXT>
</DOC>
