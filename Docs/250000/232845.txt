<DOC>
<DOCNO> 232845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy15.html </URL>
<DATE> 2004/04/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal ile Erdoğan'ın ''YÖK'' tartışması .. 
</HEADLINE>
<TEXT>

     Başbakan Recep Tayyip Erdoğan ve CHP Genel Başkanı Deniz Baykal, YÖK Başkanı Erdoğan Teziç'in sözlerini değerlendirdi. 
     TBMM'de düzenlenen ''Milli Egemenlik ve Siyaset'' Sempozyumu'nda Meclis Başkanı Bülent Arınç, Başbakan Recep Tayyip Erdoğan ile CHP Genel Başkanı Deniz Baykal, konuşmalarının ardından dinleyicilerin sorularını yanıtladı. 
     Baykal, YÖK Başkanı Erdoğan Teziç'in ''Bu ülkede bir hükümet var, bir de devlet...'' sözüyle ilgili soruyu yanıtlarken, bu konudaki tartışmanın Başbakan Erdoğan'ın ''parayı biz veriyoruz, istediklerimizi dikkate almalısınız'' anlamındaki sözlerinden kaynaklandığını belirti. 
     Baykal, ''Bu açıklamada devlet sözcüğü yerine, Anayasa sözü kullanılması daha doğru olurdu. Çünkü, YÖK'ün statüsünü Anayasa belirlemiştir. Ne Hükümet'in ne de bir başka kamu kurumunun Anayasa'da karşılığı olmadığı şekilde paranı ben veriyorum, istediklerimi yap şeklinde bir yaklaşım sergilemesi doğru değildir. Bu uygun değildir, doğru değildir. Bu açıklamada devlet yerine, Anayasa kavramını koyarak değerlendirmek daha doğru olur'' diye konuştu. 
     Başbakan Erdoğan, Baykal'ın sözlerine yanıt verirken, YÖK ile ilgili sözlerinde eksiklik olduğunu söyledi. ''Parayı veren biziz, istediğimiz gibi yaparız'' şeklindeki bir değerlendirmesinin olmadığını kaydeden Erdoğan, şunları söyledi 
     ''Batıda bir söz var Parayı veren akıbetine hakim olur. Hükümet parayı verecek ama YÖK'te ne olup bittiğine müdahil olmayacak. Böyle bir anlayış olamaz. Kaldı ki, şu anda özel sektöre ait üniversite, vakıf üniversitelerinden mektuplar alıyorum. Rahmetli Sakıp Sabancı, bana bir mektup gönderdi. Ben üniversiteye 250 milyon dolar harcadım, her yıl da sübvanse ediyorum. Bu üniversitenin rektörünü benim yerime YÖK'ün atamasını kabul etmem mümkün değildir dedi. Dünyanın gelişmiş ülkelerini inceleyin, araştırın. Hiçbir gelişmiş ülkelerde akademisyenler, üniversitenin işletmesini yapmaz, sadece gider dersini verir.'' YÖK'ün kendilerine gönderdiği taslağın iyi değerlendirilmesini isteyen Erdoğan, ''YÖK ne zamandan beri bu ülkede yürütme kuruluşu veya yürütme kurumu olmuştur En son bize gönderilen taslağın son maddesinde, bu taslağı Bakanlar Kurulu ve YÖK yürütür deniyor. Böyle şey olur mu Nereden geliyor bu İkili görüşmelerimizde de diyor 2 devlet var, biri hükümet diğeri de kurum durumunda olandır. Yaklaşım farkı bu...Böyle yaklaşım farkı ile bu ülkede nasıl bir anlayışın gündeme getirilmek istendiğini ve bunun milli egemenlikle nasıl bağdaşabileceğini sizlere bırakıyorum'' diye konuştu. 

     
</TEXT>
</DOC>
