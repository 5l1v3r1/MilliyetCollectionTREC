<DOC>
<DOCNO> 232465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/yasam/yas01.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutköy'ün şığı Yunanistanlı Emilya 
</HEADLINE>
<TEXT>

   Emilya Voulvouli, doktora tezi olarak Arnavutköylülerin 3. köprü mücadelesini seçti. Ve Midilli'den yola çıkıp 'bizim eve' yerleşti... 
      AYTEN GÖRGÜN ÖZEL İstanbul 
   
   Doğma büyüme Arnavutköylüyüm. Hani şu 3. köprüye karşı açtıkları mücadeleyle tanınan semtin sakinlerinden. 
   Birkaç ay önce, Arnavutköy Semt Girişimi'nden bir arkadaş, Yunanistan'dan bir doktora öğrencisinin benimle röportaj yapmak istediğini söyledi. Hava çok soğuk, saat geçti. Röportajı yeni evimde kabul ettim. Adı Aimilia Emilya Voulvouli Türkçe Bulbuli diye okunuyor olan öğrenci, kapıdan girer girmez "Evin çok güzel, burada yaşamak istiyorum" dedi. Röportaja başlamadan tez konusu olarak "Arnavutköylüler'in 3. köprü mücadelesi"ni seçtiğini söyledi. Sonrası, karşılıklı röportajla geçti tabii... 
   
   Dedesi Dikili'den Midilli'ye göç etti 
   Emilya, dedesi Konstantinous Bülbül'ün 1905'te İzmir Dikili'den Midilli'ye göç ettiğini söyledi. Sonra devam etti "Dedem şofördü. Midilli'de de ölene dek evde, taksisinde Türkçe konuştu. Küçükken Dikili öyküleri anlatırdı. 'Doktora yaparsam tez konum Türkiye ile ilgili olacak' diye kendime söz verdim." 
   Londra Üniversitesi Sosyal Antropoloji Bölümü Türkiye Birimi'nde doktora yapan Emilya, "Çevreye karşı duyarlı olduğum için, Arnavutköylülerin 1500 yıllık semtlerini 3. köprüye karşı koruma kararlılığı ile ilgili haberler dikkatimi çekti" diye ekledi. 
   
   Türkçe kursuna gidiyor 
   İnsanlarla daha iyi diyalog kurabilmek için Türkçe kursuna da giden Emilya, semtte berberinden avukatına, ev kadınından işçisine 30 kişiyle röportaj yapmış. 20 kişiyle daha röportaj yapacak Emilya, "Arnavutköy haritada coğrafi bir noktadan ibaret değil, burası kilisesi, berberi, pazarı ve insanlarıyla İstanbul'un ortasında modern bir tarih ve yaşayan bir köy. Politikacılar bunu göz ardı etmemeli" dedi. 
   Karşılıklı röportajlar bitmişti. Emilya, ayrılmadan önce ev arkadaşlığı teklifini tekrarladı. Sonuç Emilya ile ev arkadaşı olduk. Geçen hafta Paskalya için Yunanistan'dan ailesi geldi, hep birlikte kilisede mumlarımızı yaktık. Tek kötü şey, Emilya'nın röportaj kasetlerini bana çözdürmesi... 
   
   
</TEXT>
</DOC>
