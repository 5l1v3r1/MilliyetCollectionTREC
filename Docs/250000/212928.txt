<DOC>
<DOCNO> 212928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur03.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkılan binanın altından cep telefonu ile yardım çağrısı... 
</HEADLINE>
<TEXT>

     Tarım ve Köyişleri Bakanı Sami Güçlü, ''Nefesimizi tuttuk bekliyoruz. Şu anda dua etmekten başka çaremiz yok'' dedi. 
     Konya'da çöken binanın enkazında yürütülen arama-kurtarma çalışmalarını izleyen Bakan Güçlü, Afyon'dan beklenen 50 kişilik kurtarma ekibinin de olay yerine ulaştığını bildirdi. 
     Bütün ekiplerin yoğun şekilde çalışmalarını sürdüğünü belirten Güçlü, ''Nefesimizi tuttuk bekliyoruz. Şu anda dua etmekten başka çaremiz yok'' dedi. 
     Olay yerinde, Konya Valisi Ahmet Kayhan, İl Jandarma Komutanı Albay Cahit Yılmaz, Büyükşehir Belediye Başkanı Mustafa Özkafa ve Emniyet Müdürü Salih Tuzcu da arama-kurtarma çalışmalarını takip ediyor. 
     Jandarma Genel Komutanlığı'ndan gelen 20 kişilik ekip, dinleme cihazı ve iki köpekle yürüttüğü arama-kurtarma çalışmaları ile enkaz altında bulunabilecek yaralılara ulaşmaya çalışıyor. 
     Vatandaşlar, jandarmanın olay yerinde oluşturduğu geniş güvenlik koridorunun ardından, sayıları yaklaşık 400'ü bulan arama-kurtarma ekiplerinin çalışmalarını izliyor. 
     
     CEP TELEFONU İLE YARDIM ÇAĞRISI 

     Bu arada, enkaz altında olan bir kadının cep telefonu ile arayarak, yardım istediği öğrenildi. Jandarma ile sivil savunma ekipleri cep telefonu ile verilen bilgiye göre, yaralı kadının yerini tespit etmeye çalışıyor. 
     Merkez ilçe Selçuklu Belediye Başkanı Adem Esen ise, yıkılan binada 138 kişinin oturduğunu bildiklerini belirterek, şöyle konuştu 
     ''Ancak, yıkıldığında binada kaç kişinin bulunduğunu ise kesin olarak bilmiyoruz. Binanın mimarı olan Vedat Kaya'nın yan tarafta yaptığı başka bir bina yıkılma tehlikesi geçirdiği için 1 yıl önce demir takviye ile güçlendirme yapılmıştı. Kaya'nın, yıkılan binanın orta katlarında bir dairede oturduğunu öğrendik. Halen göçük altında olabilir.'' 
     
</TEXT>
</DOC>
