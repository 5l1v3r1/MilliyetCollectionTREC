<DOC>
<DOCNO> 236010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur43.html </URL>
<DATE> 2004/04/29/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Erol Köse hakkında 'resmi evrakta sahtecilik' fezlekesi... 
</HEADLINE>
<TEXT>

     Şişli Cumhuriyet Savcılığı, müzik yapımcısı Erol Köse hakkında, ''resmi evrakta sahtecilik'' iddiasıyla fezleke hazırladı. 
     Alınan bilgiye göre, Şişli Cumhuriyet Savcısı Sait Kunt tarafından hazırlanan fezlekede, Erol Köse'nin, ortağı Müştak Ayvaz'ın imzasını taklit ederek, bazı sanatçıların eserleriyle ilgili telif haklarını bir başka şirkete devrettiği ileri sürüldü. 
     Bu eylemin ''resmi evrakta sahtecilik'' suçunu oluşturduğu iddia edilen fezlekede, Köse hakkında 2 ile 8 yıl arasında hapis cezası istemiyle dava açılması öngörüldü. 
     Müştak Ayvaz'ın isminin müşteki olarak yer aldığı fezleke, Şişli Adliyesi'nde ağır ceza mahkemesi bulunmaması nedeniyle, iddianamenin hazırlanması için İstanbul Cumhuriyet Başsavcılığı'na gönderildi. 
     TMSF'nin, İmar Bankası soruşturması kapsamında konulan tedbire rağmen Erol Köse Prodüksiyon Şirketi ortaklarınca mal kaçırıldığı iddiasına ilişkin suç duyurusu üzerine, Şişli Cumhuriyet Savcılığı soruşturma başlatmıştı. 
     Şirketteki devir işlemlerinin 2003 yılı Temmuz ayında yapıldığını, tedbirin ise 2003 yılının Ağustos ayında konulduğunu tespit eden Savcı Kunt'un, şirket ortakları hakkında ''ihtiyati tedbir kararına muhalefet etmek'' suçlamasına ilişkin takipsizlik kararı verdiği öğrenildi. 
     
</TEXT>
</DOC>
