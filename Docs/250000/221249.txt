<DOC>
<DOCNO> 221249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko22.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Ben gelirime bakarım, gelmezse biraz daha vergi koyarım 
</HEADLINE>
<TEXT>

     Maliye Bakanı Kemal Unakıtan, sigarada vergi artışıyla ilgili olarak, ''Ben gelirime bakarım gelmezse biraz daha koyar geçerim'' dedi. 
     İzmir Esnaf ve Sanatkarlar Odaları Birliği'ni İESOB ziyaret eden Unakıtan, gazetecilerin, sigaraya getirilen vergi artışıyla ilgili sorusunu yanıtladı. Hiçbir kuruma fiyatları ayarlamaları konusunda baskıda bulunamayacaklarını, telkin bile edemeyeceklerini kaydeden Bakan Unakıtan, ''Biz Maliye Bakanlığı olarak vergi koyarız. Artırır, eksiltiriz. Biz vergimize bakarız. Ben gelirime, bütçeme bakarım, gelmezse biraz daha koyar geçerim. Bu kadar basit. O kadar ince hesaba lüzum yok. Bakarım aldım aldım. Alamadım biraz daha koyarım' dedi. 
     Unakıtan, TOBB Başkanı Rifat Hisarcıklıoğlu'nun doğalgaza zam yapılacağı bilgisini nereden aldığını bilmediğini belirterek, ''Şu anda birşey yapmış durumda değiliz. Onu TOBB başkanına bir sorun bakalım nereden duymuş, nasıl yapmış bilemiyorum Enerji bakanına da sorarsınız. Öyle bir çalışma her zaman olabilir. Gerekli birşey varsa o yapılacaktır '' diye konuştu. 
     Bakan Unakıtan, esnafa hitap ederken de, kendisinin de esnaf kökenli olduğunu ve sıkıntıları gayet iyi bildiğini, bu sıkıntıları geride bırakmak için çalıştıklarını söyledi. Türkiyenin kriz ortamından çıktığını ancak ''tam anlamıyla unutacak hale gelmediğini'' anlatan Unakıtan, '' Krizin yaraları daha taze, daha yapacak çok iş, saracak çok yaramız var. Ekonomi rayına oturmuştur, Bundan sonra arabamıza hız verme zamanı gelmiştir'' dedi. 
     ''Enflasyon denen hastalıktan'' kurtulmak üzere olduklarını ifade eden Unakıtan, Türk insanının bundan sonra bu hastalıkla yaşamayacağını kaydetti. 
     Özelleştirimenin önemine dikkat çeken Unakıtan, ''çalışan adamın eli işin altında olmadıkça, o işten hayır gelmeyeceğini'' belirterek, özel sektörün en iyi göstergesinin ''mesaisi, bayramı tatili olmayan'' esnaf olduğunu kaydetti. 
     Unakıtan, ''sayısı 4 milyon olan esnafın yüzü gülsün ki yanına bir kişi daha alsın. Bir kişi alsa 4 milyon istihdam, hesap tamam'' dedi. 
     Maliye teşkilatı olarak vergi verenleri ''başımızın üstünde yeri olması gereken arkadaşlar'' diye tanımladıklarını kaydeden Unakıtan, ''Vergi dairesine geliyor, para yatıracağım diyor. Bekle, git yarın gel diyorlar. İşte bu anlayışı kaldırmaya çalışıyoruz. Güleryüzlü memuru öne koyun diyoruz. Devlette güleryüze hasret kaldık. Hostesten su istemeye bile korkar hale geldik'' dedi. 
     Başka ülkelerde kayıt dışının kalmadığını, Türkiye'de ise kayıt içi olmadığını söyleyen Unakıtan, ülke olarak sağa sola el açmamak için esnafın fiş kesme alışkanlığını edinmesi gerektiğini vurguladı. 
     
     BEYANNEMELERE DENETİM 

     Verilen bazı beyannameler içinde, 100 milyon lira aylık gelir beyan edenlere, 36 ay KDV devredenlere rastlandığını söyleyen Unakıtan, ''36 aydır hiç mi kar etmedin. Devir Allah devir. Şimdi bir de ben devireceğim ama onları'' diye konuştu. 
     Bazı görevlilerin beyannameleri almadığı yönünde haberler ulaştığını kaydeden Unakıtan, şöyle dedi 
     ''Almam diye birşey yok, alacağız. Siz de şöyle elinizi vicdanıza koyun ona göre beyanneme verin. Buna rağmen ben vermem diyorsanız. şimdi bilgisayar sistemimizi genişlettik. Normal hayat standartının çok altında veren bu tarafa, diğerleri bu tarafa diyoruz. Toplanan bilgilerin üzerine gideceğiz. Bir rüzgar esecek sıkıntıya düşeceksiniz. Trafikte radar var diyorlar ya, biz de radarı koyduk dikkat edin diyoruz.'' 
     
     ''NE HORTUMCU NE SOYGUNCU KALACAK'' 

     Unakıtan, ''milleti aldatanları yola getirmeye başladıklarını'', ''ne hortumcu ne de soyguncu bırakacaklarını'' kaydederek, ''Aldatanlardan milletin parasının hesabını soruyoruz. Bana bile telefon ediyorlar, Sayın bakanım ödeyeceğim ben haberiniz olsun diyorlar. Ben de bir an önce ödeyin diyorum'' dedi. 
     Bakan Unakıtan, devlete ait birçok fabrikanın zarar ettiğini belirterek, ''Bu zararlar senin benim cebimden karşılanıyor. Bankamatik işçileri oluştu. Kimse kimseye yattığı yerde bakmaz, bedavacılık devri, paradan para kazanma devri gibi kapandı'' diye konuştu. 
     Uyguladıkları ekonomi politikasının Kemal Derviş döneminde uygulanan politikayla aynı olmadığını söyleyen Unakıtan, kendilerinin reel sektörü ön plana aldığını sözlerine ekledi. 
     Maliye Bakanı Unakıtan daha sonra, İzmir Ticaret Borsası'nı İZTB ziyaret etti. Üzüm ve pamuk işlem salonlarını gezen Unakıtan, buradan çıkışında bir seyyar milli piyango satıcısıyla sohbet etti ve Milli Piyango idaresini özelleştireceklerini kaydetti. 
     
</TEXT>
</DOC>
