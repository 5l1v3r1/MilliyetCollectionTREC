<DOC>
<DOCNO> 229574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun41.html </URL>
<DATE> 2004/04/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Papadopulos'un 'hayır'ı, Rumların tavrını etkiledi 
</HEADLINE>
<TEXT>

     Kıbrıs Rum yönetimi lideri Tasos Papadopulos'un dün gece Rum halkını referandumda Annan Planı'na ''hayır'' demeye çağırması, Rum gazetelerinde manşetlerden verildi. 
     Papadopulos'un konuşmasının ardından Rum televizyonlarında telefonla yapılan ankete katılanların yüzde 85'i Annan Planı'na ''hayır'' dedi. 
     Fileleftheros gazetesi, ''Sapmalar olmaksızın hayır'' başlığını kullandığı haberinde, Papadopulos'un Rum halkından ''güçlü bir hayır'' istediğini, referandumdan çıkacak bir ''evet''in getireceği etkilerin çok daha ağır ve bağışlanamaz olduğu değerlendirmesinde bulunduğunu yazdı. 
     Haberde, Papadopulos'un, dün geceki açıklamasından 2 saat önce Rum Başkanlık Köşkü'nden ayrılarak evine gittiği, ofisine dönüşünde gazetecilere, ''Gidip 2,5 yaşındaki torunumu gördüm. Bu kafi takviyedir. Hepimiz bu çocuklar için çalıştık, gelecek bu çocuklarındır'' dediği belirtildi. 

     
</TEXT>
</DOC>
