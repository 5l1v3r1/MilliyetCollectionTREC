<DOC>
<DOCNO> 248101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy18.html </URL>
<DATE> 2004/06/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP'de bir üzüntü daha... Eski CHP milletvekili Oğultürk vefat etti 
</HEADLINE>
<TEXT>

     Eski CHP Milletvekili ve iki dönem Ankara'nın Yenimahalle İlçesi'nde belediye başkanlığı yapan Abdurrahman Oğultürk, vefat etti. Oğultürk'ün cenazesi Ankara'nın Çamlıdere İlçesi'nde toprağa verildi. 
     Ankara'nın Kızılcahamam İlçesi'nde dün gece vefat eden Oğultürk'ün cenazesi, toprağa verilmek üzere Çamlıdere'ye getirildi. 
     Oğultürk'ün cenaze törenine, ailesi ve yakınları, CHP Genel Sekreteri Önder Sav, CHP Ankara Milletvekili Yılmaz Ateş, AK Parti Ankara Milletvekili Eyüp Sanay, SHP Genel Başkanı Murat Karayalçın, CHP Genel Başkan Yardımcısı Eşref Erdem, eski Adalet Bakanı Seyfi Oktay, Çankaya Belediye Başkanı Muzaffer Eryılmaz, Keçiören Belediye Başkanı Turgut Altınok, Yenimahalle Belediye Başkanı Ahmet Duyar ve çok sayıda vatandaş katıldı. 
     Oğultürk'ün cenazesi, Çamlıdere İlçesi'nde Merkez Camii'nde kılınan namazın ardından Merkez Mezarlığı'nda defnedildi. 
     1940'da Ankara Çamlıdere'de doğan Oğultürk, ilk ve orta öğreniminin ardından yüksek öğrenimini Ankara Öğretmenokulu'nda tamamladı. 1978 yılında Ankara'dan milletvekili seçilen Oğultürk, 1989-1994 ve 1994-1999 yıllarında 2 dönem Yenimahalle belediye başkanlığı yaptı. Ankaralılar Vakfı'nın kurucuları arasında yer alan Oğultürk, bir dönem de Ankara Kulübü'nün başkanlığını yürüttü. 
     
     PİRİŞTİNA'NIN VEFATI 

     Bu arada İzmir Büyükşehir Belediye Başkanı Ahmet Piriştina'nın vefatının duyulması üzerine Önder Sav ve beraberindekiler, cenaze törenini yarıda bırakarak, Ankara'ya hareket etti. 
     Sav, AA muhabirine, Oğultürk'ün ölümünden dolayı üzüntü duyduklarını, Piriştina'nın vefatının da bu üzüntülerini bir kat daha artırdığını söyledi. 
     Piriştina'nın ani ve acı ölümünden dolayı büyük üzüntü duyduklarını anlatan Sav, ''Çok değerli bir arkadaşımızdı. İzmir'e daha çok hizmet etmesini bekliyorduk. Ancak ani ölümü buna fırsat vermedi. Allah tüm halkımıza sabır versin. Yeri dolacak bir insan değil'' diye konuştu. 
     
</TEXT>
</DOC>
