<DOC>
<DOCNO> 242622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun32.html </URL>
<DATE> 2004/05/25/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yakış Türkiye, üyelik müzakerelerine başlamaya hazır 
</HEADLINE>
<TEXT>

     TBMM AB Uyum Komisyonu Başkanı Yaşar Yakış, Türkiye'nin AB ile üyelik müzakerelerine başlamaya hazır olduğunu söyledi. 
     Yunanistan'ın Selanik kentinde düzenlenen 10. Selanik Forumu toplantısına katılan Yakış, Türkiye-AB ve Türk-Yunan ilişkilerine değindi. 
     Yakış, ''Türkiye AB'ye yarın girmeye hazır mı derseniz, hemen yarın AB'ye girmemiz birçok nedenden dolayı mümkün değil, ancak Türkiye, AB ile müzakerelere hazır mı derseniz, hazırdır'' diye konuştu. 
     Türkiye'nin gerek ekonomik, gerekse siyasi kriterler açısından, eski ve yeni AB üyesi ülkelerin çok ötesinde olduğunu vurgulayan Yakış, Türkiye'de AB'ye uyum çerçevesinde yasaların çıktığını belirtti. Yakış, bunların uygulanmasına ağırlık verilmesi gerektiğini söyledi. 
     Yakış, bütün AB ülkelerinde olduğu gibi Türkiye'de de yasaların ihlalinin söz konusu olduğunu, ancak hükümetin buna hiçbir şekilde hoşgörü göstermediğini kaydetti. 
     Yakış ayrıca, Fransa, Belçika, İngiltere ve Almanya gibi AB üyelerinin Lüksemburg'taki Avrupa Adalet Divanı tarafından yasa ihlalleri nedeniyle cezalandırıldıklarına işaret etti. 
     Türkiye'nin diğer AB'ye aday ülkelerle eşit muamele göreceğine ilişkin Helsinki zirvesi kararıyla kriterleri yerine getirdiği takdirde 2004 yılında üyelik müzakerelerinin başlamasını öngören Kopenhag zirvesi kararının, AB müktesebatının parçası olduğunu kaydeden Yakış, ancak Türkiye'nin diğer aday ülkelerle eşit muamele görmediğini belirtti. Yakış, Kopenhag kriterlerinin müzakerelerin başlaması için değil, tam üyelik için ön koşul olduğuna dikkat çekti. 
     Yakış, Türkiye'nin Kopenhag kriterlerinin gereğini yerine getirdiğini, tüm bu yapılanlara rağmen üyelik müzakereleri başlamazsa AB'nin bunu uluslararası camiaya anlatmakta zorluk çekeceğini söyledi. 
     
     TÜRK-YUNAN İLİŞKİLERİ 
     Türk-Yunan ilişkilerine de değinen Yakış, her iki ülkenin önceki hükümetlerinin başlattığı yakınlaşma politikasının bugünkü hükümetler tarafından da devam ettirildiğini belirtti. Yakış, ikili ilişkilerin Kıbrıs sorunundan etkilenmemesi için iki hükümet tarafından karar alındığını hatırlattı. 
     
     YAKIŞ, FORUMDA KONUŞTU 
     10. Selanik Forumu toplantısında da konuşan Yakış, uluslararası camianın Balkanlar'daki savaşlardan doğan zararların giderilmesi için çaba sarfetmesi gerektiğini, bölgede halen yatırım fırsatları olduğunu, ancak yatırımcıların istikrar ve barış olmayan bir bölgede yatırım yapmaktan çekindiğini söyledi. 
     Yakış, Türkiye ile Yunanistan'ın Balkanlar'da istikrarın sağlanması için katkıda bulunduklarını vurguladığı konuşmasında, istikrar paktında daha iyi koordinasyon sağlanması önerisinde bulundu ve AB'nin bölge halklarının görüşlerini dikkate alması gerektiğini ifade etti. 
     
</TEXT>
</DOC>
