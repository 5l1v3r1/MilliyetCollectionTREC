<DOC>
<DOCNO> 226822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun38.html </URL>
<DATE> 2004/03/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
AB Komisyonu, Kıbrıs müzakerelerini izliyor 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen'in Strasbourg'da yapılan komisyon toplantısından sonra İsviçre'ye dönerek, müzakerelere faal katılımını sürdüreceği bildirildi. 
     AB Komisyonu'nun günlük olağan basın toplantısında soruları yanıtlayan Sözcü Jean-Christophe Filori, özetle şu bilgileri verdi 
     ''Komisyon İsviçre'de, çünkü olası bir uzlaşmanın önemli bir noktası da AB müktesebatına yansımalar olacak. AB Komisyonu ve AB, esnek olacağımızı çeşitli defalar ifade etti. AB'nin temellerini oluşturan ilkelerin saygı görmesi koşuluyla olası bir uzlaşmanın terimlerini dikkate almaya hazırız. Verheugen, bu çerçevenin saygı görmesini garanti altına almak için orada bulunuyor. 
     Müzakereler Kıbrıslı Türkler ve Rumlar arasında devam ediyor. Verheugen bugün BM Genel Sekreteri Kofi Annan ile görüştü, dün de tüm taraflarla temaslarda bulundu. Verheugen bugün yakınlaşma işaretleri olduğunu düşünüyor. Müzakereler devam etmeli. 
     Verheugen bugün Strasbourg'a geçerek, komisyona, müzakerelerin gidişatı hakkında bilgi verecek. Kıbrıs'ın Katılım Antlaşması, çözüm halinde, AB Komisyonu'nun önerisi üzerine, AB Konseyi'nin oybirliğiyle katılım koşullarını Kuzey tarafına da uyarlamasını öngörüyor. AB müktesebatını etkileyen çeşitli önlemler söz konusu. Gelişmeler devam ediyor. Verheugen, Strasbourg'daki komisyon toplantısı biter bitmez İsviçre'ye dönecek.'' Filori, Verheugen'in neden ve ne kadar zaman İsviçre'de kalacağının sorulması üzerine, ''Kahve ikram etmek için orada bulunmuyor'' dedi ve şöyle devam etti 
     ''Verheugen müzakerelere faal bir şekilde katılmak için orada bulunuyor. Kofi Annan'a, komisyonun görüşlerini ve bugünkü komisyon toplantısının sonuçlarını bildirecek. Tekrar ediyorum biz AB'nin temel ilkelerinin saygı görmesini sağlamak için oradayız. Bir uzlaşmaya varılmasına yönelik çalışmaları desteklemeye hazırız.'' 
     
</TEXT>
</DOC>
