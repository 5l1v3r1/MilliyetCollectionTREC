<DOC>
<DOCNO> 218034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo10.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Valencia... Turu geçen kupaya uzanır 
</HEADLINE>
<TEXT>

     Beşiktaş, UEFA Kupası'nın en büyük favorilerinden Valencia ile 3. tur ilk maçında Mestella Stadı'nda kozlarını paylaşacak. Giunti dışında eksiği bulunmayan Kartal'da hedef rövanş için avantajlı bir skor elde etmek. Fransa'dan Alain Sars'ın yöneteceği karşılaşma 22.30'da başlayacak ve Kanal D'den canlı yayınlanacak. 
     Şampiyonlar Ligi ilk turunda grubunu üçüncü sırada tamamlayıp, UEFA'ya katılmaya hak kazanan Beşiktaş, İspanya'nın güçlü ekiplerinden Valencia ile deplasmanda karşılaşacak. Valencia'da Aimar maça yetişti, siyah-beyazlılarda ise Giunti yok. 
     
     Aimar hazır, Ilie'den korkuyorlar... 

     Kaleci Andres Palop, geçmişte birlikte oynadıkları Adrian İlie'ye çok dikkat etmek zorunda olduklarını belirtti. 
     Valencia'nın UEFA Kupası maçlarında kaleyi koruyan Palop, As gazetesinde yer alan demecinde, ''İlie ile birçok gün beraber antrenman yaptık. Kalitesini biliyoruz. Sahip olduğu kaliteyi bilerek çok dikkatli olmak zorundayız. Bir tehlike olacak'' dedi. 
     Valencia'nın lig maçlarında evinde çok puan kaybettiğini, ama bunun devam etmeyip Beşiktaş maçında değişeceğini savunan İspanyol kaleci, UEFA Kupası'nda son 8 maçta Mestalla Stadı'nda kaybettiklerini hatırlattı. 
     Geçen hafta sakatlığından dolayı Barcelona maçında forma giyemeyen Arjantinli yıldız Aimar iyileşti ve Beşiktaş maçına hazır. 
     
     UEFA Kupası'nda gol yemediler... 

     Valencia CF, bu sezon UEFA Kupası'nda yaptığı 4 maçta da gol yemedi. 
     UEFA Kupası'nda yaptığı 4 maçın 3'ünde sahadan galibiyetle ayrılan Valencia, 1 kez de golsüz berabere kaldı. İspanyol ekibi, 4 maçta rakip fileleri 6 kez havalandırdı. 
     Valencia, UEFA Kupası ilk turunda İsveç'in AIK Solna takımıyla eşleşirken, 2 maçı da 1-0'lık skorlarla kazandı. 
     2. turda İsrail'in Maccabi Hayfa takımıyla eşleşen Valencia CF, evinde golsüz berabere kaldığı rakibini, Hollanda'nın Rotterdam kentinde yapılan rövanş maçında 4-0 yenerek 3. tura çıktı. 
     
     En golcüsü Mista 

     Valencia'nın bu sezon UEFA Kupası'ndaki en golcü futbolcusu Mista oldu. 
     Mista, UEFA Kupası'ndaki 4 maçta 2 gol atarken, Oliveira, Baraja, Albelda ve Angulo da 1'er gole imza attı. 
     
     8 yabancısı var 

     İspanyol ekibinin bu sezonki kadrosunda 8 yabancı futbolcu bulunuyor. 
     Savunmada Arjantinli Pellegrino, Ayala, Brezilyalı Aurelio, İtalyan Carboni, orta alanda Arjantinli Aimar, Uruguaylı Canobbio, forvette ise Brezilyalı Oliveira ve Malili Sissoko, Valencia'nın yabancı futbolcuları. 
     Valencia, maçlarını 48 bin 724 kişilik Mestalla Stadı'nda yapıyor. 
     BEŞİKTAŞ 
     Avrupa'daki 99. maçına çıkacak olan siyah-beyazlılar 31 galibiyet, 21 beraberlik ve 46 yenilgi alırken, rakip filelere 112 gol atıp 147 gol yedi. 
     Daha önce 10 kez İspanyol takımlarıyla karşılaşan Beşiktaş, 2 galibiyet, 3 beraberlik ve 5 mağlubiyet aldı. 
     48 deplasman maçında ise sadece 6 kez kazanabilen kartal, 8 beraberlik ve 34 yenilgiyle sınıfta kaldı. 
     Daha önce Valencia ile 2 oynayan Beşiktaş rakibini yenemedi. 
     
     Lucescu Avrupa'nın kralı 

     Beşiktaş Teknik Direktörü Mircea Lucescu, Türkiye'de bulunduğu 4 sezonda Galatasaray ve Beşiktaş'ın başında toplam 48 Avrupa kupası maçına çıktı. 
     Rumen teknik adam, Türkiye'ye geldiği 2000-01 sezonundan bu yana, ilk 2 sezonu Galatasaray, son 2 sezonu da Beşiktaş'ta olmak üzere, takımlarının başında çıktığı 48 maçta, Türk takımları 19 galibiyet, 14 yenilgi, 15 de beraberlik aldı. 
     Türk takımları, Avrupa kupalarında Lucescu döneminde rakip fileleri 64 kez havalandırırken, kalesinde 57 gol gördü. 
     
     Şampiyonlar Ligi'nin en başarılısı 

     Avrupa'nın kulüpler bazında ''1'' numaralı kupası olan Avrupa Şampiyonlar Ligi'nde Türk takımlarının başındaki en başarılı teknik adam, şu anda Beşiktaş'ı çalıştıran Mircea Lucescu oldu. 
     1992 yılından bu yana organize edilen Avrupa Şampiyonlar Ligi'ne 2 kez Galatasaray'ın başında katılan Lucescu, ilk kez bir Türk takımını 2. tur ve çeyrek finale taşıma başarısı gösterdi. 
     Avrupa Şampiyonlar Ligi'nde Lucescu yönetimindeki Galatasaray 26, Beşiktaş ise 6 maç yaparken, 2 takım bu dönemde 11 galibiyet, 10 beraberlik, 11 yenilgi aldı. Galatasaray ve Beşiktaş, Lucescu yönetiminde 34 gol atıp, 41 gol yedi ve 43 puan topladı. 
     Böylece Rumen teknik adam, Türk ekiplerinin başında Avrupa Şampiyonlar Ligi'nde en çok maç yapan, en çok galip gelen ve en çok puan toplayan teknik adam oldu. 
     Ayrıca Beşiktaş, Lucescu ile Londra'da FC Chelsea'yi 2-0 yenerek, Avrupa Şampiyonlar Ligi'ndeki ilk deplasman galibiyetini aldı. 
     
</TEXT>
</DOC>
