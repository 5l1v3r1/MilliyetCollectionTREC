<DOC>
<DOCNO> 212589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sonspo20.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'dan notlar... Beşiktaş otobüsüne hırsızlık koruması... 
</HEADLINE>
<TEXT>

     Bursaspor ile Beşiktaş arasında yapılan maça futbolseverler, Kurban Bayramı'nın ilk günü olmasına karşın büyük ilgi gösterdi. 
     Bursa Atatürk Stadı'na öğle saatlerinden itibaren gelmeye başlayan futbolseverler, kapıların açılmasıyla birlikte tribünlerdeki yerlerini aldı. 
     Zorlu karşılaşma için geniş güvenlik önlemleri alındı. Daha önce, ''3 Büyükler'' diye adlandırılan takımlarla yapılan maçlarda 1500 polise görev verilirken, bu sayı Beşiktaş maçında 1750'ye çıkartıldı. 
     İstanbul'dan gelen yaklaşık 600 otobüsteki taraftar, Gemlik ve Bursa'da sıkı bir biçimde arandıktan sonra güvenlik kordonu altında, kademeli olarak stada getirildi. 
     Polis, maç için sabahın erken saatlerinden itibaren stat çevresinde adeta kuş uçurtmadı. 
     Çevredeki büfe ve barlarda alkollü içki satışına izin verilmezken, alkol ve uyuşturucu madde aldıkları belirlenen bazı kişilerle bileti olmayanlar, stada yaklaştırılmadı. 
     Biletli taraftarlar da 3 aşamalı bir aramanın ardından stata alındı. 
     Polis, Türkiye Kupası maçı sırasında Konyaspor kafilesini taşıyan otobüsün soyulmasını gözönünde bulundurarak, Beşiktaş'ın otobüsünü daha sıkı korudu. 
     
     SERTAN VE ERMAN'A BÜYÜK DESTEK 
     Stata önce konuk Beşiktaş geldi. Maçtan yaklaşık 2 saat önce stada giren siyah-beyazlılar, zemin kontrolü için sahaya girdiğinde kendi taraftarlarından alkış, Bursaspor taraftarlarından ise protesto gördü. Taraftarlar, futbolcuları tek tek tribünlere çağırarak alkışladı. 
     Bursaspor ise maça 1 saat 20 dakika kala stada ulaştı. Bursasporlu futbolcuların sahaya girişiyle birlikte tribünlerde bir uğultu oldu. Futbolcuları coşkulu bir biçimde destekleyen taraftarlar, özellikle daha önce Beşiktaş formasını giyen Sertan ve Erman'a daha fazla ilgi gösterdi. Bu 2 futbolcu lehine uzun süre tezahürat yapıldı. 
     Bursaspor Teknik Direktörü Ümit Kayıhan, Türkiye Kupası 3. kademesinde Konyaspor ile yapılan maçta kaleyi koruyan Vintila'yı yedek kulübüne çekerken, Serdar'a ilk 11'de şans tanıdı. Yine Konyaspor maçında ileride 3 oyuncuya görev veren Kayıhan, Beşiktaş karşısında savunma güvenliğini elden bırakmamak için golcü Okan'ı yedek soyundurdu ve Miu'ya sahaya sürdü. 
     Beşiktaş'ta ise Okan Koç'un yerine, teknik direktör Mircea Lucescu, Kaan Dobra'ya ilk 11'de şans tanıdı. 
     
</TEXT>
</DOC>
