<DOC>
<DOCNO> 239272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun06.html </URL>
<DATE> 2004/05/12/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Iraklı esirlere işkence, ABD Senatosu'nda... 
</HEADLINE>
<TEXT>

     İslam karşıtı sözleri nedeniyle soruşturma altında bulunan bir Amerikalı generalin, Irak'ta esirlere yapılan işkence olayıyla bağlantılı olduğunun düşünüldüğü bildirildi. 
     İşkence konusunda Senato'da yapılan oturumda, ''kendi tanrısının Müslümanların tanrısından üstün olduğunu'' söyleyen Korgeneral William Boykin'in, geçen yaz Iraklı esirlerden daha çok bilgi almak için sorgu yöntemleri hakkında üst düzey bir sivil Pentagon yetkilisine tavsiyelerde bulunduğu belirtildi. 
     Bu tavsiyelerin, esirlerin cinsel ve fiziki tacizine üst seviyede izin verilmesini kapsadığı belirtiliyor. Ancak bu suçlama, Pentagon tarafından reddediliyor. 
     Bu arada, Senato Silahlı Hizmetler Komitesi Başkanı Joh Warner, Iraklı esirlere uygulanan cinsel tacizi gösteren fotoğrafların, işe yarar bilgi vermemeleri halinde bu fotoğrafların ailelerine gösterileceği tehdidinde bulunmak için çekildiğini düşündüğünü söyledi. 
     İşkenceyi soruşturan Tümgeneral Antonio Taguba da Iraklılara işkencenin, ABD Silahlı Kuvvetlerindeki ''liderlik başarısızlığını'' yansıttığını söyledi. 
     Taguba, Senato toplantısında Ebu Garib'teki işkence olaylarına neyin sebep olduğunun sorulması üzerine, liderlikteki başarısızlığın, disiplin ve eğitim eksikliğinin ve denetim olmamasının yol açtığını söyledi. 
     General Taguba, bununla birlikte, ''Amerikan askerlerinin üstlerinden aldıkları emirle hareket ettikleri'' konusunda bir delil bulunmadığını söyledi. 

     
</TEXT>
</DOC>
