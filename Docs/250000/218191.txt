<DOC>
<DOCNO> 218191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yazar/myilmaz.html </URL>
<DATE> 2004/02/27/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Karayalçın adaylıktan çekilmeli, çünkü... 
</HEADLINE>
<TEXT>

   
   Murat Karayalçın'ın Ankara Büyükşehir Belediye Başkanlığı'na adaylığını açıkladığı basın toplantısında söylediği bir söz, Ankara'yı bir beş yıl daha neyin beklediğini ortaya koyuyor Melih Gökçek bu iyiliğimi unutmasın 
   Çok fazla yorum gerektirmeyen bir söz. 
   Karayalçın'ın seçimlerde aday olması halinde AKP'nin de Gökçek'i aday göstereceği önceden biliniyordu. 
   Ama bu sözün ardında yatan bir anlam daha var Karayalçın da biliyor ki bugünün siyasi şartları altında Ankara'da seçimi kazanması mümkün değil. Ve yine biliyor ki sadece bu kararı bile Melih Gökçek'e Ankara'da seçimi kazanması için çok önemli bir avantaj sağlayacak. 
   Karayalçın'a bu sözleri söyleten ve adaylığını açıklamak zorunda bırakan şey CHP liderinin "seçim ittifakı" ile ilgili tutumu oldu. 
   
   Bu önemli bir fırsat    CHP lideri Deniz Baykal, Karayalçın'ı partisine tek başına davet etti, o da siyasi yol arkadaşlarını bırakmamak için bu teklifi kabul etmedi. 
   Burada kimseyi eleştirmiyorum. Birbirleriyle aynı ideolojiye sahip olan siyasetçilerin bazı olaylarda farklı düşünmelerinde yadırganacak bir şey yok. Bu aynı zamanda demokratik çoksesliliğin bir tezahürüdür. Sonuç olarak iki siyasetçi birlikte yol alabilmek için konuştular ve anlaşamadılar. 
   Benim yadırgadığım şey bu anlaşmazlığın bir kişisel inatlaşmaya dönüşmesi. 
   Ve bu inatlaşma Melih Gökçek'in seçim sürecinde yolunu açacak bir sonuç yaratıyor. 
   Ve bu sonuç aynı zamanda Karayalçın'ın siyasi geleceğini de etkileyecek.. Bu hatalı karar gelecekteki siyasi yaşamını gölgeleyecek. 
   Şimdi Karayalçın'ın önünde bence çok önemli bir fırsat var. Bir zamanlar birlikte siyaset yaptığı Yılmaz Ateş, CHP'nin Ankara Büyükşehir Belediye Başkanlığı adayı.. 
   
   'Geleceğinin' kararı    Karayalçın, Ankara'yı Ankara olmaktan çıkaran ve bir büyük köye dönüştüren Melih Gökçek karşısında Yılmaz Ateş lehine adaylıktan çekildiğini açıklayabilir. 
   Bu tavrıyla "koltuk" derdinde olmadığını, önemli olanın siyasal fikirler ve ilkeler olduğunu açıklıkla ortaya koyabilir. Bunu yapabilirse sosyal demokrat kamuoyundaki prestijini artırır, gelecekteki lider arayışları için bir adım öne çıkabilir. 
   Çünkü siyasi lider, yaptığı bir işin, söylediği bir sözün, attığı bir adımın ilerisini görebilen insandır. 
   Karayalçın şuna karar vermelidir İleride Melih Gökçek'in yolunu açan birisi olarak mı hatırlanmak istiyor, yoksa siyasi özverisiyle Ankara'da sosyal demokratların yeniden seçim kazanmasını sağlayan lider olarak mı hatırlanmak istiyor.. 
   Murat Karayalçın'a yakışacak tavır ikincisidir Kendi siyasi görüşlerini, CHP ve lider kadrosuyla ilgili rezervlerini açıklıkla ortaya koymak ama bunu yaparken de sosyal demokratların Ankara'da bir seçim daha kaybetmelerinin gerekçesi olmamak.. 
   
      
   
</TEXT>
</DOC>
