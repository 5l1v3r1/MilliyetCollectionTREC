<DOC>
<DOCNO> 226562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/soneko05.html </URL>
<DATE> 2004/03/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türkiye'nin dış borçlanmadaki risk primi yarı yarıya azaldı... 
</HEADLINE>
<TEXT>

     Ekonomide son dönemde yaşanan olumlu gelişmeler, Türkiye'nin yurtdışı borçlanmalarına da yansıyor. Nitekim Türkiye'nin dış borçlanmadaki risk primi, 2002 yılının Ocak ayından bu yana yarı yarıya azaldı. 
     A.A muhabirinin hesaplamalarına göre, ABD Hazine kağıtlarına uygulanan faiz oranına ilave edilen prim anlamında kullanılan spreadlar, gelişmekte olan piyasalarda 2002 Ocak döneminden bu yana yüzde 37.4 oranında düştü. 
     Gelişmekte olan piyasaların spreadları, Ocak 2002'deki 710 baz puan değerinden, geçtiğimiz ay 444 baz puana indi. 
     Bu dönemde Arjantin'in spreadlarında yüzde 30.6, Filipinlerin spreadlerinde de yüzde 1.5 oranında yükseliş görüldü. 
     
     SPREADLARI DÜŞENLER 

     Aynı dönemde Brezilya'nın borçlanmasına uygulanan spreadlar yüzde 35.1, Meksika'nın risk primi yüzde 36.7, Rusya'nın risk primi de yüzde 58.7 oranında geriledi. 
     Söz konusu dönemde Türkiye'nin spreadları ise 672 baz puandan 336 baz puana kadar geriledi. 
     Bu dönemde Türkiye'nin spreadındaki azalma yüzde 50 olarak hesaplanırken, gelişmekte olan piyasaların spread düşüşünden daha fazla bir azalma sağlanmış oldu. 
     
</TEXT>
</DOC>
