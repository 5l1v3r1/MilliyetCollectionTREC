<DOC>
<DOCNO> 236028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas12.html </URL>
<DATE> 2004/04/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
'Neredesin Firuze' Londra'da görücüye çıktı 
</HEADLINE>
<TEXT>

     Dilek Kocabaş bildiriyor 

Yönetmen Ezel Akay'ın ''Neredesin Firuze'' adlı filmi, İngiltere'nin başkenti Londra'da basın mensupları ve eleştirmenler tarafından izlendi. 
     Kentin ünlü Leicester meydanındaki Warner sinemasında filmi seyreden eleştirmenler, filmi başarılı bulduklarına dair yorumlar yaptı. 
     Filmin, 4 Mayıs'ta aynı sinemada yapılacak galasına başrol oyuncuları Demet Akbağ, Özcan Deniz ve Şebnem Dönmez ile yönetmen Ezel Akay katılacak. Filmin genel gösterime giriş tarihi 14 Mayıs olarak ilan edildi. 
     Film, Londra'da Warner sinemasının yanı sıra Islington, Croydon ve Wood Green semtlerindeki sinemalarda gösterilecek. 
     Bu arada, filmin galasına katılamayacağı açıklanan Haluk Bilginer, dün akşam Londra'da bir grup gazeteciyle bir araya geldi. 
     ''Neredesin Firuze'' adlı filmin başarısından büyük memnuniyet duyduklarını belirten Bilginer, Londra'ya ITV televizyonu tarafından yayınlanacak, kendisinin rol aldığı bir belgeselin galası için geldiğini ifade etti. 
     
</TEXT>
</DOC>
