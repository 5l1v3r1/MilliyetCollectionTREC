<DOC>
<DOCNO> 246408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/spo03.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a milli model 
</HEADLINE>
<TEXT>


Galatasaray Teknik Direktörü Hagi, yeni sezonda tek forvetli bir oyun sistemini benimseyebileceğini söyledi, "Yönetimden 2-3 defans oyuncusu ile kaliteli bir oyun kurucu alınmasını istedim" dedi 

BÜNYAMİN OSMAN 


Fanatik'te konuştu 
GALATASARAY Teknik Direktörü Hagi, Hakan Şükür'ün milli takımdaki başarısı karşısında tek forvetli bir sisteme dönebileceğini ifade etti. Romanya'daki TV Sport kanalının "Fanatik" programına katılan Rumen hoca, yönetime raporunu ve transfer listesini ilettiğini belirterek, "2-3 defans oyuncusu istedim. Ayrıca, orta sahada oyunu yönlendirebilecek bir futbolcu gerekiyor. İleri uçta ise tek forvete dönebilirim" ifadesini kullandı. 

Şükür vazgeçilmezi 
HER mevkii için elde bulunacak alternatiflerin, en az sahada oynayanlar kadar kaliteli olması gerektiğini belirten Hagi, tecrübeli isimlerin kalması gerektiğini savundu. Özellikle Hakan Şükür'ün ismini veren Hagi, "Onlar bizim için çok önemli. Yabancılardan kimseyi gözden çıkarmadım. Bu konuda durumumuz vahim. Statü gereği sınırlı sayıda isim oynayabilecek. Sözleşmeler sürdüğü için de kulübü zarara uğratmak istemiyoruz" dedi. 

Perez'den mesaj 

ERHAN TELLİ 

Dönmek istiyor 
GALATASARAY'IN, 2001 - 2002 sezonunda şampiyonluğa ulaşan kadrosunda yer alan Sebastian Perez, Sarı - Kırmızılı yöneticilere geri dönmek için haber yolladı. Menajeri aracılığıyla Galatasaray'a teklifte bulunan 31 yaşındaki Fransız oyuncunun, kulübü Marsilya ile sözleşmesinin sona erdiğini bildirerek, "Bonservisim elimde, gelmeye hazırım" dediği öğrenildi. Yıllık maliyeti 800 bin Euro olan Perez konusunda son kararı Hagi verecek. 

Platformda sıcak gece 

CÜNEYT KARAKAYA 

Kozak ikna edemedi 
GALATASARAY'DA genç üyelerin oluşturduğu "Herşey Galatasaray için Platformu"nun önceki gece sürpriz bir konuğu vardı. Başkan Özhan Canaydın ve yönetime danışmanlık yapan Hayri Kozak, üyelerle buluştu. Beş saat süren toplantıda eleştiriler zaman zaman sertleşti. Platformcular, Kozak'ın tüm açıklamalarına karşın Canaydın ve ekibine güvenmediklerini dile getirdiler. 

'2.5 yıl oldu' 
ÜYELER, Hayri Kozak'ın, "Proje üretip, getirin" önerisine karşı çıkıp, "Bu yönetim projelerimizi gerçekleştiremez" yanıtını verdiler. Kozak'ın, Canaydın ve ekibinin eski borçlar nedeniyle sıkıntı yaşadığını ve 2.5 aylık bu yönetime şans tanınması gerektiğini söylemesi üzerine ise, "2.5 aylık değil. 2.5 yıl oldu. H l adım atamadılar" tepkisi gündeme geldi. 

Ergün'den güvence 

GALATASARAY'IN emektar oyuncularından Ergün Penbe, Hakan Şükür'ün 100. yılda da Sarı - Kırmızılı formayı giyeceğini açıkladı. Ergün, "Hakan'ın başka takımlara transfer olacağı yönündeki haberleri asılsız buluyorum. Benim tanıdığım Hakan, Türkiye'de Galatasaray'dan başka takımda oynamaz. Gelip imzasını atar ve 100. yılda takımı başarıya taşımak için ter döker" dedi. 



</TEXT>
</DOC>
