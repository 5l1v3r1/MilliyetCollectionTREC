<DOC>
<DOCNO> 206104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/ekonomi/eko03.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den vergiye onay 
</HEADLINE>
<TEXT>

   Cumhurbaşkanı Sezer, Motorlu Taşıtlar Vergisi'nde yeni sistemi de içeren doğrudan vergi reformunun ikinci ayağını oluşturan yasayı onayladı 
   ANKARA Milliyet 
   
   Cumhurbaşkanı Ahmet Necdet Sezer, doğrudan vergi reformunun ikinci ayağını oluşturan yasayı onayladı. Yasa ile Kurumlar Vergisi oranı 2004 kazançları için yüzde 33'e yükseltildi. Bu artıştan yaklaşık 680 trilyon liralık ek gelir elde edilmesi bekleniyor. 
   Yasaya göre, konutlarda çevre temizlik vergisi, su faturasıyla tahsil edilecek. Tüketilen her metreküp suda 100 bin lira çöp vergisi alınacak. Uçak biletinde Eğitime Katkı Payı ve Özel İşlem Vergisi ile cep telefonu abonelerinin her yıl ödediği vergiler kaldırıldı ancak, yüzde 25 oranındaki Özel İşlem Vergisi sürekli hale geldi. Kablolu TV ve Digiturk tarifelerinden yüzde 15 Özel İletişim Vergisi alınacak. 
   Yasayla Motorlu Taşıtlar Vergisi'nde MTV ağırlık ölçütünden motor hacmi ölçütüne geçildi. Bu arada yasanın bir gün geçikme ile onaylanmasının vergi ödemesini etkilemeyeceği belirtildi. Cumhurbaşkanı 1 Ocak 2004'ten itibaren geçerli olan yasayı onayladığı için Maliye de tahakkuku esas alacak. Yani MTV'sini 1 Ocak 2004'te ödemiş olan birinden de yeni yasa uyarınca ödemesi gereken verginin farkı istenecek. 
   Gelirler Genel Müdür Vekili Osman Arıoğlu, yeni vergi düzenlemelerinin uygulama sürecinde bir sorun olmasını beklemediklerini kaydetti. Arıoğlu, "Cumhurbaşkanımız da iyi bir hukukçu, bunu zaten değerlendirmiştir. 1943 tarihli bir içtihadı birleştirme kararına göre de Anayasa'ya aykırı değil" dedi. 
   
   Ek vergiye mahsup 
   Geçen yıl ek MTV'sini ödeyen mükelleflerin ödediği tutarlar, 2004 için tahakkuk eden MTV'den mahsup edilecek. Mapsup işlemi ocakta yapılacak. 
   
   Sürücü belgelerine zam    Emniyet Genel Müdürlüğü Sözcüsü Ramazan Er, yeni yılla birlikte harçların arttığını belirterek, 1 Ocak 2004'ten itibaren A1, A2, B, F, H ve K sınıfı belgelerden 72 milyon 700 bin lira alınacağını bildirdi. Er, diğer sürücü belgelerinden 166 milyon 800 bin lira alınacağını, araçların teknik muayenesinde 72 milyon 700 bin lira bedel ödeneceğini kaydetti. 
   
   
</TEXT>
</DOC>
