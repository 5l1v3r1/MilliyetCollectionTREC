<DOC>
<DOCNO> 203499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/yazar/uras.html </URL>
<DATE> 2003/12/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Japonya'da "Türk Yılı" 
</HEADLINE>
<TEXT>

   
   OSAKA 
   
   Dışişleri Bakanımız Abdullah Gül, dün Japonya'nın Osaka şehrinde "Türkiye'de Üç Büyük Medeniyet Sergisi"nin açılışını yaptı. Şimdilerde Japonya'da Türk Yılı etkinlikleri devam ediyor. Daha önce başka ülkeler Japonya'da yıl boyu kendilerini tanıtmak için programlar uygulamış. Bu programlar için çok para harcanmış. İsmail Cem zamanındaki Japon Dışişleri Bakanı ile 2003 yılında Japonya'nın Türkiye'ye program uygulama şansı tanıması için anlaşma imzalamış. Fakat daha sonra "hır - gür" arası gerekli hazırlıklar yapılamamış. 2003 yılı başında Tokyo'ya atanan hanım Büyükelçimiz Solmaz Önaydın'ın ricası ile zamanın Başbakanı Abdullah Gül Türk Yılı etkinliklerinin giderini karşılamak için Tanıtma Fonu'ndan 5 milyon dolar ödenek tahsis ettirmiş. Büyükelçi Solmaz Önaydın'ın ilgisi ve Dışişleri Bakanlığımızın desteği ile yıl içinde yüz elliyi aşkın program uygulanmış. Japonya'nın değişik kentlerinde uygulanan bu programlardan Anadolu Güneşi dans gösterileri, mehter takımının gösterileri, Fahir Atakoğlu, Hüseyin Sermet konserleri, arp sanatçısı Şirin Pancaroğlu konseri büyük ilgi görmüş. 
   Türk yılının flaş programı, "Türkiye'de Üç Büyük Medeniyet" sergisi olmuş. Üç büyük medeniyet, Hitit, Bizans ve Osmanlı medeniyeti. Üç kuratör Türkiye'deki 14 müzeden beğendikleri eserleri seçmiş, Hitit eserlerini, Kamankale höyük kazılarını yapan Dr. Omura, Bizans eserlerini, Tokyo Müzesi Müdürü Mr. Mamuro, Osmanlı eserlerini Osmanlı tarihi uzmanı Prof. Suzuki seçmiş. 
   Sergi, ağustos - eylül arasında Tokyo'da "Metropolitan Art Museum"da 267 bin biletli ziyaretçi tarafından ilgi ile izlenmiş. Serginin giriş ücreti 1200 yen. Yaklaşık 12 dolar. Sergi daha sonra Fukuoka şehrine taşınmış. O şehirde de "Asian Art Museum"da 150 bin biletli Japon sergiyi gezmiş. İşte bu serginin dün Osaka'da açılışı vardı. Serginin açıldığı "Osaka Museum of History" binası, bu serginin Japonya'daki "sponsor"u serginin masraflarını karşılayan Japonya'nın TRT'si, NHK'ya ait. Dev bir kültür ve sergi merkezi. NHK, Japonya'nın devlete ait ama bağımsız radyo - televizyon kurumu. Japonya'da evinde TV alıcısı olan herkes bu kuruma yılda en az 2300 yen yaklaşık 23 dolar aidat ödüyor. Kablolu yayınlar, film hakları gibi gelirler de ek gelirler. NHK Türk Yılı'nda sadece sergiyi desteklemiyor, Türkiye'de çok sayıda program yaptırmış. Bu programlar ile televizyonda Türkiye'nin tanıtılmasına yardımcı oluyor. 
   NHK, "Türkiye'de Üç Büyük Medeniyet" sergisinin "sponsor"luğunu üstlenmek için bir şart koşmuş. Topkapı Sarayı'ndaki ünlü "hançer"in sergide yer almasını istemiş. 
   Şimdi o ünlü "hançer"in fotoğraflarının yer aldığı afişler Japonya sokaklarını süslüyor. Bizden önceki ülke programlarının en başarılısı "İtalya Yılı" imiş. İtalya Yılı'nda İtalyanların Pompei ve Rönesans sergileri iki sergi toplam 900 bin biletli ziyaretçi tarafından gezilmiş. Bizim tek sergimiz, "Türkiye'de Üç Büyük Medeniyet Sergisi"nin 600 bin biletli izleyici tarafından gezilerek rekor kırması bekleniyor. 
   
      
   
</TEXT>
</DOC>
