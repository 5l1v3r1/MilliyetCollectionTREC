<DOC>
<DOCNO> 218927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun32.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye müslüman ülkelere örnek olabilir" 
</HEADLINE>
<TEXT>

     Yunanistan'daki iktidar partisi PASOK'un genel başkanı eski Dışişleri Bakanı Yorgo Papandreu, Türkiye'nin Avrupa Birliği'ne AB tam üye olarak kabul edilmesinden yana olduğunu yineledi. Ankara hükümetinin AB sürecinde önemli reformlar gerçekleştirdiğine dikkati çeken Papandreu, ''Türkiye Müslüman ülkelere örnek olabilir'' dedi. 
     Papandreu, İtalya'da yayınlanan La Repubblica gazetesine verdiği özel demeçte, Türkiye'nin AB'ye tam üye olmasıyla Yunanistan'ın savunma harcamalarının da azalacağını belirterek, şöyle konuştu 
     ''Avrupa ile bütünleşme arzusu, Ankara hükümetinin reform yolunda ilerlemesini sağladı. AB'ye girmeden önce Türkiye'nin tümüyle demokratik bir ülke olması, insan haklarına saygı göstermesi, ekonomisini düzeltmesi gerekecek. Türkiye, diğer Müslüman ülkelere de örnek olabilir. Kapımızda potansiyel bir düşmana sahip olmamak, silahlanma harcamalarından tasarruf yapacağımız anlamına gelir.'' La Repubblica gazetesinde, ''Papandreu Düşlediğim Yunanistan Türklerle barış içinde olmalı'' başlığıyla yayımlanan söyleşide, PASOK Genel Başkanı, Kıbrıs konusundaki görüşlerini ise ''Kıbrıs meselesi, geçen yıl Birleşmiş Milletler'in belirlediği plan çerçevesinde çözülmeli. Başka alternatif yollar söz konusu değil'' diyerek özetledi. 
     
     ''DAHA GENİŞ BİR AVRUPA'' 
     Papandreu, Avrupa'nın genişlemesiyle AB'nin yeni pazarlara açılmasının mümkün olacağını belirterek, bu konuda İtalya'dan da destek beklediğini söyledi. 
     Yorgo Papandreu, genişleme sürecine ilişkin yaklaşımını ise şu sözlerle dile getirdi 
     ''Özellikle Bulgaristan ve Romanya'ya AB'ye girmeleri için yardımcı olmamız lazım. Ardından Avrupa'nın güneydoğusundaki diğer ülkeleri düşünmemiz gerekecek. Bu konuda İtalya'nın da desteğini umuyorum. Zira daha geniş bir Avrupa, bir gün Orta Asya sınırlarına kadar uzanabilecek yeni pazar alanlarının ortaya çıkması demektir.'' Yorgo Papandreu, ABD ile ilişkileri güçlendirmekten yana olduğunu da söyledi. La Repubblica gazetesinin, ''AB Komisyonu'nun düzenlediği bir ankete göre Yunanların yüzde 85'i Washington'u dünya barışı için bir tehlike olarak görüyor. Amerika ile ilgili bu konuda neler yapmayı planlıyorsunuz '' şeklindeki sorusunu tek cümleyle yanıtlayan Papandreu, ''Yunanistan'ın ABD ile olan ilişkilerini güçlendirmesi gerektiğini düşünüyorum'' dedi. 
     
</TEXT>
</DOC>
