<DOC>
<DOCNO> 239091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy22.html </URL>
<DATE> 2004/05/11/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan "Ben silahsızlanmadan yanayım" 
</HEADLINE>
<TEXT>

     Başbakan Recep Tayyip Erdoğan, silahsızlanmadan yana olduğunu ifade ederek, ''Biz yatırımlarımızı yoksullara yapalım. Çünkü, yoksulluk terörün kaynağıdır'' dedi. 
     Erdoğan, Alman-Türk Parlamento Dostluk Grubu Başkanı Claudia Roth'un başkanlığındaki heyeti, Başbakanlık Merkez Bina'da kabul etti. Yaklaşık 45 dakika süren görüşmenin başlangıcında, görüntü alınmasına izin verildi. 
     Alınan bilgiye göre, görüşmede, Başbakan Erdoğan, Türkiye'nin AB'ye giriş süreci ile ilgili hükümetleri döneminde yapılanları anlattı. Uyum paketlerine değinen ve paketin sonuncusunu da TBMM'den geçirdiklerini ifade eden Erdoğan, uyum yasalarının uygulamasına geçtiklerini ve bu konuda da son derece titiz, hassas ve takipçi olduklarını söyledi. 
     Erdoğan, Bakanlar Kurulu toplantılarında, uygulamalar konusunda ''bu hafta neler yaptık, gelecek hafta neler yapacağız'' diye tartıştıklarını da kaydetti. 
     ''Eksiklerimiz yok değil, var. Ama onları da aşmaya çalışıyoruz'' diyen Erdoğan, Almanya'da yaşayan yaklaşık 2.5 milyon Türk'ün, iki ülke arasında çok iyi bir ''köprü'' olduğunu belirtti. 
     Erdoğan, görüşmede, Daum'un antrenörü olduğu Fenerbahçe'nin şampiyon olduğunu anımsattı. 
     Başbakan Erdoğan, Türkiye'nin, 2004 Aralık ayından sonra, Almanya ve diğer AB ülkeleri ile ilişkiler konusunda çok daha iyi bir düzeye geleceğini söyledi. 
     
     ROTH 
     Claudia Roth da, Başbakan Erdoğan'ın söylediklerinin çoğuna katıldığını belirtti. Gelecek ayların çok önemli olduğunu, konuya, özellikle AB değerleri, insan hakları, hukukun üstünlüğü açısından bakmak gerektiğini ifade eden Roth, ''Türkiye'ye AB perspektifinin verilmesi, Almanya'nın iç politikası açısından da çok önemli. Çünkü, Almanya'da 2.5 milyon Türk yaşıyor'' dedi. 
     Erdoğan'ı, Türk hükümeti olarak yaptıklarından dolayı kutladığını dile getiren Roth, ''Almanya'da yaptığınız konuşmalar, çok büyük takdir topladı. Orada yaşayan Türkler'e, Almanca öğrenin diyen ve insan hakları kuruluşlarıyla buluşan ilk Türk başbakanısınız. Bu bakımdan çok büyük takdir topladınız'' diye konuştu. 
     Roth'un, futbolun iki ülke ilişkileri için çok iyi bir köprü olduğunu ifade ederek, ''Ben Beşiktaşlı'yım. İlhan Mansız'ın Japonya'ya satılmasına karşıyım. Bunu engellemeliydiniz'' şeklindeki espri yüklü ifadesine, Erdoğan da yine espri yüklü olarak, ''Demokratik ülkelerde engelleme olmaz'' karşılığını verdi. Heyette yer alan milletvekillerinden Johannes Kahrs da, Başbakan Erdoğan'ın Almanya ziyaretinin çok önemli olduğunu ve büyük bir etki yaptığını söyledi. Almanya'da, Türkiye'nin AB üyeliğine sıcak bakanların oranının yüzde 50-58 civarında olduğunu dile getiren Kahrs, etkinliklerle bu oranı daha yükseğe çıkarmak gerektiğini ve Türkiye'de yapılacak Eurovision Şarkı Yarışması'nın da bu konuda çok önemli olduğunu kaydetti. 
     
     TÜRKİYE'YE SİLAH SATIŞI 
     Başbakan Erdoğan, Kahrs'ın, Almanya'dan Türkiye'ye silah satışının yeniden başlayabileceğini söylemesi üzerine, şunları söyledi 
     ''Bunda bir çelişki yok mu Ben silahsızlanmadan yanayım. Biz yatırımlarımızı yoksullara yapalım. Çünkü, yoksulluk terörün kaynağıdır. Bombaların yağdığı, çocukların öldürüldüğü, kadınların tacize uğradığı Irak'taki fotoğrafların yayınlandığı bir dünya olmasın. Yatırımlarımızı kardeşliğe, sevgiye ve barışa yapalım. Silahlarını artırmakla değil, fakirlerini azaltmakla övünen ülkeler olalım.'' Roth, Başbakan Erdoğan'ın bu sözlerine katıldıklarını söyledi. 
     Hıristiyan Demokrat Parti'den bir milletvekili de, Erdoğan'ın iki ülke arasındaki ilişkilerde kullandığı ''köprü'' kelimesine itirazı olduğunu ifade etti. Alman milletvekili, ''Köprü olma şansı kaçırıldı. Göç meselesinde çok büyük hatalar yapıldı. Çok pratik ve hızlı çözümler üretmek zorundayız. Entegrasyon konusunda ciddi adımlar atmalıyız'' dedi. 
     Başbakan Erdoğan da, Türk halkının, Almanya'da yaşayan Türkler'den dolayı Almanlar'a yönelik bir bakışının olduğunu belirterek, şunları kaydetti 
     ''15 yaşındayken, Almanya denildiği zaman, Almanya'yı bir akraba ülke gibi düşünürdüm. Orada çok akrabamız var. Türk halkında da bu düşünce vardır. 
     Ben iki ülke halkları arasında bir elektrik olduğunu düşünüyorum. 25 yıl gittim geldim. Hep şunu işledim 'Asimilasyon korkusuyla oraya gitmeyin. Entegrasyon yolunda ilerleyin. Özellikle anneler Almanca'yı öğrenmeli. Cami yerine okul yaptırın.' Sürekli bunları telkin ettim.'' 
     
     ''TRAFOYU PATLATIRSINIZ'' 
     Alman milletvekilinin, ''Elektriği çok verdiğiniz zaman trafoyu patlatırsınız'' sözleri üzerine de Başbakan Erdoğan, ''Regülatörler, transformatörler koyarsınız. Yönetimler de o transformatörlerdir'' diye konuştu. 
     Öte yandan, görüşmede, Claudio Roth, Başbakan Recep Tayyip Erdoğan'a, ''duvarların olmadığı bir dünyada yaşamak dileğiyle'', yıkılan Berlin duvarının küçük bir parçasını hediye etti. Erdoğan'ın çok yoğun çalıştığını anımsatan Roth, dinlenme zamanında dinleyebilmesi için Erdoğan'a Bach'tan bir de CD sundu. 
     
</TEXT>
</DOC>
