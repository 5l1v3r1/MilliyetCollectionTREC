<DOC>
<DOCNO> 231030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo18.html </URL>
<DATE> 2004/04/13/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tevfik Lav, ayın teknik direktörü seçildi... 
</HEADLINE>
<TEXT>

     İzmir Gücü Spor Vakfı'nın İZVAK düzenlediği ''İzmir'de Ayın Başarılıları'' yarışmasında trafik kazasında hayatını kaybeden Konyaspor Teknik Direktörü Tevfik Lav, Mart ayının en başarılı teknik direktörü seçildi. 
     İZVAK'ın her ay düzenlediği ''İzmir Futbolunda Ayın Başarılıları'' yarışmasının jürisi Mart ayının başarılılarını belirlemek üzere toplandı. 
     Jüri farklı bir uygulamaya giderek, getirilen teklifi değerlendirdi ve oybirliği ile geçirdiği trafik kazasında hayatını kaybeden Tevfik Lav'ı, ayın en başarılı teknik direktörü olarak belirledi. 
     Ayın en başarılı futbolcusu ödülüne 32 puan alan Altaylı İbrahim Akın seçilirken, ayın en başarılı takımı ödülüne layık ekip bulunamadı. 
     İZVAK Başkanı Levent Ürkmez, ayın en başarılı teknik direktörü seçiminin, Lav'ın anısına saygının bir ifadesi olduğunu dile getirdi. 
     Öte yandan jüri toplantısına Altay Kulübü Başkanı Ahmet Taşpınar ve Bucaspor Kulübü Başkanı Yusuf Muhafız dışında kulüp temsilcisinin katılmaması dikkati çekti. 
     
     ŞUBAT AYININ BAŞARILILARI ÖDÜLLERİNİ ALDI 
     İZVAK'ın düzenlediği yarışmada Şubat ayının en başarılı futbolcusu ödülüne layık bulunan Altaylı Ümit İnal'a ve en başarılı takımı ödülüne layık bulunan Bucaspor ile en başarılı teknik direktör ödülüne layık bulunan Bucaspor Teknik Direktörü Mustafa Serin adına kulüp başkanı Yusuf Muhafız'a ödülleri verildi. 
     
</TEXT>
</DOC>
