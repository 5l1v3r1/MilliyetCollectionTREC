<DOC>
<DOCNO> 223995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun25.html </URL>
<DATE> 2004/03/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kosova'da Sırplar, bir Arnavut'un evini kundakladı... 
</HEADLINE>
<TEXT>

     Kosova'nın doğusunda Sırbistan idari sınırında bulunan Braina köyüne dün gece sızan kimlikleri belirlenemeyen bir grup Sırp'ın, bir Arnavut ailesini evlerinden çıkarıp evi ateşe verdikleri bildirildi. 
     Görgü tanıkları, BM Polis Gücü UNMİK polisi ve Kosova Polis Hizmetleri KPH mensuplarının olay yerine geldiklerini, ancak kundaklama sırasında bölgede güvenliği sağlayan Kosova Barış Gücü KFOR bünyesindeki Çek askerlerinin olay yerinde bulunmadıklarını ifade ettiler. 
     Öte yandan, Priştine'nin 10 kilometre kuzeyindeki Obiliç kasabasında bugün de olayların sürdüğü ve bazı Sırp evlerinin ateşe verildiği belirtildi. 
     Kosova'daki diplomatik kaynaklar, olayların, Kosova'nın nihai statüsünün belirlenmesi öncesinde planlı gelişmeler olduğu yorumunu yapıyor ve amacın, Kosova'nın orta bölgesinin Sırplardan temizlenmesi olduğunu savunuyor. 
     
     KOSOVA İSLAM BİRLİĞİ'NDEN KINAMA 
     Bu arada, Kosova İslam Birliği Başkanı Dr. Naim Tırava, Belgrad ve Niş'te camilerin kundaklanmasını kınadı. 
     Priştine Fatih Camisi'nde dün cuma hutbesinde Tırava, olaylar sırasında Sırp kilise ve evlerinin yakılmasını da kınayarak, durumun sakinleşmesi için Arnavutları soğukkanlı ve sağduyulu davranmaya çağırdı. 
     
</TEXT>
</DOC>
