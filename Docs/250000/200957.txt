<DOC>
<DOCNO> 200957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur31.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
2025'te 300 milyon diyabetli 
</HEADLINE>
<TEXT>

     Ege Üniversitesi EÜ Endokrinoloji ve Metabolizma Hastalıkları Anabilim Dalı Öğretim Üyesi Prof. Dr. Candeğer Yılmaz, yüzde 80'ini şişmanların oluşturduğu şeker hastalığını taşıyanların sayısının 2025 yılında dünyada 300 milyona ulaşacağını bildirdi. 
     Prof. Dr. Yılmaz, EÜ'nün katkısıyla Ege Obez Hasta, Ege Osteoporozlu Hasta ve Ege Diyabetle Yaşamı Kolaylaştırma derneklerince düzenlenen ve 11-13 Aralık günleri arasında gerçekleşecek Halk Kongresi ile ilgili basın toplantısı düzenledi. 
     Prof. Dr. Yılmaz'ın verdiği bilgiye göre, Türkiye'de ilk kez diyabet şeker , obezite şişmanlık ve osteoporozun kemik erimesi birlikte ele alınıp, katılımcılara kan, vücut yağ oranı ve kemik yoğunlu ölçümlerin yanı sıra uygulamalı yemeklerin yapılacağı, risk bulunan hastalara randevuların verileceği kongrede, tiyatro sanatçısı İlyas İlbey de sunum yapacak. Kongreye 20 değişik bilim dalından öğretim üyeleri katılacak. 
     Söz konusu üç hastalığın da kalıtsal, kronik özellikler taşımasının yanında önlenebilir olduklarını belirten Prof. Dr. Yılmaz, sağlıklı nesiller yetiştirmeyi hedeflediklerini bildirdi. 
     
     DÜNYA SAĞLIK ÖRGÜTÜ VERİLERİ 
     Dünya Sağlık Örgütü verilerine göre, 1990'da erkeklerde 81, kadınlarda ise 64.6 olan ortalama kilonun, 1998'de her iki cinste 4 kilogram daha arttığını ifade eden Prof. Dr. Yılmaz, normal değeri 23 olan beden kitle indeksi 35'in üzerinde olan kişilerde şeker hastalığı görülme oranının yüzde 42 olduğunu belirtti. 
     Yılmaz'ın verdiği bilgiye göre, bu konuda yapılan bir başka araştırmada, 14 yıl boyunca izlenen 110 bin kişiden kilo artışı olanların yüzde 90'ının diyabet hastalığına yakalandığı belirlendi. Türkiye'de ise bu hastalığın görülme sıklığı yüzde 7.2 oranına ulaştı. 
     AB'de 8 ülkede 7 bin hasta üzerinde yapılan bir araştırmaysa bu hastaların yıllık tedavi maliyetinin 29 milyar euroyu bulduğunu, bunun 16 milyar eurosunu hastane giderlerinin oluşturduğunu ortaya koydu. 
     Osteoporoz hastalığına ilişkin verileri de açıklayan Prof. Dr. Yılmaz, 12 Avrupa ülkesinde kalça kırığı geçiren hastalarda, birinci yıldaki ölüm oranının yüzde 15-20 olduğunu bildirdi. 
     
     ''40 SANİYEDE BİR DİYABET TANISI'' 
     Prof. Dr. Candeğer Yılmaz, dünyada her 40 saniyede bir kişiye diyabet tanısı konulduğunu, obezite ve diyabete yakalanma oranının giderek arttığını kaydetti. 
     EÜ Endokrinoloji ve Metabolizma Hastalıkları Bilim Dalı Başkanı Prof. Dr. Mehmet Tüzün ve kongrenin Onursal Başkanı Prof. Dr. Taylan Kabalak ile birlikte soruları yanıtlayan Prof. Dr. Yılmaz, bir soru üzerine, beslenme alışkanlıklarının yanı sıra televizyon ve bilgisayar karşısında hareketsiz kalan çocuklarda da diyabet ve şişmanlık ''alarmının çaldığını'' söyledi. 
     
</TEXT>
</DOC>
