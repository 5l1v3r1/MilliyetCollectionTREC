<DOC>
<DOCNO> 208607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko37.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault'un yeni konsept otomobili Trafic Deck'up 
</HEADLINE>
<TEXT>

     Renault, Brüksel Fuarı'nda açık havada hobi etkinliklerine ve alışılmış yolların dışına kaçışlara yönelik yeni bir konsept modeli sunuyor. 
     Modus 2 ve Operandi konseptlerinin devamında geliştirilen Trafic Deck'up, bir ticari aracın aynı zamanda konfor ve estetik unsurlarını da içerebileceğini hatırlatıyor. 
     Trafic Deck'up, 2002 yılında ''International Van of the Year'' seçilen kompakt van segmentinin referansı olan Trafic bazında tasarlandı ve geliştirildi. 
     ''İmaj arayıcısı'' olarak hedeflenen bu otomobil ile Renault, 2002 Fransa Uluslararası Val d'Isere 4x4 ve Hobi Araçları Fuarı'nda sunulan Kangoo Break'up ile başlattığı açık hava hobi otomobilleri üzerindeki çalışmalarını sürdürüyor. 
     Trafic Deck'up ön kısmında, karakteristik ön panel ve farları ile Trafic'in orijinal tasarımını koruyor. Bununla birlikte, hem geniş ve hem de kompakt boyutlarıyla kendine has bir özellik taşıyor. 
     Kangoo Break'up'tan esinlenilen konsept otomobilin arka bölümü, pick-up modellerinin işlevselliğini sunmak amacıyla safaride kullanılan araçlar gibi açık bir platform ile donatıldı. Böylece araçta 360 derecelik bir görüş alanı sunuluyor. 
     Aracın içinde bulunan 4 koltuktan sürücü koltuğu yola dönük olarak sabit kalıyor, fakat ön ve arka yolcu koltukları 180 derece dönebiliyor. İki arka koltuk, açık pick-up bölümüne kadar kayabiliyorlar. Yine ray üzerine konumlandırılan bir orta tablet koltuklarla birlikte otomobilin arkasına doğru hareket edebiliyor. Yolcular böylelikle, yola yüzleri veya sırtları dönük, karşılıklı biçimde, kabinin içinde veya dışında olmak üzere, iç alanı istedikleri gibi düzenleme olanağına sahip olabiliyorlar. 
     Ayrıca, pick-up bölümünde bulunan iki yan açılır kapanır koltuk ile ilave yolcu alınması sağlanıyor. 
     Çok amaçlı kullanıma yönelik olarak tasarlanan Trafic Deck'up'da iç mekanının esnek ve modüler şekilde düzenlenebilmesi için her şeyin düşünüldüğü ve böylelikle aile hobi otomobili ve pick-up arasında konumlandırılan Trafic Deck'up'ın kendi kategorisinde başka hiçbir modele benzemediği bildirildi. 
     
</TEXT>
</DOC>
