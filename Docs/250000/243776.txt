<DOC>
<DOCNO> 243776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun21.html </URL>
<DATE> 2004/05/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Suudi Arabistan'daki saldırıda ölenlerin sayısı 16'ya yükseldi... 
</HEADLINE>
<TEXT>

     Suudi Arabistan'ın doğusundaki El Huber kentinde, bugün petrol tesisleri ve petrol şirketi çalışanlarının bulunduğu sitelere yönelik 3 saldırı düzenlendi. 
     Reuters'ın Suudi güvenlik kaynaklarına dayandırdığı habere göre saldırılarda 16 kişi öldü. Haberde, ölenlerin 7'si yabancı olmak üzere 9'unun sivil, 7'sinin Suudi güvenlik görevlisi olduğu belirtildi. 
     Görgü tanıkları ve petrol şirketi yetkililerine göre ise 3 saldırıda toplam 7 kişi hayatını kaybetti. 
     Arab Petroleum Investment Corp. Apicorp şirketinden adının açıklanmasını istemeyen bir yetkili, AFP'ye yaptığı açıklamada, firmanın kentin El Arraka bölgesindeki bir binasına 4 eylemcinin saldırı düzenlediğini ve çıkan çatışmada 2 Suudi muhafızın ve 10 yaşındaki bir Mısırlı çocuğun öldürüldüğünü söyledi. 
     El Arraka'daki görgü tanıkları, saldırganların firma çalışanlarının yaşadığı Golden Belt sitesinin çıkışında bir otobüse ateş açtıklarını ve otobüsteki 4 yolcuyu öldürdüğünü kaydettiler. Çok sayıda kişinin yaralandığı bu saldırıdan sonra güvenlik güçleri saldırganlara ateş açarak karşılık verdi. 
     Daha sonra, aralarında Shell de bulunan birçok petrol şirketinin bürosunun yer aldığı El Huber'deki bir ''petrol merkezine'' saldırı düzenlendi. Saldırganlar bu petrol merkezinin yakınlarındaki The Oasis kompleksinde, aralarında kadın ve çocuklar da bulunan çok sayıda kişiyi rehin aldı. 
     Rehineler arasındaki 5 Lübnanlının daha sonra serbest bırakıldığı ve güvenlik güçlerinin siteye girdiği bildirildi. Saldırının sorumluluğunu El Kaide örgütü üstlenmişti. 

     
</TEXT>
</DOC>
