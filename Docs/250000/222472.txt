<DOC>
<DOCNO> 222472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko31.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun'dan gazetedeki reklama tepki Görgümüze yakışmıyor 
</HEADLINE>
<TEXT>

     Sanayi ve Ticaret Bakanı Ali Coşkun, gazetelerin bazılarında, bugün bir krem reklamında çıplak kadın fotoğraflarının kullanılmasını eleştirdi. 
     Coşkun söz konusu fotoğrafı gösterirken, kadın hakları koruyucularını bu konuda tepki göstermeye çağırdı. 
     Ankara Ticraet Odası ATO ile Türk Standartları Enstitüsü'nün TSE ''15 Mart Dünya Tüketiciler Günü'' nedeniyle ATO'da düzenlediği ''Tüketici Hakları ve TSE'' konulu panelin açılışında bir konuşma yapan Bakan Coşkun, ağırlıklı olarak basını eleştirdi. 
     Tüketici Yasası'nı çıkardıkları sırada basında promosyonu kaldırdıklarını hatırlatan Coşkun, şu anda basında sadece eğitim ve kültür hizmetlerinin promosyon olarak verilebildiğini belirterek, şunları kaydetti 
     
     ''BOY HEDEFİ OLDUM'' 

     ''Çoğu şimdi memnun, teşekkür ediyorlar. Ama o zaman ben boy hedefi oldum. Günlerce evimin etrafında fotoğrafçı gezdirdiler, muhabir. Acaba birşey yakalayabilir miyiz diye. Bu adam iş dünyasından geldi. Bayi toplantıları yapmıştır. Bayi toplantısında filan yanında bir dansözle resmi var mı diye gazinolara gidip araştırma yapmışlar. 
     Hoşuma da gitti. Hiç olmazsa bir testten geçtik. Çok uğraştılar. Ama tekrar söylüyorum şimdi başka konuda uğraşıyorlar. Yine haksız rekabeti ve halkı, yani tüketiciyi koruma bakımından büyük mağazalarla ilgili bir yasa çıkartıyoruz.'' Yabancı sermaye ile birlikte istanbul, Eşkişehir yolu üzerinde sosyo ekonomik gelişmesini tamamlamış bölgelerin dışında, trafiği aksatmayan, güvenlik bakımından sıkıntı doğurmayan market ve süpermarketlere karşı olmadıklarını anlatan Coşkun, ancak bu konuda hizmet veren bazı yerleri yanlış uygulamalarından dolayı eleştirerek şunları söyledi 
     ''Dün gittim tekrar dolaştım. Bir elbiseyi veya televizyon gibi bir elektronik cihazı veya başka bir şeyi alın. Yüzde 70 indirim, geri kalanına 4 ay faizsiz taksit yapıyorlar. Mağaza ismi söylemiyorum. Çok yerde tanıdılar beni. Ama tanısalarda sordum, araştırdım. Fiyatlar normal fiyat değil. İki katı fiyat koymuşlar. Oradan yüzde 70 indirim yapıyorlar. Ondan sonrada normal fiyattan satıyorlar. 
     Peki kardeşim sen aldatmak için yüzde 70 indirim diyeceğine bunun normal fiyatını yazsan, indirilmiş fiyatını yazsan ve o fiyattan satsan. Eşine dostuna da yüzde 10 özel olarak indirim yapsan. Peşin almada da zaten dünyanın her yerinde indirim var. Hayır. Bir aldatmacadır gidiyor. 365 gün her tarafta indirim var. Sonra dürüst çalışan tüccar esnaf indirimsiz normal fiyatla satıyor. dükkanına kimse gitmiyor. Çünkü vitrini böyle indirim levhalarıyla dolu değil. Bunun gibi birçok haksızlık var.'' 
     
     "HAKLININ YANINDA YER ALMAYA YEMİNLİYİM'' 

     Bu haksızlıklara karşı olduğu için, bu davranışlar içinde bulunanların şimdi kendisiyle uğraştığını anlatan Bakan Coşkun, ''burada huzurunuzda ilan ediyorum, ben bu görevde kaldığım müddetçe tamamen haklının yanında yer almaya yeminliyim'' dedi. 
     Türkiye'de hem aldatanı hem aldatılanı korumak zorunda olduklarını anlatan Bakan Coşkun, aldatanı da aldatma huyundan vazgeçirerek koruyacaklarını kaydetti. 
     
     BASINA ELEŞTİRİ 

     Bu arada Tüketici yasasında yer alan cezaları belirlerken, basın mensupları ve medya patronlarının kendisini ziyaret ettiğini kaydeden Coşkun, şöyle devam etti 
     ''Dediler ki malın sahibi üretici, aracı grafiker, reklamı hazırlayan reklam ajansı ve yayını yapan basına müteselsilen ceza koymuşsunuz. Biz buna hazır değiliz. Bizi ayrı tutun. Bizi ikaz ettikten sonra yayına devam edersek bize ceza verin. Biz de makul zannettik ve öyle kabul ettik. Ama hata etmişiz. Çünkü uyanıyorsunuz. Reklam devam ediyor. Efendim paket reklamıdır. Biz parasını peşin aldık diyorlar '' 
     
     ÇIPLAK KADIN FOTOĞRAFININ YER ALDIĞI REKLAMA TEPKİ 

     Bakan Coşkun, ünlü bir markanın günlük gazetelerin bazılarında yer alan krem reklamında, bir kadının çıplak fotoğrafını kullanmasını da eleştirdi. Eşi aracılığı ile 10 üst düzey bürokratın eşine söz konusu kremi kullanıp kullanmadıklarını sordurduğunu, ve 4 kişinin reklamdan etkilenenek bu kremi kullandığını öğrendiğini anlatan Bakan Çoşkun söyle devam etti 
     ''Demek ki reklamlar da tüketiciyi aldatıcı yönde olabiliyor. Kaldı ki reklamın, kutsal bildiğimiz kadını istismar etmemesi lazım. Buradan sesleniyorum kadın haklarını koruyucu derneklere, vakıflara, basına, bu konuda tepki göstermeleri lazım. Eğer Almanya'da, Fransa'da olsa okumazlar o yayını ve yayınevide vazgeçer.'' Daha sonra Bakan Coşkun, söz konusu fotoğrafı salonda bulunan dinleyicilere göstererek, ''değerli arkadaşlar, bu bizim örfümüze adetimize ve ticari anlayışımıza yakışır mı Bu bir krem reklamı. Bunu bir firma yaptırıyor. Altında bir ticari kuruluşun ismi var. Grafiker bunu hazırlıyor. Ve gazete de basıyor. Herşeyi Bakanlıktan, bürokrattan beklemek de herhalde doğru değil'' dedi. 
     
     FİRMALARI UYARI İSTEĞİ 

     Daha sonra Bakan Coşkun, ATO Başkanı Sinan Aygün'den söz konusu kuruluşları uyarmasını rica etti. Coşkun, Sanayi Bakanlığı bünyesinde bulunan Tüketicinin ve Rekabetin Korunması Genel Müdürü Özcan Pektaş'ın bu konudaki genelgeyi kendisine ileteceğini belirterek, bu konuda basına önemli görevler düştüğünü hatırlattı. 
     
</TEXT>
</DOC>
