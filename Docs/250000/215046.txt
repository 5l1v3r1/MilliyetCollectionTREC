<DOC>
<DOCNO> 215046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/dunya/dun03.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni askerlere Yunan harçlığı 
</HEADLINE>
<TEXT>

   CENK BAŞLAMIŞ Moskova 

   
   Ermenistan'ın yurtdışına ilk kez gönderdiği barış gücü askerleri Erivan'da düzenlenen törenle kahraman gibi uğurlandı. 
   Ermenistan Savunma Bakanı Serj Sarkisyan, 2 yıldır Yunan ordusu tarafından eğitilen birliğin Kosova'ya gidişinin tarihi bir an olduğunu söyledi ve 33 askerin tek tek elini sıkarken, "En az anavatanınızı korumak kadar önemli bir görev üstlendiniz" dedi. Yunanistan'ın Erivan Büyükelçisi Antonios Vlavianos da, barış gücü birliğinin Ermeni ordusunun savaşa hazırlık düzeyini göstereceğine inandığını belirtirken, iki ülke arasında mükemmel bir askeri işbirliği bulunduğunu vurguladı. 
   Kosova'nın başkenti Priştine'deki Yunan birliği içinde görev yapacak Ermeni barış gücü askerlerinin postallarından üniformalarına, gece görüş dürbünlerinden çelik yeleklerine bütün ihtiyaçları Yunan ordusu tarafından karşılandı. Yunan Savunma Bakanlığı Ermeni askerlere günde 12 euro yaklaşık 20 milyon lira ödeyecek, ayrıca hayat sigortası yaptıracak. 
   
   
   
</TEXT>
</DOC>
