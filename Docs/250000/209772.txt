<DOC>
<DOCNO> 209772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/guncel/gun03.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de 'çiğköfte' operasyonu 
</HEADLINE>
<TEXT>

   Sağlık Müdürlüğü ekipleri, ruhsatsız büfelere baskın yaparak satışa sunulan 45 kilo çiğköfteye el koydu. Hastaneye başvuranların sayısı 50'ye ulaştı 
      NESRİN COŞKUN, ELİF DEMİRCİ, TURAN GÜLTEKİN İzmir 
   
   İzmir'de domuzlarda bulunan parazitin yol açtığı "trişinozis" hastalığının teşhisi paniğe neden olurken, hasta sayısı 50'ye ulaştı. Dokuz Eylül Üniversitesi DEÜ Hastanesi'nden Prof. Dr. Hayrullah Akkoç, "O bölgede çiğköfte yiyip de hiçbir belirti göstermeyenlerin de kan tetkiki yaptırmasında yarar var" dedi. Dün İl Sağlık Müdürlüğü ekipleri ruhsatsız çiğköfte büfelerine baskın yaparak satışa sunulan 45 kilo çiğköfteye el koydu. Onlarca kişi de başta DEÜ olmak üzere hastanelere başvurdu. DEÜ Hastanesi'nde şüpheliler için özel birim oluşturuldu. 
   
   Grip teşhisi konulmuştu 
   Sabah DEÜ'de kan veren Sadık Haliloğlu ve eşi Nursen Haliloğlu, "Aynı tarihlerde çiğköfte yedik. Yüzde şişme, adale ağrıları ve yüksek ateşten şik yetçiydik. Grip teşhisi konmuştu" dedi. Gözünde kanlanma şik yetiyle gelen Mustafa Özkaya da "Hatay'daki çiğköfte büfesinden çiğköfte yedim. Gözümdeki kanlanma yüzünden buradayım" diye konuştu. Grip teşhisiyle günlerdir iyileşmeyi bekleyen Rıza Kundakçı da "Eşimle aynı büfeden çiğköfte yedik. O hastalardaki belirtiler bizde de var" dedi. Cihat Taysi de eşi ve annesiyle mağdurlar arasında olduğunu kaydetti. Eşi Ayşe Karaman'da da hastalık belirtileri bulunan AKP İzmir Milletvekili Fazıl Karaman da "Tedavi evde yapılıyor. Teşhis kesinleşmedi, kan örneklerinin sonuçlarını bekliyoruz" dedi. 
   Vali Yusuf Ziya Göksu, her şeyin kontrol altında olduğunu belirterek, "Saat başı rapor alıyorum. Tedavilerin en kısa zamanda yapılacağına inanıyorum" dedi. Prof. Akkoç da tedavinin 2 - 3 hafta sürdüğünü belirterek, "Erken tedavide başarı yüksek. Nadiren ciddi bir sonucu olabilir. Hatay civarında çiğköfte yeme öyküsü olanlar kan tahlili yaptırsın" çağrısında bulundu. 
   
   Dün 80 kişi başvurdu 
   İzmir Valiliği'nin açıklamasına göre, dün 80 kişi hastanelere başvururken, aynı şüpheyle hastanelere başvurular 128'e ulaştı. Geçen hafta patlak veren olay sonrasında İl Sağlık Müdürlüğü, dün çiğ ve az pişmiş etten gıda üreten işyerlerinde denetimlerde bulundu. 
   
   
</TEXT>
</DOC>
