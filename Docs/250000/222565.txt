<DOC>
<DOCNO> 222565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur20.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Amacımı aşan tepkimden dolayı özür diliyorum 
</HEADLINE>
<TEXT>

     Devlet Bakanı Kürşad Tüzmen, ''gazete yırtma'' olayıyla ilgili olarak, ''Amacımı aşan tepkimden dolayı basın mensuplarından özür diliyorum'' dedi. 
     Bakan Tüzmen, ''gazete yırtma'' haberleriyle ilgili yazılı bir açıklama yaptı. 
     Açıklamasında 4-7 Mart tarihleri arasında 250 kişilik bir işadamı heyetiyle birlikte Suriye'yi ziyaret ettiğini hatırlatan Tüzmen, ziyareti sırasında Suriye'de resmi ve özel sektör temsilcileriyle iki ülke ticaret hacminin artırılması yönelik temaslarda bulunduğunu vurguladı. 
     Tüzmen, Kilis sınırındaki Öncüpınar sınır kapısının Ortadoğu'ya açılan transit bir kapı olması için girişimlerde bulunduğunu ve bütün bunları Suriye Devlet Başkanı Beşşar Esad ile bizzat ele aldıklarını da kaydetti. 
     Esad, Suriye Başbakanı Naci Otri ve diğer bakanlarla son derece verimli görüşmeler yaptığını vurgulayan Bakan Tüzmen, yaptığı çalışmalardan en çok da Suriye sınırındaki Kilis, Gaziantep, Mardin ve Antakya gibi illerin yararlanacağını belirti ve şunları kaydetti 
     ''Durum bu iken Kilis-Gaziantep duble otoyolu temel atma töreni öncesinde bir yerel gazetede bu çalışmaların tam tersi yönde gerçek dışı bir haberin birinci sayfada büyük puntolarla verildiğini gördüm, çok üzüldüm. Kilisli vatandaşlara gerçeğin öyle olmadığını anlatırken amacımı aşan bir şekilde benim hiç de tarzım olmayan yanlış bir tepki gösterdim. 
     Ben her zaman gazete ve gazetecilere saygılı olmuşumdur. Onları hep ihracat ailemizin fertleri saymışımdır. Amacımı aşan tepkimden dolayı basın mensuplarından özür diliyorum.'' 
     
</TEXT>
</DOC>
