<DOC>
<DOCNO> 242509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/dunya/adun.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalar 'kötülerin' düğününe atılmış 
</HEADLINE>
<TEXT>


AP, ABD'nin 'terörist yuvası' diye bombalayarak 13'ü çocuk 45 Iraklıyı öldürdüğü düğünün videosunu yayınladı. Ölenlerin masum olmadığında ısrar eden Amerikalı askeri sözcü, "Kötüler de kutlama yapabilir" dedi 

DIŞ HABERLER SERVİSİ 


Amerikan Associated Press ajansının Televizyon Haberleri bölümü APTN , geçen hafta çarşamba günü Amerikan savaş uçaklarının Suriye sınırına 8 km. mesafedeki Mogr El Deeb köyünde yabancı teröristlerin barınağı olduğu iddiasıyla vurduğu ve 13'ü çocuk 45 kişiye mezar olan kıl çadırda gerçekten düğün yapılıp yapılmadığını ortaya çıkarabilecek bir video kaset yayınladı. 
Kaset, gelin alayının beyaz bir kamyonet içinde bölgeye gelişini ve gelinin bir grup kadın tarafından alelacele çadırın bir bölmesine sokuluşunu gösteren görüntülerle başlıyor. Erkekler dışarıda, parlak renkli ipek yastıklara uzanmış beklerken, erkek çocukların, çadırın içinde geleneksel danslarını yaptıkları göze çarpıyor. 
Çölde yapılan düğün kutlamaları sırasında, kurdelelerle süslenmiş 10 kadar aracın, düğün arabasının ardında eskort yaptıkları ve gelinin beyaz gelinlik giydiği ve duvakla yüzünü örttüğü görülüyor. 

Haremlik selamlık 
APTN'nin bombardımanda gelinle birlikte ölen damadın kuzeninden aldığını belirttiği video kasette, erkeklerle kadınların ayrı ayrı eğlendikleri görülüyor. Erkekler, kendi çadırlarında, Arap müziği eşliğinde dans ediyor. 
Kadınlar ise org çalıp şarkı söyleyen müzisyen Hüseyin El Ali'yi dinliyor. Görüntülerde hiç silaha rastlanmıyor. APTN, bombamdımana ilişkin sahnelerin yer almadığı kasedi çeken kameraman Yaser Şevket Abdullah'ın bombardımanda öldüğü bilgisine yer verdi. Yine APTN'nin elde ettiği ve Ramadi'de çekildiği belirtilen bir başka kasette ise bu kez müzisyen Hüseyin El Ali'nin cesedi görülüyor. El Ali'nin üzerindeki gömleğin düğünde giydiği aynı gömlek olduğu net biçimde seçiliyor. 

Terör yuvasıydı 
APTN, bu kesedin yanı sıra Mogr El Deep köyünde kendi çektiği görüntüleri de yayınladı. Bu kasette de, çadır ve çevresindeki derme çatma binaların tamamen tahrip olduğu, etrafa düğün süslemeleriyle tabak çanak kırıklarının dağılmış olduğu sergileniyor. Ayrıca üzerinde ATU - 35 yazılı ABD'nin envanterinde bulunan bombalardan patladıktan sonra geriye kalan metal parçaları göze çarpıyor. 
Operasyonun başından beri bombalanan yerin düğün alanı olmadığını iddia eden ABD tarafı AP'nin kasedine karşın görüşünü yine değiştirmedi. Irak'taki Amerikan ordusunun sözcüsü Tuğgeneral Mark Kimmit, "Hiç düğüne ilişkin bir işaret yoktu, ne süs, ne müzik aleti. Ne de ikram yapıldığını gösteren bulaşık kap kacak. Yine de bir tür kutlama yapılmış olabilir. Kötüler de kutlama yapabilir" dedi. Kimmit, bombardıman sonrasında bölgeye giden Amerikan askerlerinin çok sayıda makineli tüfek, yabancı pasaport, yatak ve şırınga bulduğunu iddia etti. 


</TEXT>
</DOC>
