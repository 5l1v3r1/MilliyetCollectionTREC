<DOC>
<DOCNO> 249372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/spo01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraja'ya yeni öneri 
</HEADLINE>
<TEXT>


Luccin ile söz kesen Beşiktaş, Valencia'nın orta sahasındaki yıldızına yöneldi. Daha önce bu oyuncu için görüşen Kartal, yine İspanyol kulübünün kapısını çalacak 


Del Bosque de istiyor 
TRANSFERİN en hızlı takımı Beşiktaş, yabancı konusunda da işi sıkı tutuyor. Luccin ile prensip anlaşmasına varan Siyah - Beyazlılar, şimdi de Valencia'dan orta saha oyuncusu Baraja'ya teklif götürmeye hazırlanıyor. Daha önce İspanyol ekibiyle yapılan UEFA Kupası maçında bu futbolcu için görüşen Siyah - Beyazlılar, Del Bosque'nin de Baraja'ya sıcak bakması nedeniyle Valencia'ya teklifini yineleyecek. 

'Kimse bize karışamaz' 
FUTBOL Şube Sorumlusu Kıvanç Oktay ise kadroyu doldurduklarını, bundan sonra yabancı transferi için çalışacaklarını belirtti. Rakiplerinin, pahalı transferler yaptıkları yönündeki görüşlerine sert çıkan Oktay, "Bütçemiz dahilinde hareket ediyoruz. Bu konuda başka kulüplerin bizim iç işlerimize karışma yetkisi olduğunu zannetmiyorum" dedi. Oktay, bu sezon UEFA Kupası'nı hedeflediklerini de sözlerine ekledi. 

Kartal'da mesai yarın başlıyor 
BEŞİKTAŞLI futbolcular, yeni sezon hazırlıklarına yarın başlayacak. Ümraniye Tesisleri'nde saat 10.00'da toplanacak olan Siyah - Beyazlılar, ilk olarak Teknik Direktör Del Bosque ve yardımcılarıyla görüşecek. İspanyol çalıştırıcı, oyuncularla yapacağı toplantıda isteklerini sıralayacak, akşam da ilk antrenmanını yaptıracak. 

Del Bosque İstanbul'da 
İSPANYA'DAKİ tatilini tamamlayan Teknik Direktör Vicente Del Bosque, ailesiyle birlikte dün İstanbul'a geldi. İmza töreninin ardından ülkesine dönen ve burada transferle yakından ilgilenen İspanyol çalıştırıcı, yönetimle de bu konuda bir toplantı yapacak. Özellikle yabancı futbolcu konusunda görüşlerini sunacak olan Del Bosque'nin, 5 Temmuz'a kadar kadroyu tamamlamak istediği ifade edildi. Fotoğraf Rahman Sağıroğlu 

İbrahim'in güvencesi 
SÜLEYMAN HATISARU 

ALTAY'DAN Beşiktaş'a transfer olan İbrahim Akın, hocalarının Del Bosque olmasının kendisine iki kez avantaj sağladığını belirtti. İspanyol teknik adamın açık futbol oynatmasının ve gençlere önem vermesinin, kendisine forma yolunda katkı sağladığını vurgulayan İbrahim, "Türkiye'ye gelen en kariyerli teknik adam. Onunla çalışmayı sabırsızlıkla bekliyorum" diye konuştu. 
BEŞİKTAŞ'A transferi daha önce kendine hedef edindiğini ve buna ulaştığını vurgulayan başarılı futbolcu, "Hedefimi gerçekleştirdiğim için çok mutluyum" ifadesini kullandı. Türkiye'nin en ateşli taraftarının Siyah-Beyazlılar olduğuna da dikkat çeken İbrahim, "Transferde çok iyi futbolcularla anlaşma yapıldı. Ancak ben savaşa hazırım. Kazanan Beşiktaş olacak" dedi. 





</TEXT>
</DOC>
