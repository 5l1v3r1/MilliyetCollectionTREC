<DOC>
<DOCNO> 249445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo01.html </URL>
<DATE> 2004/06/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Alex Bu zamana kadar beni en çok isteyen kulüp Fenerbahçe'ydi... 
</HEADLINE>
<TEXT>

     Fenerbahçe'nin İstanbul'a getirdiği Brezilyalı futbolcu Alex De Souza, sarı-lacivertli takıma transfer olmaktan dolayı kendisini çok mutlu hissettiğini söyledi. 
     Fenerbahçe'nin kendisine teklif yaptığı ilk günden bu yana İstanbul'a gelmek istediğini, ancak ülkesinde yapması gereken işlerinin olduğunu kaydeden Alex, ''Sonuçta transferim bugün gerçekleşti. Kendimi çok heyecanlı ve bir an önce işe başlamak için hazır hissediyorum'' dedi. 
     Brezilyalı oyuncu, ''Seni çok sayıda Avrupa kulübü de istiyordu, neden Fenerbahçe'yi seçtin '' şeklindeki soruya da ''Yönetici Hakan Bilal Kutlualp ve teknik direktör Christoph Daum ile görüşmelerim oldu. Fenerbahçe, Türkiye şampiyonu ve Avrupa Şampiyonlar Ligi'ne doğrudan katılan büyük bir kulüp. Bu kadar zaman beni en çok isteyen takım Fenerbahçe'ydi. Burada olmaktan çok mutluyum'' şeklinde yanıtladı. 
     Cruzeiro'daki yakın arkadaşı Fenerbahçeli Nobre'nin kendisine sarı-lacivertli ekip hakkında bilgiler verdiğini de ifade eden Alex, ancak Fenerbahçe hakkında en iyi düşünceye burada gördüklerinden sonra sahip olacağını sözlerine ekledi. 
     
     ÖNDER ''GALATASARAY İLE TAKIMIM ANLAŞAMADI'' 
     Fenerbahçe'nin Belçika'nın Standard Liege takımından transfer ettiği Önder Turacı ise Fenerbahçe'den önce Galatasaray ile anlaştığını, ancak sarı-kırmızılıların kulübü ile anlaşma sağlayamadığı için Fenerbahçe'ye geldiğini söyledi. 
     Alex ile birlikte aynı otele yerleştirilen Turacı, Fenerbahçe'nin önümüzdeki sezon Avrupa Şampiyonlar Ligi'nde oynayacak olmasının da bu kararda etkili olduğunu vurgulayarak, ''İnşallah bu camiaya layık bir oyuncu olurum. Ben Galatasaray ile anlaşmıştım ama onlar takımımla anlaşamadı. Fenerbahçe anlaşınca, buraya geldim'' şeklinde konuştu. 
     Önder'in, bu ifadelerinin ardından araya giren yönetici Hakan Bilal Kutlualp, ''Kendisi Galatasaray'ın Standart Liege ile anlaşması durumunda sarı-kırmızılılara söz vermişti. Olay budur, yanlış anlaşılma olmasın'' dedi. 
     
     KUTLUALP ''GALATASARAY İLE DOSTUZ'' 
     Alex ile Önder'i İstanbul'a getiren yönetici Hakan Bilal Kutlualp, Önder'in transferinin Galatasaray cephesinde tepkiyle karşılandığı şeklindeki bir soruya şöyle yanıt verdi 
     ''Önder ile ocak ayından bu yana görüşüyoruz. Bir arkadaşımız 6 aydır O'nu izliyordu. Bir oyuncuyu bir sürü kulüp ister biri alır, bu gayet doğaldır. Bu hiçbir zaman Fenerbahçe'nin bir galibiyeti, Fenerbahçe'nin Galatasaray'a attığı bir gol olarak görülmesin. Galatasaray'ın da mağlubiyeti değildir. Galatasaray bizim dostumuzdur, kimse bunu bozamaz. Bu, işin rekabeti ve heyecanıdır. Bugün biz yaptık, yarın onlar yapar. Biz desinler diye, nispet olsun diye transfer yapmayacağız. Ayrıca kimsenin yaptığı transferden de rahatsız olmayız.'' Bu arada, futbolcuların Türkiye'ye gelişleri sırasında havaalanında yaşanan izdihamda, Alex'in menajeri Figger'in oğlunun cep telefonu ve bazı basın mensuplarının da cüzdanlarının çalındığı öğrenildi. 
     Alex ve Önder, yarın yapılacak sağlık kontrollerinin ardından kulüp binasında kendilerini Fenerbahçe'ye bağlayacak sözleşmeye imza atacaklar. 
     
</TEXT>
</DOC>
