<DOC>
<DOCNO> 219532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo14.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Elerse tarihe geçecek ROMA-GAZİANTEPSPOR 
</HEADLINE>
<TEXT>

     Geçen hafta kendi sahasında Roma'yı 1-0 yenerek büyük sükse yapan Gaziantepspor, saat 18.30'da Olimpiyat Stadı'na tur için çıkıyor. Show TV'nin yayınlayacağı karşılaşmanın hakemleri, Alain Hamer ve Henri Reuter Lüksemburg ve Alain Dutheil Fransa . 
     Roma’yı Antep’te 1-0 yenip, tarih yazan Kırmızı - Siyahlılar, Çizme’de alacakları galibiyet ya da beraberliklerde tur biletini cebine koyacak. 1-0 Roma kazanırsa maç uzayacak. Daha farklı yenilgiler Gaziantepspor’u turdan edecek Teknik Direktörü Nurullah Sağlam, ilk maçta olduğu gibi Roma'dan da galibiyet beklediklerini söyledi, Türkiye gerçeğini tüm Avrupa'ya kabul ettireceklerini ifade etti. Sağlam, "Hem taraftarlarımıza, hem de Türk halkına tur sevincini yaşatmamız zor olmayacak. Tur hayal değil" dedi. 
     
     MUHTEMEL 11'LER 

     Roma'nın maça şu 11'le çıkması bekleniyor 
     Zotti, Zebina, Dellas, Samuel, Candela, Mancini, D'agostino, Emerson, Lima, Delvecchio, Cassano. 
     Gaziantepspor'un ise muhtemel 11'i şöyle 
     Ömer, İ.Toraman, M.Polat, Bouazizi, İlhan, Hakan, Yusuf, Johnson, Bülent, Jaziri, Lazarov. 
     
     UMUTLAR CASSANO'DA... İTALYAN BASINI NE YAZDI 

     UEFA Kupası 3. tur rövanş maçında yarın Gaziantepspor ile karşılaşacak AS Roma'nın bu maçtaki en büyük kozunun Cassano olması bekleniyor. 
     Gaziantepspor'u, Roma Olimpiyat Stadı'nda konuk edecek ev sahibi ekip, ligdeki şampiyonluk yarışını düşündüğü için tüm yıldızlarını sahaya sürme niyeti taşımasa da, turu geçen taraf olma arzusunda. 
     Teknik direktör Fabio Capello'nun, küçük rötuşlarla da olsa ilk maçtakine benzer bir kadro sahaya sürmesi bekleniyor. Capello'nun en önemli silahları ise forvette oynatmayı düşündüğü Cassano veya Kaptan Totti. 
     Corriere dello Sport gazetesi, bu konuyla ilgili olarak, ''UEFA Kupası'nda Capello Cassano'ya güvenecek'' başlığını kullanırken, La Gazzetta dello Sport gazetesi ise turu geçebilmek için forvette Totti veya Cassano'ya görev verilmesi gerektiğini savundu. 
     Corriere dello Sport gazetesi, konuk takım Gaziantepspor'un son derece hırslı olduğunu vurguladı. 
     ''Gaziantepspor Teknik Direktörü Sağlam Tarihe geçeceğiz'' başlığıyla sunulan haberin spot cümlesinde ise ''Türk takımı hırslı Öncelikli hedef UEFA'da yola devam edebilmek'' ifadelerine yer verdi. 
     İlk maçı 1-0 almış olmanın avantajı içindeki kırmızı-siyahlı ekipte, teknik direktör Sağlam'ın, ''Roma'yı elersek tarihe geçeceğimizi biliyoruz'' dediği belirtildi. 
     
     CAPELLO MAZERETİMİZ OLAMAZ 

     Roma'nın teknik direktörü Fabio Capello, ''Turu geçmek zorundayız, mazeretimiz olamaz'' dedi. 
     Fabio Capello, Gaziantepspor'u kesinlikle küçümsemediklerini de bildirerek, Gaziantepspor'un dikkat edilmesi gereken bir ekip olduğunu vurguladı. Capello, ''Markaj yeteneği güçlü ve dikkatli bir takım. Kanatları iyi kullanıyorlar. Ceza alanına girdiklerinde tehlikeli olabiliyorlar. Saygı göstermemiz gereken bir rakip'' ifadelerini kullandı. 
     Gaziantep'teki maçta 1-0 yenilmelerinin rakibi küçümsemelerinden kaynaklandığı şeklindeki eleştirilere katılmadığını kaydeden Capello, ''Futbolda sonucu belirleyici pek çok faktör vardır. Orada biz fırsatları gole dönüştüremedik. Ama rakibimiz gol atmayı başardı. Johnson'ın vuruşu direkten dönmeseydi maçı 2-0 kazanabilirlerdi. Futbol sürprizlere açık bir spor'' diye konuştu. 
     
</TEXT>
</DOC>
