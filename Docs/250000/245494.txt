<DOC>
<DOCNO> 245494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/spor/axspo01.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zoltan Gera da tamam 
</HEADLINE>
<TEXT>


Beşiktaş, Matthaeus'un ısrarla istediği Macar futbolcunun transferini büyük ölçüde bitirdi. Golcünün, önümüzdeki hafta İstanbul'a gelerek Kartal ile sözleşme imzalayacağı bildirildi 




Kartal gaza bastı 
SİYAH - Beyazlılar, Çağdaş ve Mustafa Doğan'dan sonra bir bomba da yabancı transferinde patlattı. Yönetimin, Teknik Direktör Lothar Matthaeus'un ısrarla istediği Zoltan Gera'nın transferini bitirdiği öğrenildi. Macaristan'ın Ferencvaroş takımında top koşturan 25 yaşındaki golcü futbolcunun önümüzdeki hafta resmi sözleşme imzalamak üzere İstanbul'a geleceği bildirildi. Beşiktaş'ın, Gera ile iki yıllık mukavele imzalaması bekleniyor. 

İviç şaşkınlığı 
BAŞKAN Yıldırım Demirören'in, kongre öncesi prensipte anlaştığı Partizanlı Vladimir İviç'in transferi farklı bir boyut kazandı. Bu oyuncunun Türkiye'deki menajeri Saffet Sancaklı, "İviç pazartesi Beşiktaş'a imza atabilir. Ancak oyuncuyu ikna ederse, Galatasaray da alabilir" diyerek, daha önce Demirören'in ricasıyla aradan çekilen Cim - Bom'a kapıyı açtı. Atina'da tatilde olan İviç'e, AEK ve Panathinaikos'un da talip olduğu bildirildi. 

Zafer Biryol sıkıntısı 
KONYASPOR, Zafer Biryol'un Beşiktaş'a gidip gitmeyeceğinin kesinleşmemesi nedeniyle transferde krize girdi. Fikret Orman'ın seçimi kaybetmesinin ardından golcü futbolcunun durumu soru işaretleri yaratırken, Yıldırım Demirören yönetiminden de henüz somut bir adım atılmadı. Teknik Direktör Sakıp Özberk, "Zafer'in durumu nedeniyle transfer çalışmalarını sağlıklı yürütemiyoruz" dedi. 

Çağdaş'a kontrol 
Galatasaray ile bir süre flört etmesinin ardından tercihini Beşiktaş'tan yana kullanan ve üç yıllık sözleşme imzalayan Denizlisporlu Çağdaş Atan dün sağlık kontrolünden geçti. Memorial Hastanesi'nde bir dizi teste tabi tutulan genç oyuncu, Sarı - Kırmızılı forma ile görüntü vermesine rağmen hiçbir zaman "Galatasaraylıyım" demediğini tekrarladı. 

Ümraniye hazır 
SİYAH - Beyazlı kulübün Ümraniye'deki tesislerinde yeni sezon için yapılan tadilat çalışmaları sona erdi. İnönü Stadı'nın yanı sıra tesisin de müdürü olan Mustafa Gündüz, Nevzat Demir Tesisleri'nin baştan aşağı boyanıp, geniş kapsamlı bir bakımdan geçtiğini söyledi. 20 Haziran'da yeni sezon hazırlıklarına Ümraniye'de başlayacak olan Beşiktaş, iki hafta çalıştıktan sonra kamp için yurt dışına gidecek. 

Tazminatı 185 milyar 

BAŞKAN Yıldırım Demirören ve Futbol Şube Sorumlusu Kıvanç Oktay, dün Almanya'ya giderek, Matthaeus ile bir araya geldi. Zirvede transferler de masaya yatırıldı. Öte yandan Mattheaus'un, Beşiktaş ile anlaşması Macaristan Futbol Federasyonu Başkanı İmre Bozoki'yi zor durumda bıraktı. Ülke medyası, Matthaeus'un bırakması halinde Bozoki'nin de istifa etmesi gerektiğini savunuyor. Macar gazeteciler, Matthaeus'un pazar günü Almanya karşısında son maçına çıkacağını, 100 bin euroluk Yaklaşık 185 milyar lira tazminatının ise Beşiktaş tarafından ödeneceğini öne sürdüler. 





</TEXT>
</DOC>
