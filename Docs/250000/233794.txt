<DOC>
<DOCNO> 233794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun40.html </URL>
<DATE> 2004/04/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Serdar Denktaş Güçlü 'evet' çıkarsa kazanımları kaybedebiliriz 
</HEADLINE>
<TEXT>

     KKTC Dışişleri Bakanı ve Başbakan Yardımcısı, Demokrat Parti DP Genel Başkanı Serdar Denktaş, referandumdan nasıl sonuç çıkarsa çıksın hiçbir şeyin eskisi gibi olmayacağını belirterek, ''24 Nisan bir milat. Ne olursa olsun Kuzey Kıbrıs daha farklı olacak. Zaten eski dönemin devamı halinde halkta yılgınlık başlar ve o zaman Kıbrıs gerçekten elden gider'' dedi. 
     Serdar Denktaş, düzenlediği basın toplantısında, referandumdan önce bu akşam Lefkoşa'da düzenlenecek ''evet'' ve ''hayır'' mitinglerine DP'lilerin de kendi tercihlerine göre katılacağını, ancak partiyi simgeleyecek amblem taşınmayacağını söyledi. 
     Konuşma daveti almasına karşın parti başkanı olarak herhangi bir mitinge katılmayacağını belirten Serdar Denktaş, aynı saatlerde yapılacak iki miting için sağduyu çağrısı yaptı ve ''başta Türkiye'den gelen konuklar olmak üzere herkesin nahoş olaylara karşı dikkatli olmasını'' istedi. 
     Referandumla ilgili görüşlerini açıklarken, ''Sonuç aşağı yukarı belli. Rum tarafından büyük oranda 'hayır' çıkacak'' diyen Denktaş, buna karşın Rum tarafından ''hayır'' beklentisiyle Türklerin ''evet'' demesinin yanlış olduğunu kaydetti. 
     Serdar Denktaş, Türk tarafından ''güçlü evet'' olarak nitelenebilecek bir sonucun, referandumdan sonra Rum tarafının taleplerinin karşılanması yönünde bir mesaj niteliği taşıyacağını söyledi. 
     
     ''24 NİSAN MİLAT'' 
     ''Referandumda, Kıbrıs Türkünün geleceğinin sadece kendi oylarıyla değil, Rumların da oylarıyla belirleneceğini'' vurgulayan Denktaş, ''Kıbrıs Türkünün oyu Rumların geleceğini belirlemeyecek ama onların oyları bizim geleceğimizi belirleyecek. Bu büyük haksızlık'' ifadesini kullandı. ''Ancak referandumdan nasıl sonuç çıkarsa çıksın hiçbir şeyin eskisi gibi olmayacağını'' belirten Denktaş, ''Türkiye ile ilişkilerin aynı dayanışma içinde, fakat daha etkin bir şekilde devam edeceğini, Rum tarafı ve dış dünyayla temasların da etkin olarak süreceğini'' kaydetti. 
     KKTC'nin daha dinamik ve girişken bir politika izleyeceğini ifade eden Denktaş, ''24 Nisan bir milat. Ne olursa olsun Kuzey Kıbrıs daha farklı olacak. Zaten eski dönemin devamı halinde halkta yılgınlık başlar ve o zaman Kıbrıs gerçekten elden gider'' dedi. 
     
     TANINMA OLUR MU 
     ''Referandumda Türk tarafından evet çıkması halinde ambargoların kalkabileceğine ve kısmi iyileştirmeler olabileceğine'' ilişkin yaklaşımların anımsatılması üzerine Denktaş, bu konuda etkin girişimlerde bulunacaklarını, ancak BM kararı değişmeden KKTC'nin tanınmasının gündeme gelmeyeceğini söyledi. 
     Referandum sürecinde retçi veya planı bütünüyle kabul eden yaklaşımlar yerine halkı doğru bilgilendirmeyi tercih ettiklerini anlatan Denktaş, Demokrat Parti'nin tabanını serbest bırakma kararının da bu çerçevede değerlendirilmesi gerektiğini bildirdi. 
     Süreçte doğru bilginin sağlıklı kararda büyük önem taşıdığını vurgulayan Denktaş, bu çerçevede yarın iki ayrı televizyon kanalında halkın sorularını yanıtlayacağını açıkladı. 
     
     ''GÜVENOYU DEĞİL'' 
     CTP Başkanı, Başbakan Mehmet Ali Talat'ın, ''referandum sonuçlarının, 'hayır' diyen Cumhurbaşkanı ve UBP Genel Başkanı Derviş Eroğlu için güvenoyu niteliği taşıyacağına'' ilişkin açıklamalarının anımsatılması üzerine Serdar Denktaş, ''Bu yaklaşım yanlış. Bu partisel bir oy değil, oy oranıyla ilgisi yok. Kişiler geleceğini düşünerek, planın getirdiklerine ve götürdüklerine bakarak oy verecekler. Bu oylama geleceğin şekillenmesiyle ilgili'' dedi. 
     
     DP'DE DİSİPLİNE VERİLEN 10 ÜYE 
     Serdar Denktaş, ''parti içinde hizipçilik yaptıkları'' iddiasıyla disiplin kuruluna sevk edilen 10 partiliyle ilgili olarak, özetle şunları söyledi 
     ''Partinin kurulduğu günden beri her önemli dönem arifesinde bir girişim yaparlar ve sözler koparmaya çalışırlar. Bu kez de yine önemli bir dönem arifesinde muhtıra vererek, niye bakan atanmadıklarını, niye CTP atama yaparken bizim yapmadığımızı sorgulamaya çalıştılar. Sürecin farkında olmadıklarını gösterdiler. Gereken cevabı verdim ve disiplin kurulu da karar aldı. Bu alışkanlığın devamına izin vermemiz mümkün değil. Bugüne kadar zaten sürece hiç katkıları olmadı ve bu arkadaşları ben partili olarak kabul etmem.'' Denktaş, 2'si milletvekili 10 kişinin ihracı halinde hükümetin nasıl etkileneceğine ilişkin sorulara karşılık da, CTP ile uyumlu şekilde çalıştıklarını söyledi ve ''Farklı bir düzenlemeyle hükümetin devamı sağlanabilir. Hükümeti bozma niyetimiz yok'' dedi. 
     Denktaş, ''farklı düzenlemenin'' sorulması üzerine, ''Mecliste 5 parti var, demokrasilerde çare tükenmez'' ifadesini kullandı. 
     
</TEXT>
</DOC>
