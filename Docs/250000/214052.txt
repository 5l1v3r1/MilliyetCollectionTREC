<DOC>
<DOCNO> 214052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko10.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Onay kararı, Zorlu şirketlerinin hisselerine tavan yaptırdı 
</HEADLINE>
<TEXT>

     Zorlu Grubu şirketlerinden Zorlu Enerji ve Deniz Yatırım Ortaklığı hisseleri, Özelleştirme Yüksek Kurulu'nun ÖYK , TÜPRAŞ'ın Zorlu Grubu'nun da yer aldığı Efremov Kautschuk GMBH Grubu'na satışını onaylamasının ardından, Borsa'da tavan yaptı. 
     Geçtiğimiz Cuma günü Borsa'da 5,800 liradan kapanan Zorlu Enerji hisseleri, 1. seansın başında yüzde 1.72'ye varan oranda geriledi. Zorlu Enerji hisseleri, ÖYK kararının açıklanmasıyla birlikte 6,350 liraya kadar yükselerek tavan seviyeden işlem gördü. Bu seviyede şirket hisselerinin değer kazancı yüzde 9.48 olarak belirlendi. 
     Daha sonra bir miktar gevşeme yaşayan Zorlu Enerji hisseleri, seansın ilk yarısını yüzde 4.31 artışla 6,050 liradan geçti. 
     Geçen hafta 3,225 liradan kapanan Deniz Yatırım Ortaklığı hisseleri ise seans açılışı itibariyle 3,550 liralık tavan fiyata yükseldi ve bu seviyesini korudu. Bu şirketin hisselerindeki artış yüzde 10.08 oldu. 
     Zorlu Grubu'nun diğer şirketi Vestel ise bu karardan fazla etkilenmedi. Geçen haftayı 5,400 liradan kapatan şirketin hisseleri, seans içinde en düşük 5,150, en yüksek 5,400 lirayı gördü. Vestel hisseleri 1. seansın ilk yarısını yüzde 0.93 kayıpla 5,350 liradan işlem gördü. 
     
</TEXT>
</DOC>
