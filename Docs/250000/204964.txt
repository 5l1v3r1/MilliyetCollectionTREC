<DOC>
<DOCNO> 204964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur11.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Özel okulların burs yükümlülüğünün artırılmıyor 
</HEADLINE>
<TEXT>

     Milli Eğitim Bakanı Hüseyin Çelik, özel okullarda ücretsiz okutulması zorunlu öğrenci sayısının, okul kapasitesinin yüzde 2'sinden yüzde 10'una çıkarılmasının düşünülmediğini bildirdi. 
     Çelik, CHP İstanbul Milletvekili Kemal Kılıçdaroğlu'nun yazılı soru önergesine verdiği cevapta, 2002-2003 öğretim yılında özel okullarda okuyan toplam 222 bin 759 öğrencinin 4 bin 459'unun ücretsiz öğrenim gördüğünü bildirdi. 
     Türkiye'de planlı kalkınma uygulamasına geçildikten sonra hemen her 5 yıllık kalkınma planında özel öğretim kurumlarının, teşvik edileceği ve destek göreceği yönünde kararların alındığını belirten Hüseyin Çelik, 2001-2005 dönemini kapsayan sekizinci 5 yıllık kalkınma planında da Özel Öğretim Kurumları Kanunu'nun çeşitli teşvik olanaklarını kapsayacak şekilde düzenleneceğinin hükme bağlandığını söyledi. 
     Kalkınma planlarındaki bu hükümlerin bakanlık çalışma programlarına da yansıtıldığını kaydeden Bakan Çelik, şöyle dedi 
     ''29 Ağustos 2001 tarihinde uygulamaya konan Milli Eğitim Bakanlığı 2001-2005 Çalışma Programı'nda Özel öğretim kurumlarının eğitimin her kademesinde yaygınlaştırılması ve daha iyi hizmet verebilmeleri için Özel Öğretim Kurumları Kanunu'nda günümüz ihtiyaçlarına cevap verecek ve özel sektörün okul açması, eğitime daha fazla yatırım yapması ve işletmesini özendirmek için özel kesime vergiden muafiyet ve vergi iadesi, ailelere ise eğitim harcamalarının vergiden düşürülmesi imkanı sağlanacak, ucuz kredi imkanı verilecek, yüksek öğretimde vakıf üniversitelerine tanınan masrafların, özellikle mesleki ve teknik eğitim alanında hizmet verecek yükseköğretim kurumları giderlerinin yüzde 45'ine kadarının devlet tarafından desteklenmesi ve kamunun yükünün azaltılmasını sağlayacak yasal düzenlemeler yapılacaktır ifadeleri yer almaktadır. Bu nedenle anılan kanunun ek 4. maddesine göre özel okulların kapasitelerinin yüzde 2'si kadar ücretsiz öğrenci okutma yükümlülüklerinin yüzde 10'a çıkarılmasının, mali sıkıntı içinde olan özel okulları olumsuz yönde etkileyeceği düşünülmektedir.'' 
     
</TEXT>
</DOC>
