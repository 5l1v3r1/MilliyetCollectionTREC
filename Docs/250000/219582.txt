<DOC>
<DOCNO> 219582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur17.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Sarp Kuray'ın cezasını az buldu... 
</HEADLINE>
<TEXT>

     Yargıtay, ''16 Haziran Hareketi'' adlı örgütün yöneticisi olduğu gerekçesiyle yargılanan ve 12 yıl 6 ay ağır hapis cezasına çarptırılan Sarp Kuray hakkındaki kararı esastan bozdu. 
     Yargıtay, Kuray hakkında, ''Anayasa'yı zorla değiştirmeye teşebbüs'' suçundan hüküm kurulmasını istedi. 
     AA muhabirinin aldığı bilgiye göre, İstanbul 1 No'lu DGM'ce verilen kararın temyiz incelemesi sonuçlandı. 
     Yargıtay 9. Ceza Dairesi, Sarp Kuray hakkındaki mahkumiyet kararını esastan bozdu. 
     Kararda, davada daha önce yargılanan diğer sanıkların anlatımlarına yer verilerek, 16 Haziran adlı silahlı örgütün, Türkiye Cumhuriyeti Anayasası'nı zorla değiştirerek yerine Marksist-Leninist bir devlet kurmayı amaçladığı kaydedildi. 
     Sanığın yurtdışından verdiği talimatlarla örgütü sevk ve idare ettiği ve eylemlerin gerçekleştirilmesini sağladığı ifade edilen kararda, bu eylemlerin yoğunluğu ve vahameti dikkate alındığında, yerel mahkemenin suç vasfında yanılgıya düştüğü belirtildi. 
     Kararda, sanık Kuray hakkında, Türk Ceza Kanunu'nun TCK ''Anayasa'yı zorla değiştirmeye teşebbüs'' suçunu düzenleyen 146. maddesinin 1. fıkrasına göre hüküm kurulması gerektiğine işaret edildi. 
     Bu karardan sonra Kuray, İstanbul 1 No'lu DGM'de yeniden yargılanacak. 
     Kuray, TCK'nın müebbet ağır hapis cezasını öngören 146 1. maddesinden mahkum olursa, suç tarihi dikkate alındığında, 1991'de yürürlüğe giren 3713 sayılı Terörle Mücadele Yasası'nın şartla salıverilme hükümleri gereğince en fazla 8 yıl cezaevinde yatacak. 
     Yargıtay 9. Ceza Dairesi, İstanbul 1 No'lu DGM'nin Kuray hakkında daha önce verdiği kararları usul ve esastan bozmuştu. 
     Fransa'daki yasadışı Partizan Örgütü'nün devamı olarak 16 Haziran Hareketi'ni kuran Sarp Kuray, bu örgütün dağılmasından sonra 1993 yılında döndüğü Türkiye'de yakalanmış, 2 ay hapis yatmıştı. 
     
</TEXT>
</DOC>
