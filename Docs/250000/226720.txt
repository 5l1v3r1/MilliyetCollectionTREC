<DOC>
<DOCNO> 226720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/siy03.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdem Bizi SP yanılttı 
</HEADLINE>
<TEXT>

      BELMA AKÇURA İstanbul 

   
   Araştırmacı Tarhan Erdem, seçimlere ilişkin üç büyük ili baz alarak hazırladığı anketlerdeki yanılma payını Saadet Partisi'ne bağladı. 18 Nisan 1999 ve 3 Kasım 2002 seçimlerine ilişkin en doğru anketleri yapan Erdem, "Bizim anketlerde sırayı değiştiren Saadet Partisi'dir. Anket - sonuç farkı, Türkiye'de 1.2 olmakla birlikte İstanbul'da 3.9'dur. 2002 milletvekili seçimlerine göre SP'nin oyları genelde ve İstanbul'da yüzde 2 artmıştır. Bu 'küçük' artışa siyaset bilimcilerin önem vereceklerini sanıyorum" dedi. 
   
   'Başarısız diyenler haklı' 
   Anketlerin, çalışmayı yapanın, yaptıranın ya da yayımlayanın seçim tahminlerini değil, görüşme zamanında çekilen fotoğrafı gösterdiğini anlatamadığını belirten Erdem şunları kaydetti 
   "Bu araştırmaları 'başarısız' sayanları haklı bulduğumu belirtmeliyim. Fotoğrafın 21 gün önce çekilmiş olması, bu kadar büyük sapmayı açıklamaz. Ankara ve İstanbul'da fark 'örneklem'in belirlenmesi sürecinde göz önüne alınamamış etkenler ve yanlışlıklardan kaynaklandı. Özellikle adayların, partilerinin o yerdeki genel oyunu değiştiren etkileri çalışmaya katılamamaktadır. Bu etki artı ya da eksi olabilir. Buna benzer önlenemeyen hatalar gibi, anketör kontrollerinin tam yapılmaması gibi ihmaller de anket sonuçlarını değiştirmiş, fotoğrafın yanlış çekilmesi sonucunu vermiş olabilir." 
   
   
   
</TEXT>
</DOC>
