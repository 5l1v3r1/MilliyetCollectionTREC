<DOC>
<DOCNO> 235758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/magazin/amag.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın oyuncu için iki jön fena kapıştı 
</HEADLINE>
<TEXT>


'Gece Yürüyüşü' adlı dizide oynayacak olan Tarık Akan ve Talat Bulut, çekimlerden önce birbirine girdi. Sonuç Bulut dizide yok... 

Birsen Altuntaş 

"Gece Yürüyüşü" adlı dizide birlikte oynamaya hazırlanan Tarık Akan'la Talat Bulut arasında küllenen kavga, dizinin kadın oyuncusu yüzünden yeniden alevlendi. Talat Bulut, Akan'ın telesekreterine bıraktığı mesaj nedeniyle dizide oynamaktan vazgeçtiğini, Akan ise Bulut'u istemediğini söylüyor. 
Alkolik ve eşini sürekli döven bir adamı canlandıracağı dizide, avukat komşusuyla birlikte olacak karısını oynaması için yapımcısına Itır Esen'i önerdiğini söyleyen Bulut, şöyle konuştu "Itır'ın şirketle pek çok konuda anlaşmasına rağmen dizide oynamayacağını öğrendim. Arayıp ne olduğunu sordum. Yapımcı son anda Itır'a 'Bu rolün altından kalkabilir misin ' diye sormuş, o da kızıp şirketi terk etmiş." 

Telesekreterdeki not 
"Konuyu araştırınca Esen'i istemeyenin Tarık Akan olduğunu öğrendim" diyen Bulut, sözlerini şöyle sürdürdü "Şirketle görüşme yaparken Tarık Akan yapımcıyı aradı. Aralarında 'Nurseli İdiz olsun' şeklinde konuşma geçti. Yapımcıya 'Itır'ı Tarık Akan mı istemiyor ' diye sordum. 'Evet, zayıf buluyor, Nurseli İdiz'in olup olmayacağını konuştuk' dedi. 20 yıl önce de Tarık Akan ile çalışırken senaryoda yaptığı keyfi değişiklikler ve jenerikte önce kendi ismini yazdırma şartı yüzünden sorun yaşamıştım. Bu sorunları bir daha yaşamamak için yapımcıya ismimizi jeneriğe 'Talat Bulut - Tarık Akan' diye yazdırıp rol kişiliğinin senaryoda zedelenmemesi için de sözleşmeme madde koydurmayı teklif ettim. Sonra da oynamaktan vazgeçtim. Çünkü Tarık Akan telesekreterime, 'Sen ne kadar terbiyesiz olduğunu bilmiyorsun, umarım yolun sonuna gidersin, bu yolun sonunun ne olacağını sen daha iyi bilirsin. Hiçbir gün ismin benim önüme yazılamayacak' notu bırakmış." 

'Pişmesi gerek' 
Akan'ın davranışının profesyonellikle bağdaşmadığını belirten Bulut, "Büyük terbiyesizlik. Madem isminin ilk sırada yazılması bu kadar önemli, neden Vizontele Tuuba'da 5. isim olarak adını yazdırıyor. Ben onunla çalışsam, bu bana ne kazandıracak ki 'Derman'da beraber oynadık ama ben ödül aldım, o alamadı" dedi. 
Talat Bulut'un dizide oynamasını kendisinin istemediğini söyleyen Tarık Akan ise şunları söyledi "Dizide oynamasını ben istemedim. Daha çok pişmesi gerekiyor. Terbiyeli bir insan değil, onun için oynamasını kabul etmedim. Senaryoya, hik yeye uymadı. Onun yerine Civan Canova oynayacak." 




</TEXT>
</DOC>
