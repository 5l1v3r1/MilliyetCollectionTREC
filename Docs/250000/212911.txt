<DOC>
<DOCNO> 212911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo03.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Kobe Vissel'de 
</HEADLINE>
<TEXT>

     Japonya'nın Asahi Shimbun Gazetesi, Beşiktaşlı milli futbolcu İlhan Mansız'ın Japonya Birinci Futbol Ligi'ndeki Kobe Vissel takımına transferinin kesinleştiğini yazdı. 
     8 milyonun üzerinde tiraja sahip ülkenin 2. büyük gazetesi olan Asahi Shimbun'daki haberde, Türk Milli Takımı'nın forvet oyuncusu İlhan Mansız'ın, J-1 Ligi'ndeki Kobe Vissel'e transferinin dün itibarıyla kesinleştiği belirtildi. 
     Japon kulübüyle Mansız'ın menajeri arasındaki görüşmelerde ''hemen hemen anlaşma sağlandığı'' kaydedilerek, ''İlhan, J-1 Ligi'ndeki ilk Türk futbolcu olacak'' denildi. 
     İlhan Mansız'ın, 2002 yılındaki Dünya Kupası'nda, Türkiye'nin yaptığı 7 maçta da forma giydiği ifade edilerek, ''Mansız, takımda 3 golle en fazla golü atmış ve Türk takımını ilk 3'e taşımıştı. Kupada verdiği görüntü ve sevimli yüzüyle Japonya'da da kendisine ilgi duyuluyor'' ifadeleri kullanıldı. 

     
</TEXT>
</DOC>
