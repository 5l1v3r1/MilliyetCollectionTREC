<DOC>
<DOCNO> 238004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/aspo.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK RASTLANTI 
</HEADLINE>
<TEXT>


Trabzonspor ile kariyerindeki ilk kupayı kaldıran Ziya Doğan, buralara kadar gelmesinin tamamen bir tesadüf olduğunu söyledi, "Eğer Malatya dibe vurup da beni çağırmasa bugünleri yaşayamazdım" dedi 


'Sistemin zaferi' 
TRABZONSPOR Teknik Direktörü Ziya Doğan, takımın geldiği noktayı sistemin zaferi olarak yorumladı. Doğan, "Bakıyorsunuz Tolga takımın belkemiği ama olmadığı maçta D'Haene oynuyor ve harikalar yaratıyor. Türkiye'nin en iyi santrforu Fatih. O oynamadığında takım her maçta gol atıyorsa, hele kupa finaline 4 gol sığdırıyorsa bu bir ekip olmanın eseridir. Geldiğimde Mehmet Yılmaz, Hüseyin küsmüştü, Emrah gitmek istiyordu. Ben herkesi topladım" dedi. 

'Hepsi pırlanta' 
FUTBOLCULARININ birer pırlanta olduğunu belirten tecrübeli teknik adam, "Ama kalite açısından benim gözümde tabii ki hepsinin yerleri farklı" ifadesini kullandı. Ziya Doğan, "Son haftalarda çok sertliklerle karşılaşmalarına rağmen futbolcuların tahriklere kapılmadığına da dikkat çekti, "Oyuncularımı tebrik ediyorum. Diyarbakır'dan, Gençlerbirliği'nden dayak yediler ama seslerini çıkarmadılar. Sadece Gökdeniz agresifleşti. Ama onu da çok zorladılar" diye konuştu. 

'Sürpriz sayılmamalı' 
ALDIKLARI sonuçların sürpriz sayılmamasını isteyen Doğan, "Göreve gelirken, 6 hafta süre istedim. Adanaspor, Rizespor maçlarında şanslıydık. Beşiktaş maçından sonra patladık" yorumunu yaptı. Ziya Doğan, "Türkiye'de şartlar belli. Kimse beni bir yere tavsiye etmedi, kimseyi kullanmadım. Ben tesadüfen buralara geldim. Malatyaspor sıfıra düşmeseydi bugünkü yerlerde değildim. Ziya Doğan'ın bulunduğu yerde ise başarıdan başka bir şey olmaz" ifadesini kullandı. 

Servete kondular 

Bordo - Mavili futbolcular hem Türkiye Kupası, hem de Şampiyonlar Ligi için toplam 1.6 trilyon prim alacak 

Prim katlanabilir 
TÜRKİYE Kupası'nı müzesine götüren, ligde de zirveyi zorlarken Şampiyonlar Ligi'ne katılmayı garantiye alan Trabzonsporlu futbolcular adeta paraya boğuldular. Bordo - Mavililer, Şampiyonlar Ligi için 1 trilyon, Türkiye Kupası için de 600 milyar lira kazanırken, Türkiye Ligi şampiyonluğu halinde bu rakamların katlanacağı belirtildi. 

Gökdeniz'den nokta 
FARKLI Gençlerbirliği galibiyetiyle gelen 7. kupa camiada da bayram havası yarattı. Trabzonspor'da müthiş bir huzur ortamı olduğunu söyleyen Gökdeniz dün yaptığı açıklamada, "Bu huzuru bırakıp hiçbir yere gitmem. Yönetimin de bana anlayış göstereceğini düşünüyorum. Önce şampiyonluğu kazanalım, sonra imzayı da atarız" müjdesini verdi. 


</TEXT>
</DOC>
