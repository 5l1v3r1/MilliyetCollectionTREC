<DOC>
<DOCNO> 248163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo35.html </URL>
<DATE> 2004/06/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
UEFA'nın doğum günü balonlarla kutlandı... 
</HEADLINE>
<TEXT>

     Avrupa Futbol Federasyonları Birliği'nin UEFA 50. kuruluş yıldönümü nedeniyle yapılan kutlamalarda, Türkiye Spor Yazarları Derneği Ankara Şubesi önünde de gökyüzüne 7 adet balon uçuruldu. 
     UEFA'nın balonlarla birlikte uçurulması için gönderdiği 50 adet kartı bulan kişilere 50. yıl jübile hediyeleri ve Olimpiyat Stadı'nda yapılacak Şampiyonlar Ligi final maçına 2 adet bilet verileceği açıklandı. 
     Türkiye'ye gönderilen 50 adet kartın 7 tanesi Ankara'dan, 7 tanesi İstanbul'dan ve diğerleri de federasyona bağlı bölgelerden 3 adet olarak gökyüzüne bırakıldı. 
     Futbol Federasyonu'nun İstanbul'da yaptığı etkinlikte de 7 adet balon gözyüzüne uçuruldu. Federasyon genel sekreter vekili Metin Kazancıoğlu, UEFA'nın kuruluş yıldönümü nedeniyle tüm üye ülkelerde bu kutlamanın yapılmasının çok anlamlı olduğunu belirterek, kendilerinin de destek vermekten memnuniyet duyduklarını açıkladı. 
     Balonlarla birlikte, bunlara iliştirilmek üzere 50 adet şerit ve kart gönderen UEFA, bu kartları bulan kişilere 50. yıl jübile hediyelikleri verileceğini açıkladı. Ayrıca, kartları bulanlar arasında yapılacak çekiliş sonucu 2 kişi, gelecek sezon İstanbul'da yapılacak Avrupa Şampiyonlar Ligi final maçına ücretsiz bilet kazanacak. 
     Futbol Federasyonu'ndan yapılan açıklamada ise federasyonun 50 adet UEFA jübile balonunu, bölge müdürlükleri ve temsilciliklerinin bulunduğu yerlerden gökyüzüne bırakıldığı bildirildi. 
     Bu arada tüm Avrupa'da 20 bin UEFA jübile balonunun uçurulduğu kaydedildi. 
     
</TEXT>
</DOC>
