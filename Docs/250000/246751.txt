<DOC>
<DOCNO> 246751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun06.html </URL>
<DATE> 2004/06/10/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
G-8 Zirvesi'ne Irak Devlet Başkanı da katıldı 
</HEADLINE>
<TEXT>

     ABD'de bugün düzenlenen G-8 zirvesine Irak'ın yeni Devlet Başkanı Gazi el Yaver de katıldı. 
     ABD Başkanı George W. Bush, Yaver'i zirveye katılan liderlere takdim ederken, "gerçekten de 1,5 yıl önce asla özgür bir Irak'ın devlet başkanının yanında oturacağımı düşünmemiştim. Ama işte buradasınız" dedi. 
     Geleneksel Arap giysileri içinde zirveye katılan Yaver de, "düzgün adımlarla demokrasiye doğru ilerliyoruz. Özgür, demokratik, federal bir Irak'a, Orta Doğu'da istikrar kaynağı olan bir Irak'a sahip olmaya kararlıyız" dedi. 
     Bush ve el Yaver'in başbaşa yaptıkları görüşmede ise Suriye ve İran konusunu ele aldıkları bildirildi. 
     Başkan Bush ve Yaver, Irak'ta geçiş yönetiminin kurulmasından sonra ilk kez görüştüler. 
     ABD yönetiminden bir yetkilinin açıklamasına göre, görüşmede El Yaver, Irak yönetiminin "Suriye'nin Irak'la sınırı konusunda sorumlu davranması ve Irak'ın Suriye tarafından dondurulmuş varlıklarını geri vermesi için herşeyi yapacağını" söyledi. 
     Yetkili Bush ve el Yaver'in Irak'ın "komşusu olarak İran'ın durumu ve İran'ın sorumlu davranması konusunu da ele aldıklarını" belirtti. 
     Yetkili, İran'ın Irak'la sınırında istikrarsızlık istemediği yönünde bu ülkeden gelen bazı işaretler olduğunu da söyledi, ancak bu konuda ayrıntı vermedi. 
     Başka bir yetkili de, iki liderin görüşmede ayrıca önümüzdeki iki ayda Irak'ta elektrik hizmetinin yeniden verilmeye başlaması, Irak güvenlik güçlerinin yeniden yapılanması ve ABD'nin Irak'a düzenli bir biçimde ekonomik yardım yapmasının gereği üzerinde konuştuklarını söyledi. 
     
</TEXT>
</DOC>
