<DOC>
<DOCNO> 233439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun49.html </URL>
<DATE> 2004/04/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Talat KKTC'de evet çıkarsa referandum tekrarlanır 
</HEADLINE>
<TEXT>

     
Züleyha Karaman bildiriyor 
KKTC Başbakanı Mehmet Ali Talat, Kıbrıs Türklerinin önünde tarihi bir fırsat olduğunu, bu tarihi fırsatla ''hem kendilerinin, hem de Türkiye'nin kurtulacağını'' söyledi. 
     Talat, 24 Nisan'da yapılacak referandum öncesinde Dipkarpaz köyünü ziyaret ederek vatandaşlarla sohbet etti. 
     Annan planının gönül rahatlığıyla ''evet'' denilebilecek bir hale geldiğini belirten Talat, '' Çoluğumuzu çocuğumuzu dünya insanı yapma imkanı bulacağız'' dedi. Talat, referandumda çok fazla ''evet'' çıkmasını isteyerek, ''evet'' oranının fazla olmasının geleceğe yatırım olacağını kaydetti. 
     Talat, Türk tarafında ''evet'' oranının fazla olmasının, Rum tarafından ''hayır'' çıkması durumunda gelecekte referandumun tekrarlanmasını sağlayacağını, bunun Rumların lehine değişiklikleri de önleyeceğini belirtti. 
     Türkiye'nin tavrını ortaya koyarak referandumda ''evet'' denmesini istediğini ifade eden Talat, vatandaşlardan gönül rahatlığı içinde ''evet'' demelerini istedi. 
     
     VATANDAŞ LİSTESİ 

     BM'ye verilen vatandaş listesine de değinen Talat, listelerin nüfus kütüklerinden alınarak hazırlandığını, listede hata olabileceğini ve bu hataların anlaşma olduktan sonra 3 ay içinde yapılacak itirazlarla düzeltilebileceğini kaydetti. 
     Talat, kimsenin mağdur olmayacağını ve vatandaşlar arasında ayrım yapılmadığını da söyleyerek, Rumların da Ada'ya sonradan gelip kendilerinin vatandaş yaptıkları kişilerin listesini Türkler gibi BM'ye iletmekle yükümlü olduğunu bildirdi. 
     Konuyla ilgili vatandaşların sorularını da yanıtlayan Talat, BM'ye verilen listenin bu kişiler vatandaş yapılsın diye verilmediğini, bunların zaten vatandaş olduğunu ifade ederek, anlaşma olması halinde bu listede yer alanların 13 Haziran'daki Avrupa Parlamentosu seçimlerinde oy kullanabileceklerini ve aday olabileceklerini kaydetti. 
     Talat, listenin neden açıklanmadığının sorulması üzerine de, spekülasyon yapılmasının önüne geçmek istediklerini belirtti. Başbakan Talat, vatandaşlardan kendisine güvenmelerini isteyerek, ''Bana güvenmiyorsanız ne yapayım Beni halk seçti, bana güvenmek mecburiyetindesiniz'' diye konuştu. 
     Bu noktadan sonra listeyi kimseye veremeyeceğini de söyleyen Talat, Cumhurbaşkanı Rauf Denktaş'a listenin nasıl hazırlandığını anlattığını, istememesi üzerine de listeyi kendisine vermediğini kaydetti. 
     Başbakan Talat, bir başka soru üzerine, anlaşma sonrası yer değiştirecek kişiler için konut yapım projelerinde şu aşamada Türkiye'nin yer almayacağını, Türkiye'nin daha sonra ekonomik kalkınma aşamasında devreye gireceğini kaydetti. 
     Talat, Dışişleri Bakanı ve Başbakan Yardımcısı Abdullah Gül'ün her aşamada Kıbrıs Türkünün yanında olacaklarını söylemesinin kendileri için avantaj olduğunu da belirtti. 
     Bir vatandaşın anlaşma durumunda, gazilerin savaş suçlusu olacağı iddialarını hatırlatması üzerine Talat, ''Hiçbir şekilde böyle bir şey yoktur, tamamen yalandır'' dedi. 
     
</TEXT>
</DOC>
