<DOC>
<DOCNO> 230972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko44.html </URL>
<DATE> 2004/04/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Ankara'da ekmeğe yapılan zam tartışma yarattı... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, Ankara Fırıncılar Odası'nın bugün ekmek fiyatlarını yüzde 20 artırma kararını değerlendirirken, ''Ekmek maliyetlerinde bizim bildiğimiz bir artış yok, ekmeğe zam yapmama kararımız devam ediyor'' dedi. 
     Balcı, yaptığı değerlendirmede Mart ayında bir basın toplantısı düzenleyerek, maliyetlerde önemli bir artış olmazsa, Temmuz ayına kadar ekmek fiyatlarını artırmayı düşünmediklerini açıkladıklarını hatırlattı. 
     Buna rağmen, bugün Ankara Fırıncılar Odası'nın ekmeğin fiyatını artırma kararı aldığını belirten Balcı, şunları söyledi 
     ''Bizim bildiğimiz, son dönemlerde un fiyatlarında, elektrik fiyatlarında, petrol, maya fiyatlarında önemli bir artış olmadı. Acaba işçilik ücretlerinde mi bir artış oldu diye soracağız. Bu tür bireysel açıklamalara kamuoyu dikkat etmeli. Önemli olan bu kararın piyasada uygulanması. Piyasada uygulanma durumuna bir bakacağız, ona göre önlem alacağız.'' Balcı, un fiyatlarında son zamanlarda önemli bir değişiklik olmadığını, Türkiye'nin yeterli buğday stokunun da bulunduğunu kaydetti. 
     Türkiye genelinde ekmeğin kg fiyatının 1 milyon 250 bin lira ile 1 milyon 500 bin lira arasında değiştiğini kaydeden Balcı, Ankara'da son açıklanan fiyat artışı ile ekmeğin kg fiyatının 1 milyon 500 bin liraya yükselmiş olacağına işaret etti. Balcı, ''Bu, bizim açıkladığımız hedefin üzerinde bir fiyat değil, ancak bu zammı gerektirecek maliyet artışı önemli'' dedi. 
     Balcı, federasyona bağlı odalar üzerinde denetimi artıracak yeni bir taslak üzerinde çalıştıklarını da kaydetti. 
     Türkiye Fırıncılar Federasyonu Genel Başkanı Halil İbrahim Balcı, 22 Mart'ta düzenlediği basın toplantısında, iki yıldır ekmeğe yüzde 20'nin üzerinde fiyat artışı yapmama politikası izlediklerini, bunun bu yıl da devam edeceğini açıklamıştı. Geçen yıl ekmek fiyatlarındaki artışın yüzde 14'ün altında kaldığını, halen ekmeğin kilo fiyatının 1 milyon 250 bin lira-1 milyon 500 bin lira değiştiğini kaydeden Balcı, ''Temmuz'a kadar fiyatlarda artış öngörmüyoruz. Girdi maliyetlerinde yüksek artışlar olmazsa, bu fiyat politikası yıl sonuna kadar devam edebilir'' demişti. 
     
     TMO ''BUĞDAYDA FİYAT ARTIŞI YOK'' 
     Toprak Mahsulleri Ofisi TMO Genel Müdürlüğü yetkilileri de, ekmek fiyatlarının artırılmasında, buğdaydan kaynaklanan bir neden bulunmadığını bildirdiler. 
     TMO'nun, geçen yıl Haziran'da buğday alım fiyatlarını ile birlikte satış fiyatlarını da açıkladığını belirten yetkililerşu bilgileri verdi 
     ''Başlangıç alım ile yıl sonu satış fiyatlarında ortalama yüzde 30'luk fark konmuştu. Bu farkta bir değişiklik olmadı. Buğday fiyatları, halen borsalarda TMO'nun satış fiyatlarının altında seyrediyor. TMO ekmeklik buğdayları kilosu 399 bin 432 bin lira arasında satarken, Konya ve Polatlı ticaret borsalarında fiyatlar 360-420 bin lira arasında değişiyor. Elimizde yeterli buğday stoku da var. İstenildiği kadar buğday verebiliriz.'' 
     
     ANKARA HALK EKMEK FABRİKASI MÜDÜRÜ İLKBAHAR 
     Ankara Büyükşehir Belediyesi Halk Ekmek Fabrikası Genel Müdürü Ali İlkbahar da, yaptığı değerlendirmede, ekmeğin girdi maliyetlerinde son dönemlerde herhangi bir artış olmadığını belirterek, ''Bu zammın gerekçesini anlamadım. Köpük bir artış, piyasada uygulanacağını sanmıyorum'' dedi. 
     İlkbahar, Halk Ekmek olarak fiyat politikasında bir değişiklik olmadığını, ekmek fiyatlarını artırmayacaklarını söyledi. 
     Ata ekmeğini üreten Başkent Unlu Mamüller Sanayii'nin sahibi Cengiz Karademir de, girdi maliyetlerinde çok önemli bir artış olmadığını, un fiyatlarında son iki ayda sadece 1-2 milyon liralık bir artış gerçekleştiğini belirterek, şöyle konuştu 
     ''Geçen yıl 300 gram ekmeğin fiyatı 400 bin lira olarak açıklanmıştı, ama rekabet nedeniyle uygulanmamıştı. Bu nedenle bugün açıklanan fiyatlar yeni değil. Ancak, rekabet yüzünden gramajla da çok oynanıyor. Bazılara 200 gram, bazıları 250 gram ekmeği 300 bine satıyor. Haksız rekabet oluyor. Gramaj, belirlendiği gibi 200 gramda sabit tutulursa iyi olur. Rekabet nedeniyle açıklanan fiyatlar uygulanmayabilir.'' Ankara Fırıncılar Odası'nın talebi doğrultusunda Ankara Esnaf ve Sanatkarlar Odaları Birliği, ekmek fiyatlarına yüzde 20 zam yapılmasını onaylamıştı. Böylece, 200 gram ekmeğin fiyatı 300 bin, 400 gram ekmeğin fiyatı da 600 bin lira olarak açıklanmıştı. 
     Tarifede, tüketicinin yanıltılmaması amacıyla, sadece 200 ve 400 gram ekmek üretilmesi de öngörüldü. 
     
</TEXT>
</DOC>
