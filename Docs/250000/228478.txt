<DOC>
<DOCNO> 228478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur16.html </URL>
<DATE> 2004/04/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kadir Topbaş Kaçak binalarla ilgili ceza ve yıkım kararları gelecek 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, ''kaçak binalarla ilgili ileride ciddi ceza ve yıkım kararları geleceğini'' bildirdi. 
     Topbaş, bugün Avcılar, Küçükçekmece, Bahçelievler, Bakırköy, Zeytinburnu, Güngören ve Esenler ilçelerinde seçim otobüsü ile dolaşarak, desteklerinden dolayı seçmenlere teşekkür etti. 
     İlk ziyaretini AK Parti'nin Avcılar İlçe Başkanlığı'na gerçekleştiren Topbaş, burada yaptığı konuşmada, ''Artık ben olursam, ben seçilirsem'' anlayışının bitmesi gerektiğini, seçilmiş olan belediye başkanının kendi partilerinden olmasa dahi, belediyeler arasında bir ayrım yapmayacaklarını söyledi. 
     Parti ayrımının sandıkta kaldığını, bir sonraki seçimin de 5 yıl sonra yapılacağını ifade eden Topbaş, şunları kaydetti 
     ''Belediyeler arasında hiçbir ayrım gözetmeyeceğiz. Benim arzum tüm belediyelerin başarılı olması. Bugüne kadar Türkiye siyasi kısır çekişmelerden çok çekti. Biz bir yerleri kapmak için gelmedik. İstanbul'un 5 yıl içinde çok farklı hizmetler aldığını ortaya koymalıyız. Diyalog ve tarzımız bunu yansıtmalı.'' Topbaş, seçim otobüsünde basın mensuplarının sorularını yanıtlarken de, makama bağlı kalan bir başkan değil, halkın arasında olan bir başkan olacağını söyledi. 
     İstanbullular'ın kendilerine güvenerek seçtiklerini ve o güven duygularını sarsmamak üzere bu görevi üstlendiklerini ifade eden Topbaş, o nedenle bugün halkın arasında dolaşarak hem teşekkür ettiğini, hem de sorunları yerinde tespit etme imkanı bulduğunu söyledi. 
     
     ''GÜRTUNA'NIN YÖNETİM ANLAYIŞI'' 
     Topbaş, İstanbul'un 32 ilçe ve belde belediye başkanlarıyla koordinasyon toplantısı yaparak, ihtiyaç ve öncelikleri tespit edeceğini belirterek, ''Bundan sonra tüm belediye başkanlarında bana 24 saat ulaşabilecekleri telefon olacak. Onlarla sık sık görüşeceğiz. Siyasi kimliklerimiz bir yana, İstanbul'un her tarafında doğru adımları atmak, doğru hizmetleri vermek durumundayız'' dedi. 
     Bir soru üzerine Topbaş, eski Belediye Başkanı Ali Müfit Gürtuna'nın bu konuda farklı bir yöntem izlediğini belirterek, ''O onun tarzıydı. Benim yönetim anlayışım bu'' diye konuştu. 
     
     KAÇAK YAPILAR 
     Topbaş, kaçak yapılarla ilgili bir soru üzerine de, bu konunun ilçe belediyelerin yetkisinde olduğunu, Büyükşehir Belediyesi'nin sadece lojistik destek verebildiğini söyledi. 
     ''Kaçak yapılan ve yıkım kararı çıkmış binaların tapularına şerh konulması'' önerisinde bulunan Topbaş, ''Bu binalarla ilgili ileride ciddi ceza ve yıkım kararları gelecek. Böyle bir şerh konulursa, o binayı satın alacak kişi o riski bilerek alır ve 'ben bilmiyordum' diyemez. Böylece müteahhitler de bu tarz yapılar yapmazlar'' dedi. 
     Kadir Topbaş, ilçe gezileri sırasında çocuklara, barbi bebek, oyuncak araba ve çikolata dağıttı. 
     
</TEXT>
</DOC>
