<DOC>
<DOCNO> 213426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/siy03.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşluğu Annan dolduracak 
</HEADLINE>
<TEXT>

   Annan, mektubunda "Mutabık kalınan metin üzerinden referanduma gidilmesi esastır" dedi 
      SEMA EMİROĞLU New York YORGO KIRBAKİ Atina 

   
   BM Genel Sekreteri Kofi Annan'ın 10 Şubat'ta Kıbrıs müzakerelerinin başlamasını öngören davet mektubu dün Türk ve Rum liderlere ulaştı. Annan, mektubunda, adadaki taraflar arasında uzlaşmaya varılamayan noktaların kendisi tarafından doldurulacağını kaydetti. 
   
   '10 Şubat'ta gelin' 
   Alınan bilgiye göre Annan, müzakerelerin 10 Şubat'ta New York'ta başlamasını öngören altı sayfalık mektubunda, "Mutabık kalınan metin üzerinden referanduma gidilmesi esastır" diyen Annan, "Daha önce belirlenen prensipler çerçevesinde uzlaşılamayan boşluklar ise tarafımdan 
   doldurulacaktır" vurgusunu yaptı. Annan, taraflara, planın ana noktalarına dokunmama ve 25 Mart'a kadar çözüm bulup, 21 Nisan'da bunu referanduma sunma koşulunu da getirdi. Rum 
   kaynaklara göre, New York'taki toplantı yarım gün sürecek. 
   Annan, ayrıca garantör devletler Türkiye, Yunanistan ve İngiltere başbakanlarına da birer mektup göndererek, New York'taki görüşmelere temsilci atanmasını istedi. 
   Annan'ın, 2003'te BM Güvenlik Konseyi'ne sunduğu Kıbrıs raporunun 148. paragrafındaki şartların mektuba yansıdığı gözlemlendi. Annan, cevap beklemek yerine "Müzakerelere gelmeniz, mektupta belirtilen herşeye hemfikir olduğunuz anlamı taşır" demeyi tercih etti. 
   
   "Toplum lideri" 
   Annan'ın gönderdiği davet çağrısı "Türk toplumu lideri" adına hazırlanırken, Talat'a mektubun bir örneğini Denktaş verdi. Yunan Mega televizyonu Annan'ın davetini "şantaj" olarak değerlendirirken, Atina Haber Ajansı "Annan, şartlarını azami düzeyde tuttu" yorumunu yaptı. 
   
   148. paragraf... 
   Annan'In, Güvenlik Konseyi'ne sunduğu raporun 148. paragrafında şu noktalar vurgulanmıştı 
   "Benim kanaatimce, Annan planına dayalı bir çözüme, ancak her iki liderin aşağıdaki noktaları yerine getirmeye hazır olduklarını kesin biçimde açıklamaları ve bunun, iki anavatanda da en üst siyasi düzeylerde tümüyle desteklenmesi halinde varılabilir 
   a Plana, temel ilkelerini ve kilit al-ver noktalarını yeniden müzakereye açmadan, belirli bir tarihe kadar ve BM'nin yardımıyla son şeklini vermeyi taahhüt etmek, 
   b Bunun hemen ardından, varılan anlaşmayı belirli bir tarihte eşzamanlı olarak ayrı ayrı yapılacak referandumlara sunmak." 
   
   
   
</TEXT>
</DOC>
