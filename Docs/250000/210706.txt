<DOC>
<DOCNO> 210706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur05.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de kar yüzünden yollarda buzlanma var... 
</HEADLINE>
<TEXT>

     İzmir'de dün akşam saatlerinde başlayan ve gece aralıklarla devam eden kar yağışı nedeniyle yollarda yer yer buzlanmalar oluştu. 
     A.A muhabirinin aldığı bilgilere göre, İzmir-Ankara asfaltı Belkahve Mevkii, Manisa-Akhisar karayolu Sabuncubeli, İzmir-Aydın otoyolu, Torbalı karayolu Havaalanı-Kısıkköy Mevkii'nde ve İzmir-Çeşme otoyolu Uzundere Mevkii'nde buzlanma meydana geldi. 
     Buzlanma görülen yollarda kazalar olmaması için trafik ekiplerinin denetiminde, karayolları ekipleri tarafından tuzlama çalışmaları yapıldı. Buzlanma nedeniyle maddi hasarlı trafik kazaları meydana geldi. Kazalarda herhangi bir yaralanma ve can kaybı olmadığı öğrenildi. 
     İzmir-Aydın otoban yolundaki buzlanma nedeniyle, şehirlerarası otobüs terminalinden Aydın yönüne gidecek olan otobüs şoförleri uyarıldı. 
     
     ŞEHİR İÇİNDEKİ YOL DURUMU 

     Kar yağışı şehir içinde de trafiği olumsuz yönde etkiledi. Çiğli Evka-5 çıkışı, Cemil Tunca Bulvarı ve Güzeltepe mevkiinde yer yer buzlanmalar meydana geldi. Sürücüler, ekipler tarafından dikkatli seyretmeleri konusunda uyarıldılar. 
     Bu arada Çiğli Anadolu Caddesi Karşıyaka Oteli önünde, buzlanma sonucu zincirleme trafik kazası meydana geldi. 
     Öte yandan Menemen, Aliağa ve Foça'dan İzmir yönüne gelen araçlar ise Karşıyaka Oteli önündeki buzlanmadan dolayı Cahar Dudayev Bulvarı'na sevk edildiler. 
     
</TEXT>
</DOC>
