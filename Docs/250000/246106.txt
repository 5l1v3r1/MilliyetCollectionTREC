<DOC>
<DOCNO> 246106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/guncel/gun02.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Otel ve müzeler güçlendirilmeli' 
</HEADLINE>
<TEXT>


Prof. Mustafa Erdik, İstanbul'da yaşanacak bir depremin 1.1 milyon insanı evsiz bırakacağını belirterek, "En riskli yerler otel, havaalanı ve müzeler" diye konuştu 

İSTANBUL Milliyet 

BÜ Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik, İstanbul'da bugün bir deprem yaşansa 1.1 milyon insanın ev ihtiyacı olacağını belirterek, 50-60 bin civarında da can kaybının olabileceğini söyledi. Boğaziçi Üniversitesi BÜ ile George Washington Üniversitesi tarafından düzenlenen "Turizm Sektöründe Uluslararası Risk Yönetimi" toplantısı, üniversitenin Kültür Merkezi'nde dün başladı. Prof. Dr. Erdik, Türkiye'de son 400 yılda 7 büyüklüğünde 113 deprem yaşandığını belirterek, son 100 yılda ise depremden 110 bin kişinin öldüğünü, 750 bin konutun da hasar gördüğünü hatırlattı. 
"Türkiye kalkındıkça deprem riski de azalacaktır" diyen Erdik, turizm açısından deprem sırasında en önemli risk alanlarının oteller, havaaalanları, müzeler gibi yerlerin olacağını belirterek şunları söyledi 

'Yıldız' bahanesiyle tadilat 
"Otellerin yüzde 70'i mimari unsurlardan oluşuyor. Bunlar depremde kolay hasar görebilir. 17 Ağustos depreminden sonra otellerin nasıl hasar gördüğünü bilmiyoruz. Bir kısmı 'yıldız değiştiriyoruz' diye tadilat yaptı. Yapılmış tüm tamir ve takviyelerin otelleri deprem şartnamesine uygun hale getirdiğini düşünüyoruz. Bu da can emniyeti sağlar. Bir otelin 30 yıl ömrü varsa, bu otelin bu süre içinde depreme maruz kalma riski yüzde 65." 
Atatürk Havalimanı'nın da 17 Ağustos'ta test edildiğini ve başarısız çıktığını ifade eden Erdik, çatının izole edildiğini ve olası bir depremden sonra faaliyet gösterebileceğini anlattı. 
Tarihi yapıların da depremde zarar ördüğünü dile getiren Erdik, aralarında Mihrimah Sultan ve Fatih camiileri, Topkapı ve Dolmabahçe Sarayı'nın bulunduğu tarihi yapıların depremde zarar gördüğünü ve bir an önce elden geçirilmesi gerektiğini kaydetti. Arkeoloji Müzesi'nin ek binasının temelinin de su aldığını hatırlatan Erdik, "Bir an önce buranın depreme karşı takviye edilmesi gerekiyor" dedi. 
İstanbul Büyükşehir Belediye Başkanı Kadir Topbaş da, deprem öncesi alınacak önlemlerin çok önemli olduğunu belirterek, "Çünkü deprem sonrası sorunları çözmede insan olarak acz içinde kalıyorsunuz" diye konuştu. 




</TEXT>
</DOC>
