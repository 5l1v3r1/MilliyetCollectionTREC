<DOC>
<DOCNO> 200242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur11.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek 'Türkiye'ye kimse gitmesin' beyanları teröre pasif destek 
</HEADLINE>
<TEXT>

     Adalet Bakanı Cemil Çiçek, '' Türkiye'ye kimse gitmesin tarzındaki beyanlar, kişilerin, kurumların ya da devletlerin teröre pasif destek verdiği anlamına gelir'' dedi. 
     ABD Adalet Bakanı John Ashcroft'un davetlisi olarak bu ülkeye yaptığı resmi ziyareti tamamlayan Bakan Çiçek, yurda döndü. 
     Çiçek, Atatürk Havalimanı'nda yaptığı basın açıklamasında, ABD'de bulunduğu süre içinde en üst düzey yetkililerle iki ülke arasındaki ilişkilerin etraflıca görüşüldüğünü söyledi. 
     İki ülke arasında özellikle 2. Dünya Savaşı'ndan sonra yarım yüzyılı aşan yoğun bir ilişki dönemi bulunduğunu vurgulayan Çiçek, sözlerini şöyle sürdürdü 
     ''Bu ilişkilerin genel çerçevesine ve seyrine baktığımızda ilişkiler, hem iki ülkenin yararına olmuştur, hem de dünya barışına büyük ölçüde katkı sağlamıştır. Bu süre zarfında zaman zaman kırılma noktaları ve bir kısım sıkıntılar meydana gelmişse de, sonunda bu iki ülke arasındaki ilişkilerin temelinde yatan dinamik ve zaruretler ilişkileri daha iyi bir noktaya getirmiştir. Irak Savaşı ile birlikte meydana gelen bazı sıkıntılar, bu yeni dönemle birlikte yerli yerine oturmuş ve bundan sonda Türk-Amerikan ilişkileri eskiden olduğu gibi hatta ondan daha fazla ileri gidecektir. 
     Bugün içinde bulunduğumuz şartlar, iki ülkenin yapmak zorunda olduğu bir kısım işbirliği alanları, bunu teyit etmektedir. 2004 yılı, bu anlamda önemli bir yıl olacak. 2004, bütün dünyada Türkiye yılı olacaktır. 2004 yılı ortalarında NATO zirvesi yapılacak. Bu zirveye önem veriyoruz. Türkiye'yi dünya gündemine taşıyacaktır.'' Bakan Çiçek, ABD'deki görüşmelerde ele alınan diğer bir konunun da ''Türkiye'de yapılan reform çalışmaları'' olduğunu anlatarak, ''Yapılan her türlü reform çalışmaları ve hükümetimizin yolsuzlukla mücadele konusundaki kararlılığı ABD tarafından dikkatle takip edilmekte ve takdir edilmektedir'' dedi. 
     
     ''TÜRKİYE-ABD İLİŞKİLERİNDE ÖNEMLİ DÖNÜM NOKTASI'' 
     Yaptığı ziyaretin İstanbul'da meydana gelen terör olaylarından sonra gerçekleşmesi nedeniyle görüşmelerin ana konusunu terörün oluşturduğunu dile getiren Adalet Bakanı Çiçek, şunları kaydetti 
     ''Görüşmelerimizin önemli bir bölümünü terör ve terörle bağlantılı olarak değerlendirmeler almıştır. Bu anlamda Adalet ve Savunma Bakanları, FBI Başkanı ile bu konuyu esaslı bir şekilde görüştük. 
     Bu terör olayının, Türkiye-ABD ilişkilerinde önemli bir dönüm noktası olduğunu düşünüyorum. Terörle mücadele konusunda da ABD ile yeni bir dönem başlamış olacaktır. 
     Teröre karşı işbirliği yapma mecburiyeti var. Kaçarak, bir tarafa sinerek, saklanarak teröre karşı mücadele verilemez. 'Aman Türkiye'ye kimse gitmesin tarzındaki beyanlar, kişilerin, kurumların ya da devletlerin teröre pasif destek verdiği anlamına gelir.'' Bakan Cemil Çiçek, ayrıca ABD'deki cezaevlerinde hükümlü ya da tutuklu bulunan Türk vatandaşlarının Türkiye'ye iadeleri konusunun görüşmelerde ele alındığını sözlerine ekledi. 
     
</TEXT>
</DOC>
