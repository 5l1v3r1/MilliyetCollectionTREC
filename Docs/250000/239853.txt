<DOC>
<DOCNO> 239853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/eko08.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Konut kredileri yüzde 155 arttı' 
</HEADLINE>
<TEXT>



Gayrimenkul Yatırım Ortaklığı Derneği GYODER Yönetim Kurulu Başkanı Kürşat Tuncel, Gayrimenkul Zirvesi'de yaptığı konuşmada ekonomideki olumlu gelişmeler sayesinde geçen yıl kullanılan konut kredilerinde yüzde 155 oranında artış yaşandığını söyledi. Tuncel, bunun TL kredilerinde faiz oranlarının yüzde 2'lere kadar gerilemeyle mümkün olduğunu kaydetti. 
Tuncel, ekonomik programın yanı sıra AB ve Kıbrıs gibi konularda politikanın öne çıkacağı bir yıl olan 2004'ün, gayrimenkul sektörü açısından hareketli ve olumlu geçeceğini vurguladı. Kürşat Tuncel, bu yıl orta gelir grubuna hitap eden konut projelerinin ağırlık kazanacağını ve perakende yatırımlarında önemli oranda büyüme beklediklerini ifade etti. 

'Başımızı döndürüyorsunuz' 
Stewart International Yönetim Kurulu Başkanı Stewart Morris de Türkiye'nin iyi bir pazar olduğunu vurgulayarak, "Büyüyen bir ekonominiz var. Bizim başımızı döndürüyorsunuz" dedi. Morris, "Biz istikrarı gördüğümüz zaman paramızı bağlıyoruz, aksi takdirde o ülkeden çıkıyoruz." diye konuştu. 


</TEXT>
</DOC>
