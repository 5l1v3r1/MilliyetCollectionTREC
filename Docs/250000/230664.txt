<DOC>
<DOCNO> 230664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy10.html </URL>
<DATE> 2004/04/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AKP "Bedelli askerlik konusunun birinci tarafı Genelkurmaydır" 
</HEADLINE>
<TEXT>

     AK Parti Grup Başkanvekili Eyüp Fatsa, bedeli askerlik konusunda parti olarak bir karar almadıklarını belirterek, olayın birinci derece tarafının Genelkurmay olduğunu söyledi. 
     TBMM'de gazetecilerle sohbet eden Fatsa, AK Parti Erzurum Milletvekili Mustafa Nuri Akbulut'un bedelli askerlik konusunda kanun teklifi verdiğini, bunu İçtüzük gereği Genel Kurul'a getirme hakkı olduğunu kaydetti. 
     Bedelli askerlik konusunda parti olarak tavırlarının sorulması üzerine Fatsa, konunun parti organlarında ve grupta ele alınmadığını bildirdi. ''Olayın birinci derece tarafı, Türk Silahlı Kuvvetleri ve Genelkurmay'dır'' diyen Fatsa, kişisel olarak bedelli askerliğe karşı olduğunu belirterek, olaya kaynak olarak bakılmasının da doğru olmadığını ifade etti. Fatsa, ''Parası olan bedelli, olmayan kısa askerlik yapmamalı'' dedi. 
     Fatsa, Anayasa değişikliğiyle ilgili bir soruya, TBMM Anayasa Komisyonu'nun 50 madde üzerinde yaptığı bir çalışma bulunduğunu belirterek, muhalefetle uzlaşmaya varılmaması halinde bunu getireceklerini söyledi. Fatsa, 50 maddenin bir paket halinde ya da önceliklerine göre parça parça getirilmesine henüz karar verilmediğini bildirdi. 
     TBMM Başkanı Bülent Arınç'ın bu konuda bir girişimi olacağını hatırlatan Fatsa, geçmiş yıllarda olduğu gibi uzlaşma komisyonunu çalıştırma imkanı bulamadıklarını, mutabakat sağlanarak bunu muhalefetle birlikte çıkarmayı istediklerini kaydetti. 
     
</TEXT>
</DOC>
