<DOC>
<DOCNO> 232542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/soneko06.html </URL>
<DATE> 2004/04/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Avrupa ülkeleri vergi yükünde Türkiye'nin önünde... 
</HEADLINE>
<TEXT>

     Türkiye'de vergi yükünün milli gelire oranının İsveç, Danimarka, Finlandiya, Avusturya, Belçika, Fransa, İtalya, Yunanistan, Hollanda, İngiltere ve Almanya'dan daha düşük ABD ve Japonya'dan ise daha yüksek düzeyde bulunduğu bildirildi. 
     Türkiye İşveren Sendikaları Konfederasyonu'nun da TİSK üyesi bulunduğu Avrupa Sanayi ve İşveren Konfederasyonları Birliği'nin UNICE hazırladığı raporda, Türkiye'nin, OECD ülkeleri içinde 1985-2001 döneminde ekonominin vergi yükünü en çok artıran ülke olduğuna işaret edildi. Raporda, verginin milli gelire oranının 1985 yılında yüzde 15.4 iken, 2001 yılında yüzde 35.8'e çıktığı belirtildi. 
     TİSK'in Türkiye'ye ilişkin görüşleri ile katkıda bulunduğu UNICE raporuna göre, Türkiye'de sosyal güvenlik primleri dahil vergi yükü, 2001 yılında yüzde Kanada, Avustralya, ABD, İrlanda ve Japonya gibi ülkeleri geride bıraktı. 
     OECD ülkeleri içinde vergi yükünün yüksekliği açısından İsveç ilk sırayı alırken Danimarka, Finlandiya, Avusturya, Fransa, Belçika, İtalya, Yunanistan, Hollanda, İngiltere ve Almanya, Türkiye'nin önünde yer aldı. 
     
     ''VERGİ YÜKÜ HAFİFLETİLMELİ'' 
     Türkiye'deki işletmeler üzerindeki ağır vergi yükünün hafifletilmesi için kayıtdışı izleme mekanizması kurularak vergi tabanının genişlemesinin sağlanması gerektiği belirtilen raporda, eş zamanlı olarak vergi oranlarının azaltılması istendi. 
     Raporda, gelir ve kurumlar vergisi ile KDV oranlarının azaltılması, yatırıma aktarılan her türlü kazancın vergiden muaf tutulması talep edildi. 
     UNICE raporunda, ''İşletmeler üzerindeki ağır vergi yükünün hafifletilmesi için yatırım indirimi stopajı kaldırılmalı, geçici vergi uygulaması kaldırılmalı veya 6 aylık periyotlara dönüştürülmeli, vergi oranı yüzde 10-15 seviyesine indirilmeli, enerji üzerindeki vergi yükü azaltılmalı, ek vergi ve asgari geçim standardı uygulamaları kaldırılmalıdır'' görüşüne yer verildi. 
     
</TEXT>
</DOC>
