<DOC>
<DOCNO> 214627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/guncel/gun03.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Villa izni tartışması 
</HEADLINE>
<TEXT>

   Beykoz'daki özel ormana 911 villa yapması için Acarlar İnşaat'a ruhsat veren belediye ve Koruma Kurulu mahkemelik oldu. Şirket yetkilisi ise, "Usulsüzlük yok" dedi... 
      Tahsin Aksu 
   
   Türk Mühendis ve Mimar Odaları Birliği TMMOB Mimarlar Odası ve Beykoz İnisiyatifi, Dereseki köyü yakınlarında Acarlar İnşaat'a ait 2 bin 400 dönümlük "Serdaroğlu Özel Ormanı"na 911 adet villa inşaatı için ruhsat veren Beykoz Belediyesi ile İstanbul 3 Numaralı Kültür ve Tabiat Varlıklarını Koruma Kurulu'nu ayrı ayrı mahkemeye verdi. 
   Mimarlar Odası avukatı İlyas Bulcay, Beykoz Belediyesi'nin 10 Nisan 2003'te verdiği yapı ruhsatının iptali için Bölge İdare Mahkemesi'ne başvurduklarını söyledi. Bulcay, "Yasalara göre yapı ruhsatı verilmesi için Çevre ve Orman Bakanlığı'ndan izin alınması gerekiyor. Ama izin alınmamış. Belediyenin usulsüz ruhsatlandırma yaptığını görüyoruz" dedi. 
   
   1995'te SİT alanıydı 
   Koruma Kurulu hakkında da dava açılması için dilekçe verdiklerini belirten Bulcay, "1995'te söz konusu orman, SİT alanı olarak tespit edilmiştir. Fakat 1996'da sahiplerince yeniden SİT derecelendirmesi yapılarak yeni inşaat koşulları belirlenmiş. Yani olayı prosedüre uygunmuş gibi göstermişler. Halbuki bu derecelendirmeyi, Çevre ve Orman Bakanlığı'ndan onay alındıktan sonra Koruma Kurulu'nun yapması gerekiyor. Koruma Kurulu yetkilerini aşmıştır" diye konuştu. Beykoz Belediye Başkanı Alaattin Köseler'i de eleştiren Bulcay, sözlerini şöyle sürdürdü 
   "Kendisi Haziran 2002'de ruhsatlandırma kararına karşı çıkarak muhalefet şerhi koydurmuştu. Ancak 10 ay sonra ruhsatı verdi." 
   
   'Arsayı satın aldık' 
   Serdaroğlu Özel Ormanı'nın tapulu mülkü olduğunu belirten Acarlar İnşaat Yönetim Kurulu Başkanı İsmet Acar ise araziyi mal sahipleri aralarında anlaşamadıkları için ihale usulüyle Beykoz Sulh Hukuk Mahkemesi'nden 2000'de satın aldığını söyledi. Acar, şunları kaydetti 
   "1995'te arazi SİT alanı ilan edilince, SİT kurulları bir ay içinde 'geçiş dönemi yapılaşma koşulları'nı hazırlar. Ondan sonra da büyükşehir belediyesinin bir yılda koruma amaçlı imar planları hazırlaması lazım. Ama bugüne kadar bu planlar çözümlenmedi. Bu nedenle halen devam eden geçiş dönemi koşullarda arazinin yüzde 6'sı kadar inşaat hakkı, en fazla iki kat çıkılabilmesi gibi ibareler yer alır. Orman Bölge Müdürlüğü'nden yapı ruhsatı için 13 Temmuz 2002'de ön izin alındı. Ancak dönemin Orman Bakanı Nami Çağan, 3 Kasım seçimlerinden sonra görevi devretmeden önce 'uygun görülmemiştir' diyerek kesin izni vermedi. 11 Aralık 2002'de başvurduğum Beykoz 1. Asliye Hukuk Mahkemesi'ne görevlendirdiği bilirkişi de kesin izne gerek olmadığı yönünde rapor verdi. Herhangi bir usulsüzlük kesinlikle yok." 
   
   'Seçim yağması'na valilikten inceleme 
   İSTANBUL Valiliği, Milliyet'in haberi üzerine inceleme başlattı. Vali Muammer Güler, yaptığı açıklamada kaçak yapılaşmayla ilgili daha önceden valiliğe ulaşan bilgiler üzerine İçişleri'nden müfettiş istediklerini belirterek, "Üç mülkiye müfettişince konu incelenmektedir. Gereken işlem yapılacaktır" dedi. 
   
   'Kimsenin gözünün yaşına bakmayız' 
   ORMAN Bakanı Osman Pepe, orman arazileriyle ilgili esneklik olmayacağını belirterek, "Kimsenin gözünün yaşına bakmayacağız" dedi. Milliyet'in haberini değerlendiren Pepe, bahsi geçen yerlerin orman kapsamında olması halinde bakanlığının ilgi alanına gireceğini kaydetti. 
   
   
   
</TEXT>
</DOC>
