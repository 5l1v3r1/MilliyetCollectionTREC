<DOC>
<DOCNO> 245702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/spor/axspo02.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de Alex sıkıntısı 
</HEADLINE>
<TEXT>


Üç yıllık sözleşme imzalayan Brezilyalı yıldızın, Temmuz ayında yapılacak Güney Amerika Kupası maçları nedeniyle kamp çalışmalarına katılamayacağı belirtildi 

YUSUF KOBAL 


Daum düşünceli 
YILIN transfer bombasını Alex de Souza ile patlatan Fenerbahçe, Brezilyalı oyuncunun milli takım serüveni nedeniyle zora düştü. 28 Haziran'da toplanıp, yeni sezon çalışmalarına başlayacak olan Sarı - Lacivertli takımda, Alex'in Güney Amerika Kupası maçları nedeniyle hem ilk dönem, hem de Almanya kamplarına katılamayacağı öğrenildi. Bu durum Teknik Direktör Daum'u sıkıntıya soktu. 

Formül aranıyor 
ALEX'İN Şampiyonlar Ligi maçları öncesi takıma alışabilmesi için mutlaka kamplara katılmasını isteyen Alman hocanın, bu gelişme nedeniyle formül arayışlarına girdiği belirtildi. Sarı - Lacivertli takımın oynayacağı dört hazırlık maçında da forma giyemeyecek olan Brezilyalı yıldıza izin alabilmek için şimdiden yönetici Hakan Bilal Kutlualp'in çalışmalara başladığı bildirildi. 

Zenden'i veto etti 
CÜNEYT KARAKAYA 

FENERBAHÇE'NİN transfer gündeminde bulunan Hollandalı futbolcu Zenden'in, Teknik Direktör Daum'un engeline takıldığı öğrenildi. Başkan Aziz Yıldırım'ın bu oyuncunun menajeriyle üç yıllık anlaşmaya vardığı ancak Alman hocanın, "Elimizde daha iyi alternatifler var. Şimdilik bu transferi askıya alalım" dediği ileri sürüldü. Daum'un bu çıkışı üzerine Zenden'den bir süre beklenmesi istendi. 

Taraftar güveniyor 
SARI - Lacivertli taraftarlar, yeni transfer Alex'in Fenerbahçe'de başarılı olacağına inanıyor. "www.fenerhaber.net" adlı internet sitesinde devam eden "Alex, Fenerbahçe'de başarılı olur mu " şeklindeki ankete katılan 2 bin 933 kişiden 2 bin 855'i yüzde 97.34 "evet" oyu kullandı. Ankete katılan taraftarların 78'i ise yüzde 2.66 Alex'in başarılı olacağını düşünmüyor. 

Aurelio tedirgin 
EŞİ ile birlikte Antalya'da tatilini geçiren Fenerbahçe'nin Brezilyalı orta saha oyuncusu Aurelio, Teknik Direktör Daum'un vereceği kararı beklemeye koyuldu. Yabancı kontenjanı nedeniyle gönderilme riski ile karşı karşıya kalan Aurelio, bir yandan önümüzdeki ay doğacak kızının heyecanını yaşarken, diğer yandan da takımdaki durumunun netlik kazanması için gün sayıyor. 

Saran'dan savunma 
BİR gazeteye verdiği demeç nedeniyle Haysiyet Divanı'na sevk edilen eski yönetici Sadettin Saran, sözlü ve yazılı savunmasını verdi. Toplantı sonrası bir açıklama yapan Haysiyet Divanı Kurulu Başkanı Tuncer Erdoğan, tahkikatlarının sürdüğünü belirtirken, Saran söylediklerinin arkasında olduğunu bir kez daha tekrarladı. 


</TEXT>
</DOC>
