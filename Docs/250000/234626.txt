<DOC>
<DOCNO> 234626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun27.html </URL>
<DATE> 2004/04/25/ </DATE>
<TIME> 14.25 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Journal du Dimanche Türkiye'ye karşı çıkanlar cahil 
</HEADLINE>
<TEXT>

     Fransa'da pazar günleri çıkan Journal du Dimanche gazetesinin başmakalesinde, ''Avrupa Parlamentosu seçimleri öncesi bazı partilerin Türkiye karşıtı tavırlarının yabancı düşmanlığı açısından endişe verici'' olduğu yorumu yapıldı. 
     Seçimler öncesi siyasi partilerin kampanyalarında Türkiye konusuna geniş yer vermelerine değinilen başmakalede, ''Bazı partilerin bu konudaki tavırlarının yabancı düşmanlığı koktuğu'' görüşü savunuldu. 
     Marianne dergisinde geçen hafta çıkan kamuoyu araştırmasında Fransızların yüzde 51'inin Türkiye'nin üyeliğine sıcak baktığı ifade edilen makalede, bazı siyasi partilerin bu tür araştırma sonuçlarını hiçbir biçimde dikkate almayarak, oy kazanmak için Türklere sert bir biçimde karşı çıkması eleştirildi. 
     
     TÜRKİYE'YE KARŞI ÇIKANLAR CAHİL 
     Türklerin, Osmanlı Padişahı Kanuni Sultan Süleyman'dan bu yana Avrupa ile yakın ilişkiler içinde olduğu ifade edilen başmakalede, ''Museviler İspanya'dan kovulduğu zaman Avrupa'da onları sadece Türkiye kabul etti'' denildi. 
     Türk hükümetinin reform çalışmalarından övgüyle bahseden Fransız gazetesi, Galatasaray'ın Avrupa Şampiyonu olması, Eurovision Şarkı Yarışması'nın bu yıl Türkiye'de düzenlenecek olmasından örnekler vererek, ''Ankara'ya karşı çıkan iktidar partisinin yandaşları, Türkleri Arap sanıp, Truva atının bile Türkiye'de olduğunu bilemeyecek kadar cahil'' denildi. 
     Türkiye'nin genç ve dinamik bir nüfusa sahip olduğu ve ekonomik sorunlarını aşmak üzere önemli başarı elde ettiğini yazan gazete, ''Fransa'da, Türkiye sanki hemen AB üyesi olacakmış gibi davranıp, sadece seçimlerde daha fazla oy alabilmek için yapay bir biçimde olumsuz hava yaratılmasının doğru olmadığı'' ifadesine yer verdi. 
     
     KIBRIS'TAKİ REFERANDUMLAR 
     Journal du Dimanche gazetesinde, Kıbrıs'taki referandumlarla ilgili yer alan haberde, AB'nin, Rumların BM planına ''hayır'' demesine tepki gösterdiği belirtildi. 
     AB Komisyonu'nun Kıbrıslı Türklerin ekonomik kalkınması için çalışmalar başlatacağını yazan gazete, ilk adım olarak KKTC'ye 260 milyon euro'luk yardım yapılmasını planlandığına işaret etti. 
     Gazetede, Kıbrıs ile ilgili hazırlanan bir araştırmada da ''Rumların üyeliğinin AB için sorun yaratacağı'' görüşü savunuldu. 
     ''Kıbrıs Avrupa İçin Kaktüs'' başlığıyla çıkan araştırmada, bu sorunun AB için, ''ciddi bir biçimde başağrısı yaratmaya devam edeceği'' kaydedildi. 
     
</TEXT>
</DOC>
