<DOC>
<DOCNO> 243850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonyas04.html </URL>
<DATE> 2004/05/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Da Vinci'nin şifresi sinema devlerini buluşturuyor... 
</HEADLINE>
<TEXT>

     Dünyanın dört bir yanında satış rekorları kıran gerilim romanı ''Da Vinci Şifresi-The Da Vinci Code'' beyazperdeye aktarılıyor. Filmde, dört ünlü aktör George Clooney, Russel Crowe, Tom Hanks ve Hugh Jackman rol alacak. 
     Internetteki ''filmforce'' sitesinin haberine göre, New Hampshirelı ünlü gerilim yazarı Dan Brown'ın eserinden sinemaya uyarlanacak yapım, iddialı isimlerle geliyor. 
     Dört ünlü aktör George Clooney, Russell Crowe, Tom Hanks ve Hugh Jackman filmdeki değişik roller için düşünülürken, filmin kadın başrol oyuncusu için ise en büyük aday Kate Beckinsale. 
     ''A Takımı''nı buluşturmaya hazırlanan ekip ise en az oyuncular kadar iddialı isimlerden oluşuyor. ''Akıl Oyunları-A Beautiful Mind'' filminin Oscarlı yönetmeni Ron Howard, yapımcı Brian Grazer ve senaryo yazarı Akiva Goldsman bu film için elele verdi. 
     Ron Howard'ın Russel Crowe ile birlikte çalıştığı ''Cinderella Man'' filminin çekimlerinin sona ermesinden sonra ''Da Vinci Şifresi'' için kamera arkasına geçeceği ifade edildi. 
     
     DA VINCI'NİN SIRRI NE 

     Orijinal adı ''The Da Vinci Code'' olan kitap, satışa çıktığı ilk haftanın sonunda büyük başarı kazanarak New York Times'ın ''en çok satanlar'' listesine bir numaradan girdi. Kitap, Wall Street Journal, Publishers Weekly ve San Francisco Chronicle'ın en çok satanlar listesindeki yerini uzun süre korudu. 
     Film yapım hakları Columbia Pictures tarafından satın alınan kitabın öyküsü kısaca şöyle 
     ''Harvard Üniversitesi'nde simgebilim profesörü olan Robert Langdon, Paris'te iş gezisindeyken bir geceyarısı Louvre'un yaşlı müdürünün ölü bulunduğu haberini alır. Langdon ve yetenekli Fransız kriptoloji uzmanı Sophie Neveu, cesedin etrafındaki izleri takip ederek bu garip esrar perdesini araladıkça, ipuçlarının onları Da Vinci'nin tablosuna götürdüğünü keşfeder. 
     Büyük usta, bu sırrı herkesin görebileceği bir yere, ünlü tablosu Mona Lisa'nın içine gizlemiştir. Langdon, bu garip bağlantıyı açığa çıkarınca tehlike artar. Cinayete kurban giden müze müdürü de, Sir Isaac Newton, Botticelli, Victor Hugo, Da Vinci ve aralarında diğer ünlülerin de bulunduğu gizli bir kuruluş olan Sion Manastırı Derneği'nin üyesidir. 
     Langdon, aydınlatmaya çalıştıkları bu tehlikeli sırrın yüzyıllardır tarihin derinliklerinde gizlendiğinden şüphelenir. Böylece, Paris ve Londra sokaklarında amansız bir kovalamaca başlar. Langdon ve Neveu, kendilerini, atacakları her adımı önceden bilen esrarengiz olduğu kadar da çok zeki olan bir adamla karşı karşıya bulurlar. Eğer bu karmaşık bilmeceyi çözemezlerse Priory'nin büyük yankılar uyandıracak bu çok eski gerçeği ebediyen kaybolacaktır. 

     
</TEXT>
</DOC>
