<DOC>
<DOCNO> 231970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun43.html </URL>
<DATE> 2004/04/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Denktaş Ankara'dan rahatlamış olarak döndüm 
</HEADLINE>
<TEXT>

     KKTC Cumhurbaşkanı Rauf Denktaş, Ankara'dan, ''tarihi bir görevi yerine getirmiş olmanın rahatlığı içinde ve hafiflemiş olarak döndüğünü'' söyledi. 
     Denktaş, Ankara'dan dönüşünde Geçitkale Havaalanı'nda yaptığı açıklamada, adadan ayrılırken ''üzerinde çok ağır bir yük olduğunu'' ifade ederek, şöyle konuştu 
     ''O da, Kıbrıs meselesi en kritik safhaya girdiği bir zamanda, Kıbrıs'la ilgili en hayati kararları almış olan TBMM'ye seslenememiş olmanın verdiği bir ağırlıktı. Sayın Meclis Başkanı lütfetti beni davet etti ve Büyük Millet Meclisi'ne Kıbrıs meselesinin nereden nereye gelmiş olduğunu ve Annan planına 'evet' dendiği takdirde bu devletin dağılacağını, egemenliğin sıfırlanacağını, Rum tahakkümünde bir ülkede yavaş yavaş azınlık durumuna ineceğimizi, bu planın uygulanmasında halkımızın karşılaşacağı zorlukları, dağılacağını, rehabilitasyon programlarının olmadığını, parasının mevcut bulunmadığını, dolayısıyla Türkü ve Türkiye'yi Kıbrıs'tan sökme planı olduğunu elimden geldiği kadar anlatmaya çalıştım. 
     Böylelikle Ankara'dan bugün çok hafiflemiş olarak geldim. Tarihi görevimi yerine getirdiğim inancındayım.'' Cumhurbaşkanı Denktaş, bazı gazetelerde, kendisi TBMM'de konuşurken, ''askeri locada askerin bulunmadığının'' imalı şekilde yansıtıldığını belirterek, şöyle devam etti 
     ''Ben Büyük Millet Meclisi'nde birçok kez konuştum. Hiçbir defasında asker gelip locasını doldurmamıştır. Dolayısıyla bundan aksi mana çıkarmak isteyenler yine kendi kendilerini aldatmak isteyenlerdir. 
     Askerin yapmış olduğu açıklama, Sayın Cumhurbaşkanı'nın Ahmet Necdet Sezer yapmış olduğu açıklama, bizim gördüğümüz tüm tehlikelerin altını çizmektedir. Biz kumar oynayamayız, riziko alamayız, almamıza gerek yoktur. Devletimize, egemenliğimize sahip çıkmasını bilirsek kurtulacağız.'' 
     
     DİSİ VE KLERİDES'E ATIF.. 

     KKTC Cumhurbaşkanı Rauf Denktaş, halkın kendisine güvenmesini ve referandumda Annan planına ''hayır'' demesini istedi. 
     Cumhurbaşkanı Denktaş, Geçitkale Havaalanı'nda yaptığı açıklamada, Annan planına referandumda ''evet'' deme kararı alan Rum ana muhalefet Demokratik Seferberlik Partisi DİSİ Genel Başkanı Nikos Anastasiadis ile Rum yönetimi eski lideri ve DİSİ onursal başkanı Glafkos Klerides'in dünkü DİSİ kurultayında yaptığı konuşmalara dikkati çekerek, plana ''evet'' deyenleri bir kez daha düşünmeye çağırdı. 
     Klerides'in, ''85 yaşında biri olarak Kıbrıslı Rumların, çözüm çabalarının Kıbrıs Helenizmi'nin zafere ulaşmasını bir hayırla başarısızlıkla noktalandığını görmektense ölmeyi tercih ederim'' sözlerine atıfta bulunan Denktaş, ''Klerides'le yıllarca görüştüm, Klerides 'meşru Kıbrıs hükümeti' unvanından fedakarlık yapmış olsaydı, Kıbrıs sorununu kolaylıkla çözmüş olacaktık'' dedi. 
     ''Annan planının, Rum tahakkümünde bir üst makam kurduğunu ve onun altında adına devlet denen iki vilayet öngördüğünü, bu vilayetlerden birinin Rum, birinin de karma Türk-Rum vilayeti olacağını'' ifade eden Denktaş, planda gördükleri tehlikelerin, Klerides'in ve Anastasiadis'in konuşmalarında da açıklandığını belirtti. 
     
     ''HAYIR DEYİN'' 

     Klerides'in, ''Söylediklerime kulak verin, sözlerime güvenin ve plana evet deyin'' dediğini kaydeden Denktaş, şöyle konuştu 
     ''Ben de halkıma sesleniyorum, sözlerime kulak verin, beni dinleyin, güvenin ve bu plana lütfen hayır deyin. Aksi takdirde devletsiz, egemensiz kalacaksınız. Bir Rum çoğunluğunun içerisinde bireyler olarak dağılacaksınız ve geçmiş tekrarlanırsa Türkiye de yanınızda olamayacaktır.'' Klerides'in, konuşmasındaki, ''Sorunu bu planla şimdi çözemezsek, Türk tarafının tanınması gibi çok büyük bir tehlike yaratılacak'' sözlerine de dikkati çeken Denktaş, ''Öyle olacak mı olmayacak mı Herhalde görüyorsunuz, bütün dünyadan ve Türkiye'den gelen sesler, Rumlara, 'eğer hayır derseniz bu olabilir, yahut olacaktır' diye tehditlerde bulunmaktadır. BM'deki, 'Kuzey Kıbrıs Türk Cumhuriyeti'ni tanımayınız' kararı kaldırılmadıkça böyle bir şey olamayacağını Klerides de gayet iyi bilir. Ama halkını korkutmak için gereğini yapıyor'' diye konuştu. 
     
     ''PLANIN GERÇEK RESMİ'' 

     DİSİ Genel Başkanı Nikos Anastasiadis'in, ''Bu planla çok büyük kazanımlar elde ettik, 100-130 bin Rum evlerine geri dönecek, Kıbrıs Cumhuriyeti ortadan kalkmıyor, devam edecek. Sınırlarımız Girne'den Apostolos Andreas'a Dipkarpaz , Apostolos Andreas'tan Larnaka'ya oradan da Baf'a uzanacak, sınır kalmayacak, 40 bin Türk askeri 6 bine düşecek, zaman içinde askerin gitmesine biz karar vereceğiz. 130 bin Rum mallarına dönecek. 50 bini mallarının üçte birini alacak. Planın uygulanmasında sıkıntı yaşanmayacak. Türkiye ve Yunanistan uygulamayı garanti etti. Endişeye gerek yok. Tüm kiliselerimiz bizim olacak. Karpaz'da oluşacak durumla Karpaz Helen toprağı olacak. Planda askersizleştirme de var'' konuşmasını da hatırlatan Denktaş, ''planın gerçek resminin bu olduğunu'' söyledi. 
     
     YENİ GÖRÜŞMELER 

     Türk tarafına verilmiş görünen hakların Avrupa Birliği normları adı altında ortadan kalkacağını, kalıcı derogasyonlar verilmediğini ve verilemeyeceğinin söylendiğini, bazı aldatmaca formüllerin ileri sürüldüğünü kaydeden Denktaş, şöyle konuştu 
     ''O halde ne yapabiliriz, devletimize sahip çıkarsak, egemenliğimizden vazgeçmezsek, 'biz ortaklığı devlet ve egemenlik esasında istiyoruz ve varız, Annan Planı'nın altına bunları koyunuz, yeni görüşmelere başlayalım' bile diyebiliriz. Ama egemenlik ve devlet kalıcı olacaktır. Aksi takdirde 1963'te yaptıklarını yaparlar, 'bu anlaşma işlemiyor' derler bizi yine hükümetten atarlar ve ada sathına da yayıldıkları için yine başımız derde girer. Ve o zaman AB haline gelmiş bir Kıbrıs'a Türkiye artık müdahale edemez. Zaten, Garanti Anlaşması'yla ilgili paketin girişine, Genel Sekreter, Rumların istemi üzerine öyle bir yazı yazmıştır ki müdahale hakkını da ortadan kaldırıyor diye okuyoruz.'' Halktan 24 Nisan'da sandığa ''gözünü açarak'' gitmesini isteyen Denktaş, ''Sandığa, hürriyetinizi, egemenliğinizi, devletinizi ve bir çokları açısından, evinizi, malınızı, mülkünüzü, geleceğinizi atacaksınız, kolay değil'' dedi. 
     ''Avrupalı olacağız'' diye ''bazılarının eteklerinin zil çaldığını'' ifade eden Denktaş, ''Bedeli nedir, onu sormadan yola çıkarsanız, bu bedeli ödeyeceksiniz. Ve işte Klerides'in çizdiği tablo, beğenirseniz buyurun evet deyin'' ifadesini kullandı. 
     
</TEXT>
</DOC>
