<DOC>
<DOCNO> 213153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur39.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vedat Kaya, paniğe kapılıp Konya'dan kaçmış... 
</HEADLINE>
<TEXT>

     Konya'da 11 katlı binanın çökmesi sonucu yaşanan faciayla ilgili olarak aranan Müteahhit Vedat Kaya'nın, binanın yıkıldığı gün, can güvenliğinin olmadığı gerekçesiyle paniğe kapılarak Antalya'ya geldiği öğrenildi. 
     Konya Cumhuriyet Başsavcılığı'nın talimatıyla 30 Ocak günü bayram tatili dolayısıyla geldiği kayınvalidesinin Antalya'daki evinde gözaltına alınan ve çöken binadaki ihmal iddialarıyla ilgisi olmadığı gerekçesiyle serbest bırakılan Sedat Kaya'nın avukatı İbrahim Vural, gazetecilerin sorularını yanıtladı. Avukat Vural, dün akşam müvekkili Sedat Kaya'nın gözaltına alındığını ve ifadesine başvurulduğunu belirterek, yapılan araştırmada, Sedat Kaya'nın, çöken binanın inşaatıyla ilgisinin olmadığının anlaşıldığını söyledi. 
     Kamuoyunda Sedat Kaya'nın olayın sorumlularından biri olarak gösterildiğini, ancak incelemeler sonucu ilgisinin olmadığının saptandığını kaydeden İbrahim Vural, Vedat Kaya'nın teslim olmasını da ağabeyi Sedat Kaya'nın sağladığını kaydetti. 
     
     PANİĞE KAPILIP KAÇMIŞ 
     Avukat Vural, Kaya kardeşlerin Konya'da ayrı ayrı müteahhitlik yaptıklarını bildirdi. Vedat Kaya'nın, binanın yıkılmasının hemen ardından şehirden ayrıldığının anlaşıldığını belirten Avukat İbrahim Vural, Kaya'nın çok sayıda insanın ölmesi nedeniyle, can güvenliğinin olmadığı düşüncesini taşıyarak paniğe kapıldığını bildirdi. 
     Vedat Kaya'nın Antalya'da nerede gizlendiği konusunda bilgisi olmadığını, Kaya'nın, olayın başından itibaren polise teslim olmak istediğini, ancak yaşadığı panik nedeniyle bunu yapamadığını savunan Vural, şöyle devam etti 
     ''Vedat Kaya, beyanında zaten teslim olacağını söyledi. Ancak panikle Konya'yı terk etmeyi uygun görmüş. Antalya'da kendisini güvenli hissetmiş ve kalmış. Vedat Kaya'yı teslim olmaya, ağabeyi Sedat Kaya ikna etti. Vedat Kaya, Konya Cinayet Bürosu ekiplerine, Migros Alışveriş Merkezi'nde sağlanan buluşma sonucu, müvekkilim Sedat Bey tarafından bizzat teslim edildi.'' Avukat Vural, olayda Vedat Kaya'nın ihmali bulunduğu yolundaki iddialara kendisinin ne dediğinin sorulması üzerine de ''İnşaatın yapımıyla ilgili çok çeşitli şeyler söyleniyor. Önümüzdeki günlerde bu konular netleşecek. Vedat Bey'in o konuda bir beyanı olmadı'' yanıtı verdi. 
     
</TEXT>
</DOC>
