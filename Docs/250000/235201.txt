<DOC>
<DOCNO> 235201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko02.html </URL>
<DATE> 2004/04/27/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Orakçıoğlu Bizim rekabet gücüne ihtiyacımız var 
</HEADLINE>
<TEXT>

     İstanbul Hazırgiyim ve Konfeksiyon İhracatçıları Birliği İHKİB Başkanı Süleyman Orakçıoğlu, rekabet gücüne ihtiyaçları olduğunu belirterek, '' Hiç değilse dünya standartlarına çekin maliyetlerimizi diyorum'' dedi. 
     Orakçıoğlu, Kadir Has Üniversitesi'nden Yard. Doç. Dr. Mehmet Hüseyin Bilgin, Araştırma Görevlisi Hakan Danış ve İstanbul Üniversitesi'nden Yard. Doç. Dr. Gökhan Karabulut'un hazırladığı ''Türkiye Hazır Giyim Sektöründe Rekabet Gücü Analizi ve Rekabet Gücünü Artırıcı Politika Önerileri'' adlı kitabın tanıtımı dolayısıyla Lütfi Kırdar Uluslararası Kongre ve Sergi Sarayı'nda düzenlenen toplantıda konuştu. 
     Çin'in başını çektiği Hindistan ve Pakistan gibi ülkelerin de içinde bulunduğu ucuz işgücü, kontrolsüz devlet desteği ve fonlama tekniğini arkasına alan üretim odaklarının dünya ticaret dengelerini bozacağını ifade eden Orakçıoğlu, 2005'te dış ticaret kotalarının kaldırılmasının dünya ticaretine tamiri çok zor hasarlar vereceği gerçeğinin Dünya Ticaret Örgütü'ne kabul ettirilmesi gerektiğini söyledi. 
     Orakçıoğlu, ''Bu, patlamak üzere olan bir bombanın son saniyede kablosunu kesmek gibi bir durum'' dedi. 
     Önemli olanın konunun makul bir sonuca bağlanması olduğuna işaret eden Orakçıoğlu, ''2005'in makul bir sonuca bağlanması, bize göre bir süre daha kotaların uygulamada kalmasıdır. Çünkü ürün bazında yaşanan istilanın dışında Çin'in tavrı çok önemli başka makro ekonomik dengelerin bozulmasına yol açabilir. Global bir krizin tetikleyicisi olabilecek büyüklükte bir deformasyon yaşanabilir. Çin, yakın bir gelecekte doğalgaz ve petrol üzerinde spekülasyonlara girişecek'' diye konuştu. 
     
     ''BU İŞİN PEŞİNİ BIRAKMAYACAĞIZ'' 
     ABD'nin üst düzey iki kurumuyla birlikte İstanbul'da bir deklarasyona imza attıklarını ve Dünya Ticaret Örgütü'nü olacaklar konusunda uyardıklarını ifade eden Orakçıoğlu, bu konuda ciddi destek gördüklerini, bugün itibariyle 33 ülkenin deklarasyonun altına imza attığını bildirdi. 
     Avrupa'yı harekete geçiren tarafın kendileri olduğunu söyleyen Orakçıoğlu, ''Bu bir milattır. Dünya Ticaret Örgütü'nün şu an için resmi bir tavrı yok, ama bu hareketi çekildikleri köşede sessizce ve dikkatlice takip ettiklerini biliyorum. Bu işin peşini bırakmayacağız'' dedi. 
     Türkiye'nin aynı anda dünyanın büyük çorap üreticilerinden biri olarak Avrupa'da satılan her 6 çoraptan birini üreterek rekor kırdığını, diğer yandan dünyada işçilik üzerindeki en yüksek vergi oranıyla dünya birincisi olduğunu belirten Orakçıoğlu, şunları kaydetti 
     ''Bu nasıl bir çelişkidir, anlamak, anlatmak gerçekten imkansız. Bizim rekabet gücüne ihtiyacımız var. Hiç değilse dünya standartlarına çekin maliyetlerimizi diyorum. Çünkü biliyorum ki ellerimizi kullanabilsek biz zaten kendi üstünlüğümüzü ispat edecek kalite ve kapasiteye sahibiz. Ama kaleye geçirmişler bizi ve ellerimizi kullanmayı yasaklamışlar, sonra da gol yemeyin, bizim kazanmaya ihtiyacımız var deniyor. 2 milyondan fazla insanı istihdam eden bir sektör, dünyanın en yüksek istihdam vergisini ödüyor.'' 
     
     YRD. DOÇ. DR. BİLGİN 15 YILDA ÜRETİM AZALIR 
     Yrd. Doç. Dr. Mehmet Hüseyin Bilgin de Çin, İtalya, Romanya, Hindistan, Meksika ve Fas'ın hazır giyim sektöründeki rekabet gücünü analiz ettikleri kitabı tanıttı. 
     2005'te kotaların kalkmasıyla Gümrük Birliği'nin sağladığı olanakların bir anlamının kalmayacağını anlatan Yrd. Doç. Dr. Bilgin, gelecek 15 yıllık perspektifte Türk tekstil ve hazır giyim üretiminin azalacağını söyledi. 
     İhracatçıların maliyetlerini düşürmek için üretimlerini Anadolu'ya yöneltmeleri gerektiğini ifade eden Yrd. Doç. Dr. Bilgin, Rusya ve Türk cumhuriyetlerinin önemli potansiyel pazarlar olarak değerlendirilmesi gerektiğini vurguladı. 
     Yrd. Doç. Dr. Bilgin, ''Hükümet hazır giyim sektörü politikası oluşturmalı, ABD ile nitelikli sanayi bölgeleri anlaşması imzalanmalı'' diye konuştu. 
     
</TEXT>
</DOC>
