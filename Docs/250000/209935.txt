<DOC>
<DOCNO> 209935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo10.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular deve güreşi yaptı 
</HEADLINE>
<TEXT>

     Beşiktaş, Samsunspor'la yapacağı lig maçının hazırlıklarını, BJK Nevzat Demir Tesisleri'nde gerçekleştirdiği idmanla sürdürdü. 
     Teknik Direktör Mircea Lucescu yönetiminde yapılan idmanda, siyah-beyazlı futbolcuların son derece neşeli ve istekli oldukları gözlendi. 
     Kondisyon ağırlıklı geçen çalışmada Lucescu, futbolcularına bir süre deve güreşi yaptırıp, Amerikan futbolu oynattı. 
     Bu sırada futbolcular oldukça eğlenirken, sahada ilginç görüntüler oluştu. 
     
     ZAGO SEFERBERLİĞİ 

     Sakatlığı nedeniyle bugünkü antrenmana katılmayan Brezilyalı futbolcu Zago için kulüp doktorları adeta seferber oldu. 
     Sağ arka adalesinde çekme olan Zago'nun yarın da dinlendirileceği, perşembe günü ise takımla birlikte çalışacağı bildirildi. 
     
</TEXT>
</DOC>
