<DOC>
<DOCNO> 202192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun28.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylüleri rehin alan militanlar 4 köylü ile Çeçenistan'a gidiyor 
</HEADLINE>
<TEXT>

     Dağıstan'ın Suntinski Bölge Yönetim Başkanı Besir Magomedov, Gürcistan sınırındaki bir köyün sakinlerini rehin alan militanların 4 köylüyü yanlarına alarak Çeçenistan'a doğru hareket ettiklerini bildirdi. 
     Magomedov, İtar-Tass'a yaptığı açıklamada, bölgede olağanüstü hal ilan edildiğini de bildirdi. Militanların sabaha karşı sınır muhafızlarıyla karşılaşmaları sonucu çıkan çatışmada en az 9 güvenlik görevlisinin öldürüldüğünü belirten Magomedov, militanların sayısının 25 ile 50 arasında olduğunu tahmin ettiklerini söyledi. 
     Yetkililer, militanların rehin aldıkları 4 kişi arasında köy doktorunun da bulunduğunu belirterek, helikopterlerin ağır hava şartlarından dolayı bölgeye gidemediklerini açıkladılar. 
     Bölgeye takviye güvenlik güçleri sevkedilirken, hava şartlarından dolayı helikopterlerin bu dağlık bölgedeki köye ulaşamadığı bildirildi. 
     Bu arada, Moskova Eko radyosu, militanların Gürcistan'dan Çeçenistan'a girmek istediklerini, ancak burada sınır muhafızlarıyla karşılaşmaları üzerine çatışmanın meydana geldiğini duyurdu. 
     Radyo da, militanların köyden 4 kişiyi yanlarına rehine olarak aldığını ve Çeçenistan'a gitmek için köyden ayrıldıklarını duyurdu. 
     

     
</TEXT>
</DOC>
