<DOC>
<DOCNO> 218843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/guncel/agun.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Töre'de ölen de çocuk, öldüren de 
</HEADLINE>
<TEXT>

   Avukat Vildan Yirmibeşoğlu'nun dava dosyalarına bakarak yaptığı araştırmaya göre, namus nedeniyle öldürülenlerin yüzde 40'ı, cinayeti işleyenlerin de yüzde 43'ü 17 yaşın altında... Sanıkların yüzde 90'ı erkek 
      Belma Akçura 
   
   İstanbul Valiliği İnsan Hakları Masası Sorumlusu avukat Vildan Yirmibeşoğlu'nun dava dosyalarına bakarak yaptığı incelemeye göre, namus cinayetini nedeniyle öldürülenlerle cinayeti işleyenlerin yarısına yakını 17 yaşın altında. Ölen ve öldüren aynı zihniyet ve bakış açısına sahip. Kendi kurallarına ve anlayışlarına göre ölümü gerekiyorsa, eylemin gerçekleşmesi normal karşılanıyor. 
   
   Zihniyet farklı değil 
   Yirmibeşoğlu, 1995 - 2002 arasında Gaziantep Diyarbakır, Muş, Adana, Maraş, Bitlis, Van, Batman, Adıyaman, Elazığ, Şırnak, Kilis, Hakkari, Bingöl, Siirt ve Mardin'de meydana gelen töre cinayetlerine ilişkin 300 dava dosyasını inceledi. Bu incelemenin sonuçlarına nisanda piyasaya çıkacak kitabında yer veren Yirmibeşoğlu, "Töre ve namus cinayeti davalarına bakan bazı yasa uygulayıcılarının, sokaktaki namus cinayeti işleyen ve işleten zihniyetten farklı olmadığını" görüşünde. Yirmibeşoğlu, yasalarda çok ciddi boşlukların bulunduğunu ve devletin bu konuya sessiz kaldığını belirtiyor. 
   Yirmibeşoğlu'nun çalışmasına göre, 300 davada toplam 355 ölüm vakası var. Kurbanların 213'ü kadın, 142'si erkek. Töre cinayetlerinde cinayeti işleyen de cinayete kurban giden de çocuklar. Öldürülenlerin yüzde 40'ı 17 yaşından küçük, öldürenlerin de yüzde 43'ü 17 yaşın altında. Sanıkların yüzde 90'ı erkek, yüzde 10'u kadın. 
   
   Çoğunluğu dini nik hlı 
   Töre cinayeti işleyenlerin başında kocalar geliyor. Sırasıyla erkek kardeş, baba, dede, amcaoğlu, teyzeoğlu, enişte, kayınpeder, aynı köylü ve eski eş takip ediyor. Anne ve kayınvalidelerin işlediği cinayetler de var. 
   Namus cinayetlerinde öldürme yöntemi olarak öncelikle bıçak kullanılıyor ve boğaz kesiliyor. Bunun dışında silah kullanmak, suya ya da kuyuya atmak, intihar görüntüsü vermek gibi yöntemlere de başvuruluyor. Aşırı baskı ve korkutulma nedeniyle intihar edenler de var. 
   
   İtaatsizlik de ölüm nedeni    Suç gerekçelerinin başında, evlilik öncesi hamile kalmak, zina yapmak, tecavüze uğramak, hakkında dedikodu yapılması ve kendi isteği dışında ailenin vermek istediği kişiyi reddederek itaatsizlik etmek geliyor. 
   
   
   
   
</TEXT>
</DOC>
