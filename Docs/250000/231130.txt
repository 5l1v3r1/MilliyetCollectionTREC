<DOC>
<DOCNO> 231130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/ekonomi/eko05.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada Türk imzası 
</HEADLINE>
<TEXT>

   Philip Morris'in, Türkler'in yönettiği Litvanya, Türkiye ve Hollanda'daki en büyük fabrikaları, şirket toplam ürettiminin dörtte birini gerçekleştiriyor 
      BARIŞ ERGİN Hollanda 
   
   Dünyada yıllık sigara tüketimi 5 trilyon 273 milyar adet. Bu sigaranın toplam 736 milyar adedini Philip Morris üretiyor. Philip Morris'deki her dört sigaradan birinin üretildiği fabrikanın başında ise Türk yöneticiler var. 
   Philip Morris'in dünyadaki en büyük fabrikası Bergen - op - Zoom'daki fabrikasının Genel Müdürü Şükrü Arkayın, buradaki yıllık 100 milyar adetlik kapasitenin yanı sıra, Litvanya'daki 12 milyar, Türkiye'deki 50 milyar adetlik fabrikaların başında da Türk yöneticilerin bulunduğuna dikkat çekti. 
   Arkayın, bu rakamlarla Philip Morris'in üretiminin dörtte birinin Türklerin elinde olduğunu söyledi. 
   Avrupa'nın katı ve hantal bir yapısının olduğunu belirten Arkayın, "Türkiye'de yönetim anlayışı ve hız çok daha fazla. Daha esnek ve doğru kararlar alınıyor. Buradakilere de onu anlatmaya çalışıyorum. Ama bir türlü kabul ettiremedim" dedi. 
   
   En tiryaki Çinliler 
   Dünya sigara pazarının en sıkı tüketicisi Çin. Aynı zamanda dünyanın en büyük nüfusuna sahip olan bu ülke, dünyada her sene üretilen sigaranın yüzde 33.2'sini tüketiyor. 
   Gelişmiş ülkelerin sigara tüketimi yüzde 32.5'lerdeyken, gelişmekte olan ülkelerde bu rakam yüzde 34.3'lerde. 
   
   1 milyar dolarlık fabrika    Hollanda'daki bu 100 milyar kapasiteli ve 1 milyar dolar yatırım yapılmış sigara fabrikasında 80 - 90 arasında da Türk çalışan var. Burada üretilen ürünler Belçika, Lüksemburg, Hollanda, Fransa, İtalya ve İspanya pazarının ihtiyacını karşılıyor. Fabrikanın Genel Müdürü Şükrü Arkayın, İzmir Torbalı'daki PhilSA fabrikasının da mimarlarından. Kariyerine İsviçre'de pil üreten bir firmada başlayan Arkayın, Philip Morris tarafından keşfedilmiş ve bir süre İsviçre'deki genel merkezde çalıştıktan sonra Torbalı'daki tesislerin kurulmasında rol üstlenmiş. Daha sonra Philip Morris'in en büyük fabrikasının başına atanmış. 
   
   
</TEXT>
</DOC>
