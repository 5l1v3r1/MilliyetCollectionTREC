<DOC>
<DOCNO> 202310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur14.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağış nedeniyle Kemer'de dükkanları su bastı... 
</HEADLINE>
<TEXT>

     Antalya'da gece başlayan yağış nedeniyle Kemer İlçesi Göynük Beldesi'nde bazı otel ve dükkanların alt katlarını su basarken, dev dalgalar, Kemer Ayışığı Koyu'nda demirli üç balıkçı teknesinin parçalanmasına yol açtı. 
     Dün gece başlayan yağış, Antalya ve Kemer İlçesi'nde etkili oldu. Yağışla birlikte etkili olan dalgalar, Antalya Kemer karayolunun Konyaaltı sahil kesiminde, yolun bir süre kapanmasına neden oldu. Yaklaşık 4 metreyi bulan dalgaların yola attığı kaya ve kumlar nedeniyle trafik akışı bir süre kesilen yol, karayolları ekiplerinin çalışması sonucu yeniden trafiğe açıldı. 
     Çok sayıda 5 yıldızlı otelin yer aldığı Kemer İlçesi'ne bağlı Göynük Beldesi'nde de yağış nedeniyle bazı otellerin alt katları ile çok sayıda dükkan su baskınına uğradı. 
     Bu arada, dev dalgalar, Kemer İlçesi Ayışığı Koyu'nda demirli bulunan Nuri Balta, Celal Dalgakıran ve sahibi henüz belirlenemeyen ''Urganlar'' adlı balıkçı teknelerinin kayalara çarparak parçalanmasına neden oldu. 
     Göynük Belediye Başkanı Hasan Kal, GATAB Güney Antalya Turizm Birliği ile birlikte Göynük Belediyesi ekiplerinin, binalardan su tahliyesi ile yollarda biriken molozları temizleme çalışmalarını sürdürdüğünü kaydetti. Kal, otellerin bazılarının dere yataklarına inşa edilmesinden dolayı su bastığını ifade etti. 
     Kemer Kaymakamı Nazmi Günlü de Kemer Gedelme yolu üzerinde sağanak yağmurdan dolayı heyelan meydana geldiğini bildirdi. Kaymakam Günlü, yol temizleme çalışmalarının sürdürüldüğünü kaydetti. 
     
</TEXT>
</DOC>
