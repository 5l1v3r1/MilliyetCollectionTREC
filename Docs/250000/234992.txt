<DOC>
<DOCNO> 234992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo44.html </URL>
<DATE> 2004/04/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yılmaz Vural'ın yerine Erdoğan Yılmaz getirildi... 
</HEADLINE>
<TEXT>

     Çaykur Rizespor'da, hafta sonu yapılan Akçaabat Sebatspor maçının ardından istifa eden Yılmaz Vural'dan boşalan teknik direktörlük görevine, sezon sonuna kadar yardımcı antrenör Erdoğan Yılmaz getirildi. 
     Yılmaz, hafta sonu Bursaspor ile karşılaşacak olan yeşil-mavili takımla ilk antrenmanı öncesi yaptığı açıklamada, Vural'ın görevi bırakmasının ardından İstanbul'da kulüp başkanı Ekrem Cengiz ile yaptığı toplantıda, sezon sonuna kadar teknik direktörlük görevini yürütme kararı aldıklarını belirtti. 
     Bu süre içerisinde İzzet Karakulak ve Salih Sayar'ın kendisine yardımcı olacağını ifade eden Yılmaz, ''Akçaabat Sebatspor maçı geride kaldı. O maçla ilgili bir şey söylemek istemiyorum. Futbolcular zaten gelişen olaylardan çok etkilendi. Kendileriyle oturup toplantı yaptık. Bu arkadaşlarımızı bir an önce toparlamamız lazım. Çünkü üzerlerine çok gidiliyor'' dedi. 
     Ligin bitimine 3 hafta kaldığını, halen matematiksel olarak düşme hattında olduklarını kaydeden Yılmaz, şöyle devam etti 
     ''Takımı çok çabuk toparlayıp sorunları halledeceğiz. Daha önceki gibi canlı, diri bir Çaykur Rizespor izlettirmek istiyoruz. Akçaabat Sebatspor maçını fazla gündemde tutmak istemiyoruz. Futbolcular baskı altında top oynadılar. Özellikle kendi kamuoyu tarafından baskı altına alındılar. Böyle bir maç oynamayı Allah kimseye nasip etmesin. Tepkilerden sonra takım iyice bocaladı. Yapılan son eleştirilerden sonra moraller çok bozuldu.'' Yılmaz, takımdan şu anda ayrılmayı düşünen futbolcu bulunmadığını belirterek, ''Benim Çaykur Rizespor ile kontrat imzalamama gerek yok. Bana söylenen sözler yeterli. Üç maç için buradayım. Lig sonunda değerlendirme yapacağız. Çaykur Rizespor'un bana çok emeği var'' diye konuştu. 
     
</TEXT>
</DOC>
