<DOC>
<DOCNO> 241341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun22.html </URL>
<DATE> 2004/05/20/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
İki yeni işkence fotoğrafı CNN'de... 
</HEADLINE>
<TEXT>

     Irak'ın başkenti Bağdat yakınlarındaki Ebu Garib cezaevinde çekildiği belirtilen iki yeni fotoğraf, Amerikan CNN televizyonu tarafından yayınlandı. 
     CNN'de yayınlanan fotoğraflardan birinde, siyah torbaya sarılı kimliği bilinmeyen bir kişinin cesedinin üzerine eğilmiş halde, başparmağıyla ''tamam'' işareti yaparken objektife gülümseyen onbaşı Charles Garner görünürken, diğerinde aynı karede kadın asker Sabrina Harman yer alıyor. 
     Bu iki Amerikalı askerin Ebu Garib cezaevindeki tutuklulara işkence yapmakla suçlanan askerler arasında yer aldığı belirtildi. 
     CNN, gerçek olup olmadığı henüz kesinlik kazanmayan bu fotoğrafları 1 yıl hapse mahkum edilen asker Jeremy Sivits'in davasından sonra yayınladığını açıkladı. 
     Amerikalı askerlerin Ebu Garib'deki Iraklı tutuklularla çektirdikleri fotoğraflar, nisan sonunda yayınlanmaya başladı ve tüm dünyada tepkiye neden oldu. 
     Tutuklulara işkence yapmaktan suçlu bulunan Sivits, gözyaşları içinde Irak halkından ve tutuklulardan özür dilemiş, ''O tutukluların fotoğraflarını çekmemeliydim. Onları korumalıydım'' diyerek, bu olaylardan büyük dersler aldığını söylemişti. 
     
</TEXT>
</DOC>
