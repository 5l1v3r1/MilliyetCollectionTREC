<DOC>
<DOCNO> 203699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko04.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarar, Çin'de taklit ediliyor... 
</HEADLINE>
<TEXT>

     Sarar Şirketler Grubu Yönetim Kurulu Başkanı Cemalettin Sarar, markalarının Rusya'dan sonra Çin'de de taklit edilmeye başlandığını söyledi. 
     Sarar, dünya piyasasında bir Türk markası olarak isimlerinin yerleşmeye başladığını kaydetti. Son dönemde ihracatta önemli bir çıkış yakaladıklarını belirten Sarar, tanınmaya başlanan bir marka olmaları nedeniyle bazı pazarlarda taklit edildiklerini ifade etti. 
     Geçen yıllarda Rusya'da Sarar markası ile üretim yapan bir firmayla mücadele ettiklerini ve bu ülkede markalarını tescil etmeyi başardıklarını dile getiren Sarar, ''Rusya'dan sonra şimdi de Çin'de taklitlerimiz çıktı. Ayrı ürün grubunda üretim yapan Şangay'daki firma, Sarar markasıyla dünya pazarına ürün gönderiyor. Yaptığımız araştırmalarla firmayı tespit ettik, şimdi Çin mahkemeleriyle uğraşıyoruz'' dedi. 
     Bu tip taklit olaylarıyla karşılaşmamak için son dönemde dünyanın tüm ülkelerinde markalarını tescil ettirme çalışmalarına hız verdiklerini dile getiren Sarar, Çin, Hindistan ve Rusya pazarlarına yaptıkları ihracatı da artırdıklarını kaydetti. 
     
     YURTDIŞI MAĞAZALARI 
     Halen ABD'de 15 ve Avrupa'da 6 mağazaları bulunduğunu söyleyen Sarar, yurtdışı mağaza sayısını artıracaklarını kaydetti. Yurtdışındaki Sarar mağazalarını Türkiye'deki mağazalarla aynı konseptte kurduklarını ve her biri için yaklaşık 200 bin dolar masraf yaptıklarını dile getiren Sarar, ''Bulunduğumuz alışveriş bölgelerinin en güzel mağazalarını yapıyoruz. Markamızla dünya pazarlarına girmeye başladık. ABD ve Avrupa'daki mağaza sayımızı 2005'e kadar 100'e çıkarmayı hedefliyoruz'' diye konuştu. 
     Sarar, mağazalarla birlikte yurtdışı satışlarının 35 milyon dolara ulaştığını kaydederek grubun genel cirosunun geçen seneye göre yüzde 20'lik artışla 100 milyon doları aştığını dile getirdi. 
     Üst kalitede ve markalı üretim yapmaları nedeniyle krizin kendilerini etkilemediğini dile getiren Sarar, şunları söyledi 
     ''İhracatta son dönemde fiyatlarımızda bir düşüş olmadı. Müşteri sıkıntısı çekmiyoruz. Çin'den korkmuyoruz. Dünya ile rekabet edebilecek durumdayız. 2004'de 50 milyon dolar ihracat hedefimiz var. Ciromuzu da yüzde 20 oranında artıracağımızı zannediyorum. Biz koşuyoruz, yeni tesisler kuruyoruz. 2004'de 15 milyon dolarlık ek kapasite yatırımımız olacak.'' Tekstil dışında tarım ve hayvancılığa da yatırım yapmaya başladıklarını anlatan Sarar, bu alanlardaki büyüme stratejileri çerçevesinde 2005 yılına doğru isimlerini duyuracaklarını, büyükbaş hayvan yetiştirmek amacıyla büyük bir çiftlik oluşturduklarını belirtti.'' 
     
</TEXT>
</DOC>
