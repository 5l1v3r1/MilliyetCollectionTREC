<DOC>
<DOCNO> 209639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/soneko04.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dardanel, gelecekten umutlu... 
</HEADLINE>
<TEXT>

     Dardanel Yönetim Kurulu Başkanı Niyazi Önen, AB'nin Türkiye'den ton balığı konservesi ithalatını kısıtlayıcı engelleri kaldırdığını belirterek, ihracatta bu yıl büyük artış sağlayacaklarını kaydetti. 
     Önen, AB'nin Türkiye'ye, tarımsal ürün ve et ihracatı konusunda yaşanan sıkıntı ve Türkiye'de üretilen konservede kullanılan balıkların menşei sorunları nedeniyle ihracatta yüzde 24'lük teminat zorunluluğu getirdiğine dikkat çekti. 
     Bu kısıtlamayla AB pazarına yaptıkları ihracatın 2000 yılında bir önceki yıla oranla yüzde 90'lık düşüş yaşadığını kaydeden Önen, ''Menşei sorunu konusunda Tarım Bakanlığı ve Gümrük Müsteşarlığı gerekli düzenlemeleri yaptı. 12 Aralık'ta yapılan toplantıda da yüzde 24'lük teminat uygulaması kaldırıldı. Artık hiçbir problem kalmadı'' dedi. 
     Teminat sorunu öncesi en fazla ihracatı AB ülkelerine yaptıklarını hatırlatan Önen, ihracatta çok ciddi bir artış beklediklerini kaydetti. 2004 yılı bütçesini bu gelişme öncesi hazırladıklarını ve yeni yılda bütçelerine yansımayan iyileşmeler olacağını dile getiren Önen, şunları söyledi 
     ''1999 yılında sadece İngiltere ve Almanya'ya yıllık 100 milyon doların üstünde ihracat yapabiliyorduk. Teminat sorunu ortaya çıkınca ihracatımız birden dibe vurmuştu. 2003 yılında toplam 25 milyon dolar ihracat yapabildik. İhracatta ayakta kalabilmek için alternatif pazarları gündeme getirmiştik. Bu sorunun kalkmasıyla ihracatta eski günlere döneceğiz. İhracatta patlama yapabiliriz.'' Uzakdoğu ülkelerinden gelen balıkların Türkiye'deki tesislerde işlenerek sıfır gümrükle pazara girdiğini ileri süren AB Komisyonu, Türkiye'den yapılan ton balığı konservesi ithalatına kısıtlayıcı tedbirler almıştı. Dardanel'in konuyla ilgili AB'nin yetkili mahkemelerinde açtığı davaların ise görüşülmeye devam ettiği bildirildi. 
     
</TEXT>
</DOC>
