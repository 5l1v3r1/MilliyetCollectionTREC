<DOC>
<DOCNO> 247741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko05.html </URL>
<DATE> 2004/06/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Domates tohumu altından pahalı... 
</HEADLINE>
<TEXT>

     Özellikle domates, salatalık gibi sebzelerde ve mısır, ay çiçeği gibi tarla bitkilerinde kullanılan hibrit melez tohumu fiyatının pahalı olmasına karşın, ürün verimliliğini artırması nedeniyle tercih edildiği bildirildi. 
     Ege Üniversitesi EÜ Tohum Teknolojisi Araştırma ve Uygulama Merkezi Müdürü ve Ziraat Fakültesi Tarla Bitkileri Bölümü Öğretim Üyesi Prof. Dr. Nazimi Açıkgöz, AA muhabirine yaptığı açıklamada, sebze üretiminde kullanılan ve bir tohumu 20-30 kilogram örneğin domates ürün verebilen hibrit tohumuna olan ilginin giderek arttığını söyledi. 
     ABD, İsrail ve Hollanda tarafından üretilen hibrit tohumunun, Türkiye'de de yaygın şekilde kullanılmaya başlandığını ifade eden Açıkgöz, fiyatının yüksek olmasına karşın ürün verimliliği nedeniyle çiftçilerin bu tohumu tercih ettiğini bildirdi. Domates, salatalık ve mısır dışında brokoli, buğday ve çeltikte de yüksek peformans gösteren hibrit tohumunun, ithal edildiğini, ancak yurt içinde de üretimine başlandığını kaydetti. 
     
     50 MİLYON DOLARLIK İTHALAT YAPILIYOR 
     Prof. Dr. Açıkgöz, iki farklı ürün çeşidinin elle döllendirilmesi sonucu elde edilen hibrit tohumunun tarımdaki kullanımının bazı bitkilerde normal tohumla aynı orana ulaştığını, geleneksel tohum kullanımının giderek azalacağını ifade etti. 
     Hibrit tohumunun seralardaki kullanım oranının yüzde 99'a ulaştığına işaret eden Açıkgöz, şunları söyledi 
     ''Hibrit tohumunun fiyatı pahalı. Örneğin domates tohumu altın fiyatlarını geçti. Ancak çiftçi kullanmaktan memnun. Çünkü ürün verimliliği artırıyor ve maliyeti düşürüyor. Yılde 50 milyon dolar civarındaki hibrit sebze tohumluğu ithalatımız aslında milyar dolarlık sebze ve dondurulmuş gıda ihracatı için hiç de fazla bir rakam değildir. Türkiye'de de hibrit tohum üretimi yapılmaktadır. Nitekim üretilen hibrit mısır tohumluğunun ihracatından yaklaşık 20 milyon dolar gelir elde ediliyor. Hibrit tohumunun yüksek verimi yanında, raf ömrünü artırma, hastalıklara karşı dayanıklılığı artırma açısından çiftçiler için bir avantaj sağlıyor.'' Prof. Dr. Açıkgöz, hibrit tohumunun hiçbir zararının olmadığını sözlerine ekledi. 
     
</TEXT>
</DOC>
