<DOC>
<DOCNO> 201619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko35.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Boyner'in sözleri, İzmir esnafını kızdırdı... 
</HEADLINE>
<TEXT>

     İzmir Esnaf ve Sanatkar Odaları Birliği İESOB Başkanı Mehmet Ali Susam, Boyner Holding Murahhas Azası Cem Boyner'i eleştirdi. 
     Gazetecilere açıklamalarda bulunan Susam, Boyner'in İstanbul'da düzenlenen ''Perakende Günleri''nde yaptığı perakende sektörü ile ilgili değerlendirmelere tepki gösterdi. 
     Boyner'in ''İzmir perakende tarihinden silindi'' sözlerine dikkati çeken Susam, ''Bu eleştiriyi yaparken baktığınız yer önemlidir. Cem Boyner, kendi ticari faaliyetlerine bakarak böyle bir değerlendirme yapmış. İşletmelerinin İzmir'deki perakende sektöründen aldığı pay azalmış olabilir. Kendi işletmelerinin durumuna bakıp İzmir'deki perakende sektörünün durumuna genelleme yapmasın'' dedi. 
     İzmir'in ''Ege'nin ticaret merkezi'' olduğunu söyleyen Susam, sektörün son dönemde ''silinmek'' yerine daha da hareketlendiğini savunarak, ''Bu tip değerlendirmelerin, İzmir'deki esnaf odamızdan gerekli bilgileri aldıktan sonra yapılması daha doğru olacaktır. Bu tip beyanlar verilirken daha dikkatli olunmalı'' diye konuştu. 
     Cem Boyner, dün yaptığı konuşmada İzmir'in ekonomisinin çok zayıfladığını iddia ederek, bu ilin perakende tarihinden silindiğini ileri sürmüştü. 
     
</TEXT>
</DOC>
