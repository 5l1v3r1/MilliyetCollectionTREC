<DOC>
<DOCNO> 211741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo01.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
77 yıllık kulüp bir kişinin omuzlarında... 
</HEADLINE>
<TEXT>

     Konya'da, 77 yıllık geçmişiyle Türkiye'nin en eski spor kulüpleri arasında yer alan Selçukspor'un kulüp başkanı Zahir Renklibay, maddi sıkıntılar nedeniyle aynı zamanda teknik direktörlük, şoförlük ve hatta malzemecilik bile yapmak zorunda kalıyor. 
     1927 yılında Konya'da futbola gönül veren Abdullah Büyükkoşucu ve arkadaşları tarafından kurulan Selçukspor, uzun mazisiyle Türkiye'nin köklü kulüpleri arasında yer alıyor. 
     Bugün Konya 1. Amatör Küme'de mücadele eden Selçukspor, Konya'da yıllarca bir okul görevi gördü. Eski milli futbolcu Ali Osman Renklibay'ı yetiştiren kulüpte, bugün Tarım ve Köyişleri Bakanı olan Sami Güçlü'nün de basketbol oynadığı biliniyor. 
     Kurtuluş Savaşı yıllarında işgal kuvvetleri takımlarına karşı başarı gösteren Fenerbahçe sevgisinin etkisiyle kurulduğu yıl sarı-lacivert renkleri alan Selçukspor, zaman içinde yüzlerce amatör spor kulübü çeşitli nedenlerle kapanmasına karşın 77 yıl ayakta kalarak elde edilmesi zor bir başarıya imza attı. 
     Ancak, geliri olmayan kulüp maddi büyük maddi sıkıntı içine girdiği için 1987'den bu yana büyük sorunlar yaşıyor. Bugün parasızlık nedeniyle kulüpte hem başkan, hem teknik direktör, hem şoför hem de malzemeci olan Zahir Renklibay, sporun yayılması ve yaygınlaşmasında 77 yıldır rol oynayan Selçukspor'u herşeye karşın ayakta tutmaya çalışıyor. 
     Konya Amatör Spor Kulüpleri Federasyonu'ndan bir miktar destek aldıklarını belirten Renklibay, Konya 1. Amatör Küme'de mücadele eden futbol takımlarının A ve B genç takımının bulunduğunu, yıldızlar ve minikler kategorilerinde de faaliyet gösterdiklerini söyledi. Yüzme, basketbol, badminton branşlarında da genç yeteneklere spor yapma olanağı verdiklerini anlatan Renklibay, kendisinin de 17 yıl top koşturduğu kulübü herşeyden önce spor sevgisi ve vefa duygusu nedeniyle bırakmadığını bildirdi. 
     Kulübe her yıl cebinden en az 5 milyar lira harcadığını dile getiren Renklibay, ''Ben bırakırsam bu 77 yıllık maziye sahip kulüp sahipsiz kalır ve kapanır. Kulübün başkanı, teknik direktörü, şoförü ve malzemecisi, yani herşeyi benim. Formaları bile kimi zaman evimde yıkatıyorum. Hatta 6 yıl öncesine kadar takımda tüm bu işlerimin yanında futbol da oynuyordum'' dedi. 
     Renklibay, takımı deplasman maçlarına şoförlüğünü kendisinin yaptığı, mazotunu kendisinin karşıladığı otobüsle götürdüğünü de söyledi. 
     Kulübün her yıl yüzlerce genci sporla tanıştırdığını belirten Renklibay, tek başına herşeyiyle ilgilenmek zorunda kaldığı kulüpte yalnız olduğunu, destek beklediğini anlattı. Renklibay, yıllarca Konya'daki ''Fenerbahçe'' olarak görülen Selçukspor'un sarı-lacivertli kulübe altyapı hizmeti vermesini için girişimde bulunmayı düşündüklerini ve bu kapsamda renklerini aldıkları Fenerbahçe'den ilgi beklediklerini sözlerine ekledi. 
     
</TEXT>
</DOC>
