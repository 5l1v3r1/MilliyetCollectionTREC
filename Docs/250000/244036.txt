<DOC>
<DOCNO> 244036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur23.html </URL>
<DATE> 2004/05/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
WAN başladı... Fahem Dasthy Okuma yazma bilmeyenler ekmek alır 
</HEADLINE>
<TEXT>

     57. Dünya Gazeteler Birliği WAN-World Association of Newspapers Kongresi ve 11. Dünya Editörler Forumu WEF - World Editors Forum toplantısı, İstanbul'da başladı. 
     30 Mayıs-2 Haziran tarihleri arasında İstanbul'da düzenlenen kongre kapsamında, Hilton Oteli'nde, ''Arap ülkelerinde basın özgürlüğü Ufukta yeni bir dönem mi var '' basın özgürlüğü yuvarlak masa toplantısı ile ''Dijital medyada fırsatlar ve kazançlar'' medya yuvarlak masa toplantısı gerçekleştirildi. 
     Arap ülkelerinde basın özgürlüğü konulu yuvarlak masa toplantısında konuşan Ürdün'deki AmmanNET'in Direktörü Davud Kuttab, medyanın Arap ülkelerinde enformasyon bakanlıkları tarafından gözaltında tutulduğunu, bu ülkelerin çoğunda televizyon ve radyoların devlet tekelinde olduğunu söyledi. 
     Bu ülkelerde basınla ilgili 20-30 arasında kanun bulunduğunu ifade eden Kuttab, özgür habercilik yapmak isteyenleri bu kanunların bir yerden mutlaka sınırladığını kaydetti. 
     Arap gazetelerinin kendi ülkeleri hakkında olanlar dışında haber vermekte özgür olduklarını anlatan Kuttab, medya dünyasında devletin en büyük işveren olduğunu, bunun da basın özgürlüğünün kısıtlanmasına yol açtığını belirtti. 
     Kuttab, internetin yaygınlaşması ve uydu yayıncılığının, habercilikte kısmen de olsa özgürleşmeyi sağladığını dile getirdi. 
     
     ''MUHALEFET OLMADAN ÖZGÜR BASIN OLMAZ'' 
     Yemen Times Genel Yayın Yönetmeni Walid El Sakkaf da, muhalefet olmadan özgür basının olamayacağını ifade ederek, bazı Arap ülkelerinde bunun sıkıntısının yaşandığını söyledi. 
     Arap ülkelerinde basın özgürlüğüyle ilgili resmin değişmeye başladığını dile getiren Sakkaf, kamuoyu baskısıyla basın özgürlüğü konusunda yeni açılımlar sağlanmaya çalışıldığını ifade etti. 
     Irak Azzaman Gazetesi Genel Yayın Yönetmeni Saad Albazzaz da, Irak'ta ABD'nin uyguladığı sistem nedeniyle 25 kişilik geçici yönetimde 9 aşırı dinci örgütün temsilcisinin yer aldığını kaydetti. 
     Bunun da ülkede günlük yaşamı etkilediğini, dolayısıyla basının da bundan payını aldığını dile getiren Albazzaz, Irak'taki gazetelerin Kuzey Irak ve Bağdat için ayrı, Basra ve Güney Irak için ayrı baskılar yapmak zorunda kaldıklarını söyledi. 
     Basra ve Güney Irak'ta yayın yapan gazetelerde kadın resmi ve başı açık kadın fotoğrafı yayınlanmasının sorun yarattığını dile getiren Albazzaz, bu tür yayın yapan gazetelerin tehdit ve gazetecilerin işkencelerle karşılaştıklarını, 3 gazetecinin bu nedenle kaçırıldığını belirtti. 
     Albazzaz, Saddam Hüseyin dönemi ile bugünkü dönem arasında fark olup olmadığına ilişkin bir soru üzerine, Saddam döneminde Irak'tan dışarı bilgi çıkarılamadığını, şimdi ise bilginin çıktığını, ancak ABD'li yöneticiler nedeniyle halkın bu haberlere tepki gösterdiğini savundu. 
     
     GAZETE YERİNE EKMEK 
     Afganistan'da yayınlanan Kabil Weekly Genel Yayın Yönetmeni Fahem Dashty de, Afganistan'da 300'den fazla yayın organı bulunduğunu, ancak 2-3 yayın organının bağımsız yayıncılık yapabildiğini dile getirdi. 
     Habercilik açısından en büyük sorunun internette uluslararası ajanslara ulaşım güçlüğü olduğunu kaydeden Dashty, yeni basın yasasıyla sansürün kurumsallaştığını, basına özgürlük verildiğinin söylenmesine rağmen, milli çıkarlar gibi gerekçelerle yönetimin müdahalesiyle karşılaşılabildiğini söyledi. 
     Afganistan'da, 2-3 Afgani'ye satılan gazetelerin pahalı bulunduğunu ifade eden Dashty, okuma-yazma oranı çok düşük olan insanların, gazete yerine ekmek almayı tercih ettiklerini vurguladı. 
     Bazı medya kuruluşlarının ABD hükümetinden destek aldıklarını da ifade eden Dashty, ancak yönetimin uygulamalarının eleştirilmeye başlanmasıyla birlikte bu yardımların da kesildiğini kaydetti. 
     Bu arada, toplantıda, Arap ülkelerinde basının ne kadar özgür olup olmadığı ülke bazında toplantıya katılan delegeler tarafından ele alınarak tartışıldı. 
     
     DİJİTAL MEDYADA FIRSATLAR VE KAZANÇLAR 
     ''Dijital medyada fırsatlar ve kazançlar'' toplantısında konuşan Norveç VG Multi Medya Direktörü Torry Pedersen, habercilikte internet kullanımının önemine dikkati çekerek, gazetecilerin internet kullanımına önem vermesi gerektiğini vurguladı. 
     Bir araştırmaya göre, İsviçre'de 12-24 yaş arası kişilerin yüzde 82'sinin internet kullanıcısı olduğunu dile getiren Pedersen, bu nedenle medyanın internetten yararlanmasının önemine dikkati çekti. 
     Norveç Telekomünikasyon Şirketi Telenor'un İş Geliştirme Müdürü Frode Ugland da, mobil telefonların medyada kullanımının son zamanlarda yaygınlaştığına işaret etti. 
     Norveç'te 28 yaş altındaki insanların yüzde 40'ının mobil telefonları ara sıra kullandığını, yüzde 40'lık bölümün de telefonlarını asla yanından ayırmadığını belirten Ugland, gazetecilere çağrıda bulunarak mobil telefonlardaki sistemleri kullanmaları gerektiğini söyledi. 
     Gazete, televizyon, radyo ve internetin günün belli saatlerinde kullanılabildiğini belirten Ugland, mobil telefonların her zaman insanların yanında ve haberciliğin hizmetinde olduğunu söyledi. 
     ABD Olive Software'in Başkan Yardımcısı Shaun Dail de, elektronik yayıncılığın önemine işaret ederek, e-yayıncılıkla daha fazla dağıtıma daha fazla alana ulaşımın sağlandığını ve 24 saat 7 gün erişim imkanı bulunduğunu kaydetti. 
     E-yayıncılıkla okuyucu davranışlarını gözlemleme ve tepkilerini alabilme imkanının da bulunduğunu belirten Dail, e-yayıncılığın daha düşük ücretle dağıtım olanağı sağladığını söyledi. 
     Dail, e-yayıncılığın geniş bir ilan pazarı ve ilan verenler içinde büyük imkanlar sunduğunu sözlerine ekledi. 
     
     DÜNYA GAZETELER BİRLİĞİ 
     Dünya basınının yıllık toplantıları, dünya çapında 18 bin gazeteyi temsil eden basın sektörünün küresel organizasyonu Dünya Gazeteler Birliği tarafından düzenleniyor. 
     Birliğin üyeleri arasında, 72 ulusal gazete birliği, 102 ülkeden bireysel gazete yöneticisi, 13 haber ajansı, 10 bölgesel ya da dünya çapında basın grubu yer alıyor. 
     1948 yılında kurulan WAN'ın, basın özgürlüğünü ve bu özgürlüğün vazgeçilmez koşulu olan gazetelerin ekonomik bağımsızlığını savunmak, desteklemek, farklı bölge ve kültürlerden gelen gazete yöneticileri arasında iletişim ve temas sağlayarak gazete yayıncılığının gelişmesine katkıda bulunmak, ulusal, bölgesel ya da dünya çapındaki üye kuruluşlar arasında işbirliğini desteklemek şeklinde 3 amacı bulunuyor. 
     Kongreye, 88 ülkeden 1400'ü aşkın yayıncı CEO, genel müdür, genel yayın yönetmeni ve delege katılıyor. 
     Kültür ve Turizm Bakanı Erkan Mumcu, kongreye katılan delegelere İstanbul Arkeoloji Müzesi'nde hoş geldin resepsiyonu verecek. 
     Kongrenin resmi açılışı, yarın, Başbakan Recep Tayyip Erdoğan'ın da katılacağı törenle Lütfi Kırdar Uluslararası Kongre ve Sergi Sarayı'nda yapılacak. 
     
</TEXT>
</DOC>
