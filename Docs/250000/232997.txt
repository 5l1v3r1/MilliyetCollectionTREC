<DOC>
<DOCNO> 232997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/guncel/gun03.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Müstehcenlik tartışması 
</HEADLINE>
<TEXT>

   Komisyonun, TCK'daki müstehcenlik maddesinde yaptığı düzenlemede, kapsam dışı olan 'bilimsel eserleri' kapsam içine alması tepki çekti. Üyeler, "Serbestlik getiriyoruz" dedi 
      GÜNSELİ ÖNAL Ankara 
   
   Türk Ceza Kanunu TCK tasarısı üzerinde çalışan TBMM Adalet Komisyonu'nun, müstehcen yayınları düzenleyen maddeyi değiştirirken "bilimsel eserler" konusundaki istisnaya gerek duymaması, "müstehcenlik" konusunda tartışma başlattı. 
   Alt komisyon, TCK'nın 426. maddesini, "Şiddet kullanılarak, hayvanlarla, ölmüş insan bedeni üzerinde veya doğal olmayan yoldan yapılan cinsel davranışlara ilişkin yazı, ses veya görüntü içeren ürünleri üreten, ülkeye sokan, satışa arz eden, satan, nakleden, depolayan, başkalarının kullanımına sunan veya bulunduran kişi, 1- 4 yıl hapis ve 5 bin güne kadar adli para cezası ile cezalandırılır" şeklinde değiştirdi. 
   Bunları basın yoluyla yayımlayan veya yayımlanmasına aracılık eden ya da çocukların görmesini sağlayan kişi, 6-10 yıl hapis yatacak. 
   Komisyon, bu düzenlemiyi yaparken 7. Uyum Paketi'nde TCK'nın bu maddesine eklediği, "Bilim ve sanat eserleri ile edebi değere sahip olan eserler bu madde kapsamı dışındadır" fıkrasını metne koymaya gerek duymadı. 
   
   Sansüre yol açar görüşü 
   Bunu, "Yeni madde ile cinsellik, bilimsel çalışmalar, şiir, roman, öykü, tiyatro, haber, fotoğraf, sinema, müzik eserlerinde yer alamayacak" biçiminde yorumlayanlara göre, yeni maddeyle, taciz, tecavüz gibi tüm cinsel saldırılara ilişkin, araştırma, kitap, röportaj ve benzerlerinin yasaklanması gündeme gelebilecek. "Doğal bulunmayan" herhangi bir cinsel davranış hakkında da yazı yazılamayacak. Komisyon üyeleri, "Mevcut mevzuatta bilimsel ve sanat eserleri için bir istisna getirilmesi gerekliydi. Şimdi müstehcenlikle ilgili denetimli bir serbestliği getiriyoruz" dedi. 
   
   Anayasa paketi bu hafta TBMM'de    ANKARA Milliyet 
   Hükümet Sözcüsü Cemil Çiçek, 10 maddelik anayasa değişikliği paketinin bir iki gün içinde teklif olarak TBMM'ye sunulacağını, anayasa değişikliğinin ardından yasalarda yapılacak gerekli düzenlemelerin paket halinde TBMM'ye geleceğini söyledi. 
   Anayasa değişikliği paketinin bu hafta gitmesi durumunda önümüzdeki hafta ilgili komisyonda görüşülebileceğini belirten Çiçek, "Mümkün olan süratte bunun gerçekleşmesinde fayda görüyoruz. Bu düzenlemeler, genel mutabakatı temin edilebilecek maddelerdir" dedi. 
   Teklife ilişkin itirazların da komisyonda giderileceğini dile getiren Çiçek pakette, CHP Genel Başkanı Deniz Baykal'ın dün bir toplantıda vurgu yaptığı kadın-erkek eşitliğine benzer düzenlemeler yaptıklarını kaydetti. 
   
   
   
</TEXT>
</DOC>
