<DOC>
<DOCNO> 234887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko09.html </URL>
<DATE> 2004/04/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Unakıtan Vergi numarası kalkacak, vatandaşlık numarası kullanılacak 
</HEADLINE>
<TEXT>

     ABD'de temaslarda bulunan Maliye Bakanı Kemal Unakıtan, bir kaç yıl içinde vergi numaralarının kaldırılması ve yerine sadece ''vatandaşlık numarasının'' kullanılmasını hedeflediklerini söyledi. 
     Ohio State Üniversitesi'nde bir konferansa katıldıktan sonra, IMF ve Dünya Bankası ilkbahar toplantıları çerçevesinde temaslarda bulunan ve 10 üyeli Ekonomik İşbirliği Teşkilatı ECO toplantısına iştirak eden Kemal Unakıtan, Washington'da bir grup gazeteciye, temaslarıyla ilgili bilgi verdi. 
     Bakan Unakıtan, vergi idaresinin yeniden yapılandırılması konusunda IMF'li yetkililerle temaslarda bulunduğunu belirterek, Maliye Bakanlığı'nın, kayıt dışı ile ilgili çalışmalarının arttığını söyledi. 
     Unakıtan, Maliye Bakanlığı'nın, Türkiye'deki vergi sistemi ve gelir idaresiyle ilgili hususlarda IMF ve Amerikan Hazine Bakanlığı'ndan da görüş alarak bir stratejik plan hazırladığına işaret etti. Kemal Unakıtan, yasal çalışmanın Mayıs ayında TBMM'ye sunulmasının öngörüldüğünü ve Temmuz ayında da çıkmasını beklediğini kaydetti. 
     Vergi kaçakçılığını önlemede, etkili idarenin önemine işaret eden Unakıtan, ''Mükellefleri daha yakın takip etmek istiyoruz. İleri ülkelerdeki usulleri takip edeceğiz. Amerika'yı yeniden keşfetmeye gerek yok'' dedi. Unakıtan, bu çerçevede Amerikan vergi idaresi IRS'in çalışmasını da incelediklerini, Amerikan Hazine Bakanlığı'ndan uzmanlarla çalışmalar yapıldığını belirtti. 
     
     VATANDAŞLIK NUMARASI TEK OLACAK 

     Unakıtan, vergi takibi için, birkaç yıl içinde vergi numaralarının kaldırılması ve yerine sadece ''vatandaşlık numarasının'' kullanılmasını hedeflediklerini bildirdi. Bakan Unakıtan, bütün vatandaşların bu sistemle, banka işlemleri başta olmak üzere mal varlığı ve nakit durumu olarak takip edilebileceğini kaydetti. 
     Unakıtan, 8 milyarın üzerindeki paranın banka üzerinden ödenmesi zorunluluğunun getirildiğini ve zamanla bu miktarın daha da indirilmesi yoluna gidileceğini belirtirken, bu bilgilerin sadece Maliye Bakanlığı'nda kalacağını, ancak mevzuat uyarınca verginin toplanabileceğini ifade etti. 
     
     ÖZELLEŞTİRME 

     Unakıtan, özelleştirme konusunun da 2004 yılında hızlandığına işaret etti. Şu ana kadar yapılmakta olan özelleştirmelerin, Tüpraş dahil, 2.3 milyar doları bulduğunu belirten Unakıtan, bunun 750 milyon dolarının kasaya girdiğini söyledi. Bakan Unakıtan, Türkiye'nin kasasına girenin bir ay içinde, 2 milyar 50 milyon doları bulacağını kaydetti. Unakıtan, geri kalan 250 milyonun da takside bağlandığını belirtti. Maliye Bakanı Unakıtan, Milli Piyango'nun özelleştirmesinin de sırada olduğunu ve yakında gündeme geleceğini kaydetti. 
     Bakan Unakıtan, özelleştirmede hedef açıklamayacaklarını belirterek, ''Yapabildiğimiz kadarını yapacağız. Sattığımız şeyler küçük değil. Müzakereleri aylar alıyor. Ama takvimde saklımız yok'' dedi. 
     Unakıtan, bugün Washington'dan Londra'ya hareket edecek ve orada Meryll-Lynch kuruluşunun organize ettiği, yatırımcılarla bir toplantıya katılacak. Bakan Unakıtan, Morgan-Stanley kuruluşuyla da bir görüşme yapacaklarını kaydetti. 

     
</TEXT>
</DOC>
