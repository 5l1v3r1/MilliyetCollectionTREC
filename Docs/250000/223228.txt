<DOC>
<DOCNO> 223228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur31.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas uçak seferleri tekrar başlıyor... 
</HEADLINE>
<TEXT>

     Türk Hava Yolları'nın THY yeterli yolcu bulunmadığı gerekçesiyle durdurduğu İstanbul-Sivas uçak seferlerinin yeniden başlatılması için, Sivas Ticaret ve Sanayi Odası'ndan STSO taahhüt istediği bildirildi. 
     STSO Yönetim Kurulu Başkanı Osman Yıldırım yaptığı yazılı açıklamada, THY'nin 17 Ekim 2003 tarihinde başlayan ve yeterli yolcu bulunmadığı gerekçesiyle durdurulan Sivas-İstanbul uçak seferlerinin yeniden başlatılması için, girişimlerini sürdüren odalarından taahhüt istediğini, THY'nin istediği taahhüdü yazılı olarak yerine getireceklerini bildirdi. 
     Seferlerdeki doluluk oranının yüzde 50'nin altına düşmesi durumunda, eksikliği oda olarak kendilerinin karşılayacağını ifade eden Yıldırım, 28 Mart'ta başlayacak yaz tarifesi ile uçak seferlerinin tekrar, haftada üç gün yurt dışı bağlantılı olarak gerçekleştirilmesi halinde, doluluk oranının yüzde 50'nin üzerinde olacağını kaydetti. 
     Seferlerin düzenlilik arz etmemesi, mevsimin de uygun olmamasına rağmen uçak seferlerinde doluluk oranının yüzde 42.58 oranında gerçekleştiğini vurgulayan Yıldırım, uçak gün ve saatlerinde yapılacak değişikliklerle ortalama doluluk oranının yüzde 50'nin üzerinde olacağını taahhüt ettiklerini, olmaması halinde ise kalan miktarın odaları tarafından karşılanacağını belirtti. 
     
</TEXT>
</DOC>
