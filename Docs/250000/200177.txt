<DOC>
<DOCNO> 200177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/yazar/sazak.html </URL>
<DATE> 2003/12/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Annan planı yeniden 
</HEADLINE>
<TEXT>

   
   TESEV, Türkiye'nin 2004 sonunda AB'den müzakere takvimi alması önündeki engellerden biri gözüken Kıbrıs sorunu bağlamında 'Annan planı'nı yeniden tartışmaya açtı. 
   Uluslararası Barış Araştırma Ensitüsü, Oslo - PRIO'nun Kıbrıs bürosunca koordine edilen çalışma, plana ilgi duyan vatandaşları bilgilendirmeyi amaçlıyor. Kitapçık - www.cyprusdecides.org - adresinden elde edilebilir. 
   Neden Annan planı 
   Türkiye Ekonomik ve Sosyal Etüdler Vakfı TESEV yöneticileri Can Paker ve Özdem Sanberk, bu sorunun yanıtını Dışişleri eski bakanlarından İlter Türkmen'in de katıldığı söyleşide diplomatlar, akademisyenler ve gazetecilerle tartıştılar. 
   KKTC'de yaklaşan seçimler ve Kıbrıs'ın AB üyeliğinin 2004 Nisan sonunda kesinleşecek olması Türkiye'nin de 'evet' diyeceği bir çözüme ulaşılmasını gerektiriyor. Aksi halde AB ile tam üyelik müzakerelerine geçilmesini önlemeye çalışan 'Hıristiyan blok'a koz verilecek. 
   Ankara'daki siyasi ve askeri çevreleri hareketsiz kılan en önemli kaygı ise 'Kıbrıs'ta çözüm sağlansa bile 2004 sonunda Türkiye'ye müzakere takvimi verilmemesi' halinde ödün sayılacak adımların ulusal ve stratejik çıkarlar açısından geri dönülmez bir süreci başlatacak olması. 
   TESEV'in toplantısında hükümete iletilen bir formülden söz edildi 
   'Annan planına imza atılması ve Türkiye'ye söz verilen müzakere takvimi için 2004 sonundaki AB zirvesinin beklenmesi. Takvim verilmezse, referandum ile Kıbrıs'ta anlaşmanın reddedilmesi.' 
   Tartışmacılar, Kıbrıs'taki gelişme ne olursa olsun, Türkiye'nin 2004'te AB'den müzakere takvimi alamazsa bir 'B planı' olup olmadığını da gündeme getirdiler. AB ile 'ortaklık statüsü' dahil, tam üyelik dışındaki seçeneklerin de yeni bir düş kırıklığı yaşanmadan düşünülmesi gerçekçi bir yol. Hükümet sonuna kadar asılacak ama bir 'B planı' neden yapılmasın 
   Annan planına gelince... 
   Birleşik Kıbrıs cumhuriyeti, 'feshedilemez bir ortaklıktan oluşan bağımsız bir devlet' olarak tanımlanıyor. Biri federal hükümete, iki kurucu devlete sahip olacak. Kıbrıslı Rumların ve Türklerin siyasi eşitliği, iki bölgelilik ve kurucu devletlerin eşit statüsü anayasa ile güvenceye alınacak. 
   Birleşik Kıbrıs cumhuriyeti AB üyesi olacak. Kıbrıs AB'de federal hükümet tarafından temsil edilecek. 
   Federal parlamento, 48'er üyeli senato ve temsilciler meclisinden oluşacak. 
   Devlet başkanlığı görevi altı üyeli başkanlık konseyinden çıkacak. 
   Annan planı, harita, toprak ve mülkiyet hakları, adanın askerden arındırılması gibi konularda ciddi itirazlara yol açıyor. KKTC gibi, Kıbrıslı Rumların da tepkisini çekiyor. 
   Bu plan daha çok su kaldırır. 
   Her şey Türkiye'ye verilecek AB takvimine bağlı. 
   
      
   
   
</TEXT>
</DOC>
