<DOC>
<DOCNO> 201625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko41.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 62 milyar euroluk yatırım planını onayladı... 
</HEADLINE>
<TEXT>

     Brüksel'de bugün başlayan AB zirvesinde kıta ekonomisini canlandırmak için çeşitli kamu hizmeti projeleri için 62 milyar euroluk 75 milyar dolar yatırım öngören ''büyüme için eylem'' planı onaylandı. 
     AB üyeleri ve aday ülkelerden 25 devlet ve hükümet başkanının bir araya geldiği zirvede benimsenen taslak metinde, Avrupa çapında 56 altyapı projesini içeren planın hayata geçirilmesi kabul edildi. 
     ''Büyüme İçin Eylem Planı'' kapsamında, Alp sıradağlarından geçen demiryolu tünelleri ve İspanya ile Portekiz arasındaki hızlı tren hattı gibi ulaştırma projeleri, sınır ötesi enerji nakil hatları ve araştırma-geliştirme programlarını içeren 56 ayrı proje bulunuyor. 
     Brüksel'de bugün başlayan zirvenin gündemindeki tek ekonomik konuyu oluşturan plan, 220 milyar euroluk orijinal plana göre daha mütevazı bir uzlaşmayı temsil ediyor. 
     Orijinal planda bulunan Sicilya ile İtalya arasındaki Messina Boğazı'nı birleştiren dev köprü gibi bazı fazla iddialı projelerin, bugün benimsenen taslakta yer almadığı görülüyor, Uzmanlar tarafından kısa vadede Avrupa ekonomisi üzerinde doğrudan önemli etkisinin olmayacağı, ancak uzun vadede yaşlı kıtanın rekabet gücünü artırmasına yardımcı olacağı şeklinde değerlendirilen yatırım planının finansmanının AB, üye ülke hükümetleri, Avrupa Yatırım Bankası ve özel sektörce ortaklaşa karşılanması öngörülüyor. 
     Kapsadığı projelerin 3 yıl içinde uygulamaya geçirilmesi ve 2020'ye varan çeşitli tarihlerde bitirilmesi öngörülen plan, Avrupa'nın ABD'ye göre geri olduğu enerji ve ulaştırma gibi altyapı yatırımlarındaki açığını kapatması ve Avrupa ekonomisinin rekabet gücünü artırmayı hedefliyor. 
     
</TEXT>
</DOC>
