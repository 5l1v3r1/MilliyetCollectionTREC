<DOC>
<DOCNO> 237215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy10.html </URL>
<DATE> 2004/05/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Baykal Irak'ta yapılanlar, Kuran'a da, Tevrat'a da, İncil'e de aykırıdır 
</HEADLINE>
<TEXT>

     CHP Genel Başkanı Deniz Baykal, Irak'ta yürütülmekte olan savaş ortamında, kamuoyuna yansıyan işkence görüntülerinden insanlık adına utanç duyduğunu söyledi. 
     Baykal, partisinin grup toplantısında yaptığı konuşmada, son haftalarda Dünya'da ve Türkiye'de önemli olayların yaşandığını, bu olayların içinde en önemli konunun, Irak'ta yaşanan insanlık dışı işkence uygulamaları olduğunu ifade etti. 
     İnsanoğlunun ekonomik ve sosyal anlamdaki her türlü gelişimine ve uzayda yer tutma iddiasına karşın, hala özünde karanlık bir takım duyguları taşıdığının bu görüntülerle bir kez daha ortaya çıktığını kaydeden Baykal, ''Bunun utancını yaşıyorum. İnsanlık düşüncesinin bu kadar yok olabildiği kesinlikle mümkün olamaz'' dedi. 
     
     ''HERKESİN GÖREVİ'' 
     Irak'ta esirlerin orada ev sahibi olduğunu ve kendi evlerinde bu tür bir muamele görmesinin tüm dünya adına utanç olduğunu belirten Baykal, şunları söyledi 
     ''Anadolu kültürünün önde gelen düşünürlerinden Hacı Bektaşı Veli, kendine uygun görmediğin hiçbir şeyi başkasına yapma der. Ne zaman söylemiş bunu, 13. yüzyılda. 21. yüzyılda ise bu görüntüler yaşanıyor. 
     Bu insanlık dışı uygulamalar, Cenevre anlaşmasına, devletler hukukuna, uluslararası anlaşmalara, Birleşmiş Milletler kurallarına aykırıdır. Bütün bu yapılanlar Kuran'ı Kerim'e, Tevrat'a, İncil'e ve 2000 yıllık insanlık tarihine aykırıdır. Bu durum kabul edilemez ve bu duruma tepki göstermek herkesin görevidir.'' Deniz Baykal, konuyla ilgili olarak CHP TBMM Grubu tarafından bir bildiri hazırlanacağını ve bu konudaki tepkinin tüm dünyaya duyurulacağını belirtti. 
     
</TEXT>
</DOC>
