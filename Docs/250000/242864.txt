<DOC>
<DOCNO> 242864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/spo14.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu turu 
</HEADLINE>
<TEXT>



Denizli'den itiraf 
VESTEL Manisaspor'la Süper Lig hedefine ulaşamayan Teknik Direktör Mustafa Denizli, bütün sorumluluğu üzerine aldı. Denizli, tüm şartların yaratıldığını, kimseyi suçlamadığını söyledi, "Sezon ortasında 4 - 5 futbolcumun uzun süreli sakatlıklar yaşaması takımın ayarını bozdu. En şanssız sezonu bu yıl yaşadım. Hayatımdaki en büyük projede başarısız oldum" dedi. 

Özberk'ten imza 
KONYASPOR, teknik direktör sorununu, geçen yıl Diyarbakırspor'u çalıştıran Sakıp Özberk ile çözdü. Bera Otel'de düzenlenen törenle bir yıllığına sözleşme imzalayan Sakıp Özberk, Konyaspor'un yüzünü kara çıkartmayacak bir çalışma içinde olacağını söyledi, öncelikle iç transfer çalışmalarını tamamlayacaklarını belirtti. 

Üç saha kapandı 
PROFESYONEL Futbol Disiplin Kurulu, ligin son haftasında Sakarya'da oynanan Samsun maçında taraftarlarının çıkardığı olaylar nedeniyle Bursaspor'u 2 maç saha kapatma ve 2.5 milyar para cezasına çarptırdı. Kurul dünkü toplantısında Beşiktaş maçında çıkan olaylar nedeniyle Ç. Rize'yi 1 maç saha kapatma ve 1 milyar lira, Ankaragücü karşılaşmasında çıkan olaylar nedeniyle A. Sebat'ı da 1 maç saha kapatma ve 2.5 milyar lira para cezası ile cezalandırdı. 

Son aday Aybaba 
ÇAYKUR Rizespor'da teknik direktörlük için son aday olarak Samet Aybaba gösterildi. Başkan Ekrem Cengiz, Rıza Çalımbay ile masaya oturacaklarını, anlaşma sağlanamaması halinde Nurullah Sağlam ile görüşeceklerini belirtti, "Son olarak Aybaba ile anlaşma zemini arayacağız. Kimse merak etmesin, bu sorun kısa sürede çözülecek" diye konuştu. Bu arada Trabzon ve Elazığ'da da forma giyen Brezilyalı forvet oyuncusu Robson da Silva listeye alındı. 

Denizli'nin programı 
DENİZLİSPOR'UN yeni sezon hazırlık programı belli oldu. 2. Başkan Sedat Semerci, futbolcuların 24 Haziran'da toplanacağını, çalışmaların ilk etabını 3 Temmuz'a kadar Cankurtaran'da veya Nevşehir'de yapacaklarını, ikinci etap için 5 - 14 Temmuz'da Bolu'ya, üçüncü etap için de 17 -31 Temmuz'da Kızılcahamam'a gideceklerini söyledi. 

Rota transfer 
SAKARYASPOR yönetimi transfer çalışmaları için kolları sıvadı. İç transferde sözleşmeleri biten Abdülkadir, Alparslan, Mesut ve Taner Savut'un yanı sıra kiralık oynayan Adanasporlu Murat Bölükbaş ile yine kiralık Dardanelsporlu Fevzi ile anlaşmanın yolları aranıyor. Başkan Selahattin Aydın, oyuncuların tüm alacaklarının ödendiğini de açıkladı. 



</TEXT>
</DOC>
