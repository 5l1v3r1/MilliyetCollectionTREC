<DOC>
<DOCNO> 201413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo24.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom üzgün döndü... Canaydın Eleminasyon becerimiz var 
</HEADLINE>
<TEXT>

     Avrupa Şampiyonlar Ligi'nde İspanya'nın Real Sociedad takımıyla deplasmanda 1-1 berabere kalarak grupta üçüncülüğü elde eden ve UEFA Kupası'na kalan Galatasaray, İstanbul'a üzgün döndü. 
     Galatasaray Kulübü Başkanı Özhan Canaydın, Atatürk Havalimanı'nda basın mensuplarına yaptığı açıklamada, Real Sociedad karşısında kendilerini gruptan çıkarmaya yetecek golü bulduklarını, ancak devamını getiremeyerek berabere kaldıklarını ifade ederek, ''Şimdi yolumuza UEFA Kupası'nda devam edeceğiz'' dedi. 
     Sarı-kırmızılı kulübün ikinci başkanı ve basın sözcüsü Ali Dürüst ise deplasmanda alınan 1 puanın da önemli başarı olduğunu, ancak bunun kendilerine yetmediğini dile getirerek, ''İyi mücadele oldu. Rakip sahada öne geçmemize karşın, deplasman havasıyla kalemizde bir gol gördük ve son dakikalardaki fırsatları değerlendiremedik'' diye konuştu. 
     Dürüst, UEFA Kupası'nda yapacakları karşılaşmaları düşündüklerini de kaydederek, ''Şimdi UEFA Kupası'na bakıyoruz. Elemeli maçlarda Galatasaray'ın geçmişten gelen bir becerisi var. Onu sergileyeceğiz'' şeklinde konuştu. 
     Havalimanında İspanya dönüşü oyuncuların oldukça moralsiz oldukları gözlenirken, sarı-kırmızılı futbolcu Berkant, ''Tabii ki üzüldük. Golü bulduktan sonra rakip üzerimize daha fazla geldi ve rahat oynayamadık. Şansımız yoktu. Futbolda böyle şeyler oluyor ve kafamıza takmayacağız. Trabzonspor maçını düşüneceğiz'' dedi. 
     Galatasaray, yarın akşam Florya Metin Oktay Tesisleri'nde gerçekleştireceği antrenmanla Trabzonspor maçı hazırlıklarına başlayacak. 
     
</TEXT>
</DOC>
