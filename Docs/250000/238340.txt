<DOC>
<DOCNO> 238340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun19.html </URL>
<DATE> 2004/05/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Acaristan'da seçimler Haziran'da başlayacak... 
</HEADLINE>
<TEXT>

     Gürcistan'ın Acaristan Özerk Cumhuriyeti'nde seçimlerin Haziran'da yapılacağı belirtildi. 
     Gürcistan Başbakanı Zurab Jvaniya yaptığı açıklamada, seçimlerin Haziran'da yapılmasının planlandığını ve bu süreç içinde geçici yönetimin görevde olacağını kaydetti. 
     Acaristan lideri Aslan Abaşidze'nin görevi bırakmasının ardından özerk bölgede 20 kişinin yer aldığı geçici yönetim kurulunun oluşturulduğu belirtildi. 
     Cumhurbaşkanı Mihail Saakaşvili'nin denetiminde oluşturulan yönetim kuruluna Gürcistan Demiryolları Başkanı Levan Varşalomidze başkanlık edecek. 
     
     ÖZERK STATÜ DEĞİŞMEYECEK 
     Merkezi hükümetin Acaristan'da yapılacak seçimlerden sonra bölgenin özerk statüsünü değiştirmeyeceği, ancak başkanlık sistemini iptal edeceği kaydedildi. 
     Gürcistan Cumhurbaşkanlığı Özel Temsilcisi'nin göreve getirileceği özerk bölgede ayrıca yüce divan kurulunun oluşturulacağı ve bakanlıkların lağvedileceği ifade edildi. 
     Acaristan'da geçici yönetim kurulunun seçimlere hazırlık çalışmalarının devam ettiği, bölge halkının da elindeki silahları teslim etmeye başladığı belirtildi. 
     Acaristan ile Gürcistan arasındaki geçiş noktalarında bulunan köprülerin yıkılmasından sonra yeniden onarımına başlandığı, ancak halen karayolu ulaşımının sağlanamadığı kaydedildi. 
     Türkiye'den Gürcistan'a gelen yolcu otobüsleri ve Tırların Sarp kapısı yerine Posof Türkgözü sınır kapısını kullandığı ifade edildi. 
     Bu arada, bir süre önce görevinden alındığı açıklanan ve Gürcistan Ulusal Güvenlik Bakanlığı tarafından sorgulanan Batum'daki 25. Mekanize Tugay komutanı Roman Dumbadze'nin, merkezi yönetime itaatsizlik ve vatana ihanet suçundan yargılanacağı kaydedildi. 
     
</TEXT>
</DOC>
