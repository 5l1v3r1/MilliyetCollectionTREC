<DOC>
<DOCNO> 241239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur25.html </URL>
<DATE> 2004/05/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hakkari'de Iraklı bir terörist teslim oldu... 
</HEADLINE>
<TEXT>

     Hakkari'nin Yüksekova İlçesi'nde Irak uyruklu bir terörist, güvenlik güçlerine teslim oldu. 
     Hakkari Valisi Erdoğan Gürbüz, yaptığı açıklamada, Irak uyruklu İ.H. isimli teröristin, 18 Mayıs'ta ilçeye bağlı Dağlıca Jandarma Karakolu'na gelerek teslim olduğunu belirtti. 
     İran'dan Türkiye'ye giriş yapan İ.H'nin güvenlik güçlerince ifadesinin alındığını kaydeden Vali Gürbüz, teröristin, sorgusunda kendisiyle birlikte 4 teröristin daha Türkiye'ye giriş yaptığını, amaçlarının çeşitli nokta ve yollara sabotajda bulunmak olduğunu söyledi. 
     Gürbüz, teröristin sorgusundan sonra Hakkari merkez ve ilçelerindeki tedbirleri artırdıklarını da vurgulayarak, ''Güvenlik güçlerimize teslim olan teröristin verdiği ifadelere dayanarak, hem jandarma, hem de emniyet ekiplerimiz, ilde geniş güvenlik önlemleri aldı. 4 teröristin yakalanması için güvenlik güçlerimiz çevrede geniş çaplı çalışmalara başladı'' dedi. 
     Irak uyruklu terörist İ.H'nin ise jandarmadaki sorgusunun ardından mahkemeye sevk edileceği bildirildi. 
     
</TEXT>
</DOC>
