<DOC>
<DOCNO> 234220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur06.html </URL>
<DATE> 2004/04/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türk ailesinin profili, parasızlığa takıldı 
</HEADLINE>
<TEXT>

     Başbakanlık Aile Araştırma Kurumu Başkanlığı, Türk ailesinin profilini parasızlık yüzünden çıkaramıyor. 
     AA muhabirinin aldığı bilgiye göre, Aile Araştırma Kurumu, 2 yıldır ekonomik sıkıntı nedeniyle tamamlayamadığı proje için sponsor aramaya başladı. 
     ''Ailenin Demografik ve Sosyal Özellikleri'' projesi için çalışmalarını tamamlayan kurum, sponsor bulursa, Türkiye'de ailenin kuruluşu ve devamı, evlilik biçimi, aile içi ilişkiler, konut, akrabalık ilişkileri, aile sorunları, sosyal tutum ve davranışlarına ilişkin verilere ulaşacak. 
     Proje kapsamında, aile büyüklüğü, aile tipi, meslek, gelir, eğitim durumu, evlenme yaşı, nişanlılık ve evlenme gelenekleri ile evlilik konusundaki tutumlar ile boşanmaya ilişkin bilgiler de araştırılacak. 
     Aile içi ilişkilerin ele alınacağı projede, rol ve statü, karar verme, iş bölümü, çocuk bakımı ve eğitiminin yanı sıra yaşanan ve yaşanmak istenen mekan ile tüketim alışkanlıkları değerlendirilecek. 
     Akrabalık ilişkilerine de yer verilen projede, ailenin resmi kurum ve sivil toplum örgütleriyle olan bağlantıları, aile ve kitle iletişim araçları, sosyal tutum ve davranışları bölümü adı altında din, miras, yaşama tarzı, eğlenme ve serbest zaman faaliyetlerini nasıl değerlendirdikleri araştırılacak. 
     Aile sorunları, sosyal güvenlik, kadın sorunu, yoksulluk, yaşlılık ve özürlülük durumu ile aile içi şiddet konularındaki bilgilere de ulaşılacak. 
     
</TEXT>
</DOC>
