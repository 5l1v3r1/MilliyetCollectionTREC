<DOC>
<DOCNO> 217246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur27.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Levent Kırca'dan parasını alamadığı öne sürüp dava açtı... 
</HEADLINE>
<TEXT>

     Levent Kırca Komedi Kanalı'na yaptığı programların ücretini alamadığını öne süren yapımcı Semiha Uğur Akdora'nın açtığı davada, müzisyen Timur Selçuk ile tiyatro sanatçısı Gazanfer Ündüz tanık olarak dinlenildi. 
     İstanbul 5. Asliye Ticaret Mahkemesi'ndeki duruşmaya, davacı Semiha Uğur Akdora ve avukatları ile davalı avukatı katıldı. 
     Duruşmada, tanık olarak dinlenilen tiyatro sanatçısı Gazanfer Ündüz, Levent Kırca'nın yeni bir televizyon kanalı konusunda çalışmalar başlattığını, kendisinin de burada Genel Müdür Yardımcısı olduğunu söyledi. 
     Davacı Akdora'nın, Levent Kırca ile görüştüğünü, ''Hayatın Rengi'' adlı bir program hazırlanması konusunda anlaşmaya vardıklarını, kendisinin de Akdora ile ayrıntıları konuştuğunu belirten Ündüz, Akdora'ya program başına bin dolar, yönetmene de 500 milyon lira verilmesi konusunda sözlü olarak anlaştıklarını kaydetti. 
     Programın 4 bölümünün teslim edilmesinin ardından Akdora'nın işin karşılığının ödenmesi konusunda muhasebe birimini birkaç kez uyardığını, Akdora'nın ödemenin yapılmadığını bildirmesi üzerine Levent Kırca ve Oya Başar'la görüştüğünü belirten Ündüz, daha sonra ödemenin yapılmadığını öğrendiğini kaydetti. 
     Tanık Timur Selçuk da, ''Semiha Uğur Akdora, Levent'in kanalına program yaptığını söyledi. Bu program için benimle de 1.5 saatlik çekim yapıldı. Daha sonra görüştüğümüzde, bana programın yayınlanmayacağını, maddi ve manevi zarara uğradığını, bir kuruş bile alamadığını söyledi'' dedi. 
     Duruşma, dosyadaki eksikliklerin giderilmesi amacıyla ertelendi. 
     
     15 MİLYON LİRA TANIKLIK ÜCRETİ 
     Duruşma çıkışında hakimin, tanıklara yönelik ''15 milyon lira tanıklık ücretiniz var. Alırsınız'' demesi, gülüşmelere neden oldu. 
     Akdora, duruşma sonunda basın mensuplarına yaptığı açıklamada, Levent Kırca'nın kanalı için Haldun Dormen, Beyazıt Öztürk, Tan Sağtürk gibi birçok ünlü ile röportajlar yaptığını belirterek, sanki bu programları özel arşivi için çekiyormuş gibi bir duruma düşürüldüğünü ve röportaj yaptığı kişilere karşı da zor durumda kaldığını söyledi. 
     Akdora'nın avukatlarının hazırladığı dava dilekçesinde, müvekkilin Levent Kırca'nın televizyon kanalına hazırladığı programlar karşılığında, 5 bin dolar ile 3 milyar 150 milyon lira alacağının oluştuğu belirtiliyor. 
     Dilekçede, fazlaya dair haklar saklı kalmak üzere şimdilik 500 dolar ile 500 milyon lira alacakla 5 milyar lira manevi tazminatın davalılar Levent Kırca, Hodri Meydan Kültür Merkezi Ticaret Limited Şirketi ile Levent Kırca Komedi Kanalı Görsel Yayıncılık A.Ş'den tahsil edilmesi isteniyor. 
     
</TEXT>
</DOC>
