<DOC>
<DOCNO> 226122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko14.html </URL>
<DATE> 2004/03/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
GAP'a 16.6 milyar dolar harcandı... 
</HEADLINE>
<TEXT>

     GAP kapsamındaki kamu yatırımlarında nakdi gerçekleşme oranının yüzde 52'ye ulaşırken, harcanan para 16.6 milyar doları buldu. 
     GAP Bölge Kalkınma İdaresi yetkilileri, AA muhabirine yaptığı açıklamada, 22 baraj, hidroelektrik ve sulama projeleriyle Türkiye'nin en büyük yatırımlarından biri olan GAP'ın, kentsel ve kırsal altyapı, ulaştırma, sanayi, eğitim, sağlık, konut gibi sektörleri içeren entegre, kalkınma proje olduğunu söylediler. 
     Projenin hayata geçirilmeye başlamasıyla GAP kapsamındaki 9 ilin, suyun yüzyıllardır taşıdığı bereket, zenginlik ve refahtan payını almaya başladığını vurgulayan yetkililer, şöyle dedi 
     ''Türkiye'nin bölgesel kalkınmaya yönelik en büyük yatırımı olan GAP'ın sulama projeleri tamamlandığında, önemli miktarda tarım arazisi daha sulu tarıma açılacaktır. Böylece GAP'ın meydana getireceği yüksek tarım ve sanayi potansiyeli, bölgede ekonomik hasılayı 4.5 misli artıracaktır. Toplam maliyeti 32 milyar dolar olarak öngörülen GAP için, şu ana kadar 16 milyar 600 milyon dolar harcama yapılmıştır. GAP kapsamındaki kamu yatırımlarında nakdi gerçekleşme oranı ise yüzde 52'ye ulaşmıştır.'' Yetkililer ayrıca, bölge nüfusunun 2010 yılına kadar, 10 milyon dolayına ulaşacağı ve ekonomik hasılanın artmasıyla da, 3.8 milyon kişiye iş imkanı sağlanacağını kaydettiler. 
     
</TEXT>
</DOC>
