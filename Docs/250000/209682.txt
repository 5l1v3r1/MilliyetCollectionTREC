<DOC>
<DOCNO> 209682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo11.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Murat Hacıoğlu ve Boliç'le görüşüyor 
</HEADLINE>
<TEXT>

     Ara transfer döneminde 7 futbolcusunu satış ya da kiralık yoluyla veren Denizlispor, kadroya takviye için Diyarbakırspor'dan Murat Hacıoğlu ve İstanbulspor'dan Boliç ile görüşüyor. 
     Kulüp futbol şubesi başkanı Turgut Dalaman, ara transfer döneminde kadroya yeni isimler katmak için çalıştıklarını, Boliç ile fiyat konusunda anlaşmazlık yaşandığını söyledi. 
     Dalaman, bu futbolcunun 1.5 yıl için 1.2 milyon dolar istediğini belirterek, ''Rakam hayli yüksek. Kendisinden indirim yapmasını istedik. Görüşmelerimiz sürüyor. Bu futbolcunun transferi ancak istediği rakamdan indirim yapmasıyla mümkün olur'' dedi. 
     Dalaman, Diyarbakırspor'dan Murat Hacıoğlu ile de görüştüklerini, bu futbolcunun transferinin birkaç gün içinde netlik kazanacağını kaydetti. 
     Öte yandan, 2 Ocak'tan bu yana Antalya'da bulunan Denizlispor, kamp çalışmalarını tamamladı. Bugün Werder Bremen ile yapılacak hazırlık maçının, rakip takımın isteği üzerine iptal edilmesi üzerine yeşil-siyahlılar, kampı planlanandan bir gün önce bitirdi. Kafile öğleden sonra Denizli'de olacak. 
     
</TEXT>
</DOC>
