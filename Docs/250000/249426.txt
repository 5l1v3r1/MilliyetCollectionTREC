<DOC>
<DOCNO> 249426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko09.html </URL>
<DATE> 2004/06/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kardemir atağa geçti... 
</HEADLINE>
<TEXT>

     Zor günleri geride bırakan Karabük Demir ve Çelik fabrikalarında KARDEMİR , yatırım dönemi başladı. 
     Karabük Demir ve Çelik Fabrikaları Genel Müdürü ve Yönetim Kurulu Başkanı Osman Kılavuz, borç yapılandırma programının ardından tesislere yönelik yatırım çalımaları için düğmeye basıldığını belirterek, üretim kapasitesinin artırılacağını söyledi. Kılavuz, geçen 13 aylık sürede 65 trilyon liralık iç ve dış borç ödemesi yaptıklarına işaret ederek, bu yılın ilk dört aylık süresinde ise bu miktarın 35 trilyon lira düzeyinde gerçekleştiğini bildirdi. 
     A.A muhabirine KARDEMİR'in 2003 yılı gerçekleşmeleri ile 2004 yılı yatırım hedeflerini anlatan Kılavuz, yapılacak yeni yatırımlarla yıllık kapasitenin 1 milyon tondan 1.5 milyon ton düzeyine çıkarılacağını söyledi. Bu yıl içinde 5 ayrı yeni yatırım projesini de gündeme aldıklarını anlatan Kılavuz, yatırımların ilkinin Temmuz ayında hizmete alınacağını, diğer yatırımların ise belirlenen program çerçevesinde gerçekleştirileceğini kaydetti. Kılavuz, kok bataryaları ve yüksek fırınlarının da yenileneceğini ifade etti 
     
     BORÇ YAPILANDIRMA PROGRAMI 
     2003 yılında yapılan yeniden yapılandırma programı çerçevesinde iç ve dış borçların 10 yıla yayıldığını kaydeden Kılavuz, bu yılın ilk dört ayında yaklaşık 24 trilyon liralık bir kar elde ettiklerini söyledi. Kurumun, zarardan borç öder duruma geldiğini belirten Kılavuz, tasarruf tedbirlerine de büyük özen gösterdiklerini kaydetti. 
     350 milyon dolar tutarındaki Filyos limanı ihalesinin iptal edildiğini belirten Kılavuz, ekonomiye katam değeri olmayan ve yüksek maliyetl gerektiren projelerde yatırım döneminin kapandığını bildirdi. 
     
     RAY ALIMI 
     Bu arada TCDD Genel Müdürlüğünün belirli dönemlerde milyonlarca dolar döviz ödeyerek ithal ettiği yüksek kaliteli çelikten üretilen raylar, artık yerli olarak Kardemir'de üretilecek. Kılavuz, KARDEMİR Genel Müdürlüğü ile TCDD Genel Müdürlüğü arasında yapılan anlaşma çerçevesinde, TCDD'nin de ihtiyaç duyduğu ray taleplerinin karşılandığını söyledi. 
     Sağlıklı bir pazarlama ve üretimde kalitenin iyileştirilmesinin ardından yurt içindeki talepleri karşılamada bile güçlük çektiklerini belirten Kılavuz, güven ortamının sağlanmasının ardından tüm üretim kalemlerinde sıfır stokla çalıştıklarını sözlerine ekledi. 
     
</TEXT>
</DOC>
