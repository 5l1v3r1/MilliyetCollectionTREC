<DOC>
<DOCNO> 239269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun03.html </URL>
<DATE> 2004/05/12/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Annan, Kıbrıs raporunu gelecek hafta Güvenlik Konseyi'ne sunacak 
</HEADLINE>
<TEXT>

     Burak Coşkun 
BM Genel Sekreteri Kofi Annan'ın merakla beklenen Kıbrıs raporunu gelecek hafta sonuna doğru Güvenlik Konseyi'ne sunması bekleniyor. 
     Üst düzey BM kaynaklarından edinilen bilgiye göre, Genel Sekreter, içeriği merak konusu olan ve gelecekteki adımlara ışık tutacak Kıbrıs raporunu gelecek hafta sonuna doğru konseye sunacak. 
     Raporun sunulmasının ardından 1-2 hafta içinde Güvenlik Konseyi'nin bir karar kabul etmesi öngörülüyor. Rapor yayınlandıktan sonra, daha önce Rum yanlısı tutum izleyen başta Rusya ile Fransa ve Çin'in takınacağı tutumun önemine de dikkat çekiliyor. 
     KKTC Başbakanı Mehmet Ali Talat'ın New York ve Washington'da Kıbrıslı Türklere yönelik tecridin kaldırılması için yürüttüğü başarılı temasların ardından, Kofi Annan'ın raporunun da bu yönde şekillenmesi ve gerçekleri yansıtması bekleniyor. 
     Annan'ın Güvenlik Konseyi'ne sunacağı Kıbrıs raporunun gelecekteki adımlara ışık tutacağını kaydeden Başbakan Talat, Rum Yönetimi'nin ''Kıbrıs Cumhuriyeti'' olarak görülmesinin artık mümkün olmadığını ve Genel Sekreter'in büyük olasılıkla izolasyonun kaldırılması çağrısı yapacağını söylemişti. 
     Kıbrıs Rum kesiminde yayımlanan Politis gazetesi de ''Annan'ın raporunda, iki bölgeli iki toplumlu federasyon çözüm modelinin Kıbrıs sorununun çözümü için artık uygun bir model olup olmadığını sorgulamayı hedeflediğini ve doğrudan iki devletli çözüm modelini önermeyi incelediğini'' ileri sürmüştü. 
     Gazete ayrıca, Genel Sekreter'in raporunun, Kıbrıs Rum tarafı ve Rum Yönetimi lideri Tasos Papadopulos için tamamen kınayıcı olacağını iddia etmişti. 
     
</TEXT>
</DOC>
