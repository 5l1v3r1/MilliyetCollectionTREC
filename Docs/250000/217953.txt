<DOC>
<DOCNO> 217953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun24.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Traykovski'nin ölüm haberi Balkanlar'a bomba gibi düştü 
</HEADLINE>
<TEXT>

     Makedonya Cumhurbaşkanı Boris Traykovski'nin bu sabah uçak kazasında hayatını kaybetmesi Bulgaristan'da büyük üzüntü yarattı. 
     Bulgaristan parlamentosu genel kurulu, Traykovski'nin ölüm haberi üzerine bugünkü çalışmalarını durdurdu. 
     Parlamento Başkanı Ognyan Gencikov, genel kurulda yaptığı konuşmada, Traykovski'nin Makedonya'nın ve bölgenin barışı için çalışan değerli bir siyaset adamı olduğunu belirterek, ''Yeri kolay kolay doldurulamayacaktır'' dedi. 
     Gencikov, konuşmanın sonunda milletvekillerini bir dakikalık saygı duruşuna davet etti. Saygı duruşunun ardından parlamento genel kurul çalışmalarına yarına kadar ara verildi. 
     
     HIRVATİSTAN 
     Bu arada, Hırvatistan Cumhurbaşkanı Stipe Mesiç, Traykovski'nin ölümünün bölgeyi siyasi açıdan etkileyeceğini söyledi. 
     Mesiç, Avrupa Parlamentosu'nda yaptığı konuşmada, kendisiyle Mostar'daki yatırım konferansında görüşecek olduklarını belirterek, ''Onunla ve diğer devlet başkanlarıyla, güneydoğu Avrupa'da istikrar ve uzlaşma programı üzerinde çalışıyorduk. Boris, bugün Mostar'da bizimle olamayacak, ancak biz, Boris'in de üzerinde çalıştığı işi sürdüreceğiz. Bu, ortak yolumuzda devam etmemizin en iyi yolu'' dedi. 
     Stipe Mesiç, kazanın Makedonya'nın Avrupa Birliği ile bütünleşmesi sürecini etkileyeceğini sanmadığını da kaydetti. 
     
</TEXT>
</DOC>
