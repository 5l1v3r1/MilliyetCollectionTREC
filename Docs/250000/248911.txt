<DOC>
<DOCNO> 248911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/yasam/axyas02.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıl sonra yeniden tespit 
</HEADLINE>
<TEXT>


Marmara depreminde, yerle bir olan binaların altında 168 kişinin can verdiği Veli Göçer'le ilgili dava, 'yıkılan blokların tespiti' için ertelendi 

KEREM PULGAT, ZAFER SAMANCI Konya DHA 

Yalova Çınarcık'ta yaptırdığı binaların 17 Ağustos 1999'da yaşanan Marmara depreminde yıkılması nedeniyle 168 kişinin ölümünden sorumlu tutulan müteahhit Veli Göçer'le ilgili davaya dün devam edildi. 
Konya 2. Ağır Ceza Mahkemesi'nde görülen 39. duruşmaya, tutuksuz sanıklar Veli Göçer ve oğlu Can Göçer ile müdahil olarak depremzedeler Mustafa Ergüden ile Salim Çakır katıldı. Göçer'in 6 parsel üzerinde 6 ayrı proje için cezalandırılmasına itiraz eden Ergüden ve Çakır, yıkılan blok sayısının dikkate alınmasını ve Göçer'in bu 10 blok için ayrı ayrı cezalandırılmasını istedi. Müdahil tarafın talebini dikkate alan Mahkeme Başkanı Feridun Bahşi, Çınarcık ve Bahçekent'te yıkılan 10 bloktan hangilerinin hasar gördüğünün ve hangilerinde can kaybı meydana geldiğinin tespit edilmesine karar vererek duruşmayı erteledi. Bahşi, 5 yıldır süren davanın artık daha fazla uzamasını istemediğini de sözlerine ekledi. 

50 yıl ihtimali doğdu 
Müdahillerden Ergüden ise, duruşma sonrasında, yıkılan bloklar için yeniden tespit istenmesine isyan etti. 
Davanın uzadıkça uzadığını söyleyen Ergüden, "Tespit 5 yıl sonra mı istenir Zaten hangi blok yıkıldı, hangisinde ne kadar insan öldü, kayıtlarda var. Dava 5 yıldır bitmedi. Neden uzatıyorlar " diye tepki gösterdi. 
Mahkeme heyeti, tedbirsizlik ve dikkatsizlik sonucu birden fazla kişinin ölümüne neden olmak suçunu düzenleyen TCK'nın 383. maddesinin 2. fıkrasını, 6 proje yerine 10 blokta uygulamaya karar verirse, Veli Göçer ve ortağı Zafer Coşkun 50 yıl, oğlu Can Göçer de ortaklığını yaptığı 5 blok nedeniyle 25 yıl ceza alabilecek. 




</TEXT>
</DOC>
