<DOC>
<DOCNO> 200463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/ekonomi/aeko.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme İdaresi sadece ihale yapacak 
</HEADLINE>
<TEXT>

   Hazine, özelleştirme kapsamındaki KİT'leri anonim şirkete dönüştürmek için bir yasa tasarısı hazırladı. Taslağa göre Özelleştirme İdaresi sadece ihale işlemlerini yürütecek 
      GÜLÇİN ÜSTÜN Ankara 
   
   Hazine Müsteşarlığı özelleştirme kapsamındaki Kamu İktisadi Teşebbüsleri'nin KİT aralık sonunda anonim şirkete AŞ dönüştürülmesi için harekete geçti. Özelleştirme öncesi KİT'ler üzerindeki siyasi baskının kalkması gerektiğini vurgulayan Hazine yetkilileri, "kamu sermayeli şirketler hakkında kanun tasarısı taslağı"nı ilgili kuruluşlara göndererek görüş istedi. 
   Hazine, 38 KİT'e gönderdiği yazıda, yıllardır özelleşemeyen çok sayıda kamu sermayeli şirket bulunduğunu, bu belirsizlikten dolayı şirketlerin mali ve idari yapılarının bozulduğunu kaydetti. Kanunla özelleştirme kapsamında bulunan şirketler ve mevcut KİT'lerin tamamının yeniden değerlendirileceğini ifade eden Hazine, "Özelleştirmesi mümkün olanlar bir an önce özelleştirilirken diğerleri yeniden yapılandırılarak özel sektör gibi çalışacak. Şirketler yeniden yapılandırıldığında Özelleştirme İdaresi Başkanlığı yalnızca ihale işlemlerini yürüten küçük ve aktif bir birim haline gelecek" görüşünü bildirdi. 
   
   'KİT'lere aşırı baskı var' 
   Yazıda, söz konusu kuruluşlara ilişkin mevzuatın çeşitliliğinin ve uygulamada yaşanan çokbaşlılığın yeni bir düzenlemeyi gerekli kıldığı belirtilerek şunlar kaydedildi 
   "Merkezi hükümetlerin çeşitli bakanlıklar yoluyla KİT yönetimi üzerinde aşırı etkisi bulunmaktadır. Bu etki yönetimleri hantallaştırmakta ve sorumluluk kolayca siyasilere yüklenmektedir. Şirketlerin bu kanunla düzenlenemeyen hususlarda Türk Ticaret Kanunu'na tabi olmaları ile verimli ve piyasa koşullarında çalışmaları sağlanacak. 
   Mevcut sistemin aksine yönetim kurullarının yetkileri genişletilerek hızlı karar almaları sağlanacak. Şirketler yetki ve sorumluluklarının net olarak tanımlandığı, inisiyatif kullanmaya elverişli idari yapılara kavuşacak. Belirlenen kriterler çerçevesinde şirket yönetimlerinin performansı değerlendirilirken, şirket faaliyetleri gerekli görüldüğünde Hazine Kontrolörleri Kurulu ve bağımsız denetim kuruluşlarınca denetlenebilecek." 
   
   
</TEXT>
</DOC>
