<DOC>
<DOCNO> 217457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko36.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB... Fenerbahçe hisseleri yüzde 6.94 düştü... 
</HEADLINE>
<TEXT>

     Fenerbahçe hisseleri üçüncü gün yüzde 6.94 değer yitirdi. 
     Borsa'da işlem görmeye başladığı ilk 4 seansın üçünde tavan yapan ve toplam yüzde 37.14 prim sağlayan Fenerbahçe Sportif A.Ş. hisseleri, bugün 1. Seans'ta yüzde 4.17, 2. Seans'ta yüzde 2.90 geriledi. 
     1.000 lira düşüşle 13.400 liradan kapanan hisselerin günlük değer kaybı, yüzde 6.94 olarak hesaplandı. 
     Beşiktaş A.Ş. hisseleri de yüzde 4.81 gerilerken, Galatasaray A.Ş. hisselerindeki değer kaybı yüzde 0.84 düzeyinde kaldı. 
     
     ÜLKER GIDA YÜZDE 16.15 PRİM YAPTI... 

     Anadolu Gıda ile birleşen Ülker Gıda'nın hisseleri bugün yüzde 16.15 prim yaptı. 
     Ulusal Pazar'da 3 bin 307 lira referans fiyat üzerinden dün serbest marjla işleme açılan Ülker Gıda, bugünkü ilk seansta tavan yaptı. Yüzde 10.56 değer kazanan Ülker Gıda hisseleri, 2. Seans'ta da yüzde 5.06 yükseldi. 
     Ülker Gıda, 650 lira ve yüzde 16.15 artışla günün en çok kazandıran ikinci hissesi oldu. 
     Ülker Gıda Sanayi ve Ticaret A.Ş., şirket hisselerinde meydana gelen olağandışı fiyat ve miktar hareketleriyle ilgili olarak 2. Seans içinde Borsa'ya yaptığı açıklamada, kamuya açıklanmamış özel bir durum bulunmadığını bildirmişti. 
     
</TEXT>
</DOC>
