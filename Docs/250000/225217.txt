<DOC>
<DOCNO> 225217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo01.html </URL>
<DATE> 2004/03/24/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yanal ''Valencia çok güçlü ama yenilmez değil'' 
</HEADLINE>
<TEXT>

     Gençlerbirliği, UEFA Kupası 4. tur rövanş maçında İspanya'nın Valencia takımıyla 25 Mart Perşembe günü yapacağı maçın hazırlıklarını Valencia'da sürdürüyor. 
     Kırmızı siyahlı ekip, maçın oynanacağı Valencia Stadı'nda bu akşam yaptığı antrenmanla Valencia maçı taktiğini denedi. 
     Tüm futbolcuların katıldığı antrenmanda, hepsinin istekli ve neşeli oldukları dikkati çekti. 
     Gençlerbirliği Teknik Direktörü Ersun Yanal, idman öncesi düzenlediği basın toplantısında Valencia'yı çok iyi tanıdıklarını, hemen hemen her gün, her kanalda Valencia'nın maçlarını izlediklerini belirterek, ''Oyundan çok oynadıkları sistem önemli. Her maça çok değişik kadrolarla çıkıyorlar. Ligde çok önemli bir konuma geldiler. Çok geniş bir kadroya sahip oldukları için hem ligi, hem UEFA'yı forze edebiliyorlar. Ancak lige verdikleri önem kadar UEFA'da da kariyer elde etmek için mücadele ediyorlar'' diye konuştu. 
     Ersun Yanal, Gençlerbirliği'nin Avrupa'da çok iyi bir konumda olduğunu ifade ederek, sözlerini şöyle sürdürdü 
     ''Gençlerbirliği'nin Avrupa'da bir çizgisi var. Bu çizgiyi devam ettirmek istiyoruz. Hiçbir zaman skoru korumak amacıyla sahaya çıkmadık. Her maçı kazanmak için mücadele ediyoruz. Valencia da Avrupa'da çok güçlü bir takım. Ancak hiçbir takım yenilmez değildir.'' Yanal, Gençlerbirliği'nin UEFA Kupası'nda, arkasında Türk halkının çok büyük desteğini almasına rağmen Türkiye liglerinde bu desteğin verilmemesinin takımın ligdeki başarısını olumsuz yönde etkilediğini ifade etti. Yanal, ''Gençlerbirliği Türkiye liglerinde yalnız bırakılıyor. Gerekli destek verilmiyor. Şayet liglerde de bu desteği arkamızda görürsek başarılı işler yaparız. Avrupa'da arkamızda bu destek sürdüğü sürece yolumuza devam edeceğiz'' diye konuştu. 
     Gençlerbirliği'nin UEFA Kupası'nda bundan önceki üç turda eledikleri takımlardan, Valencia'nın çok daha güçlü olduğunu bildiren Yanal, ''Valencia bana göre bu kupanın en büyük favorisi. Oyun stili, oyun anlayışı ve hedefleri bakımından çok farklı bir takım. Ancak bu güçlü takım maçtan sonra bizi konuşacak'' dedi. 
     
     ALİ TANDOĞAN'IN GÖRÜŞÜ 

     Futbolculardan Ali Tandoğan da toplantıda yaptığı açıklamada, UEFA Kupası'nın kendileri için çok daha önemli olduğunu belirterek, şöyle konuştu 
     ''Valencia bu maçı alsa, onlar için çok önemli değil. Ancak biz kazanırsak bizim için ve Türkiye için çok önemli olur. Takım arkadaşlarımla yüreğimizi koyup bu maçı kazanacağız.'' Tandoğan, İspanya'da yaşanan terör olaylarına ilişkin de ''Teröre prim vermemek için buradayız'' dedi. 

     
</TEXT>
</DOC>
