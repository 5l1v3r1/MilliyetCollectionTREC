<DOC>
<DOCNO> 208086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun39.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kıbrıs'ın boşuna feda edilmemesi için uğraşıyorum" 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs'ın boşuna feda edilmemesi için uğraş verdiğini ve görüşmeler yaptığını'' söyledi. 
     Denktaş, Kıbrıs konusunda Türkiye'de yapılan çalışmaların Milli Güvenlik Kurulu'nda da gözden geçirilerek, ortaya bir çerçeve çıkarılacağını kaydetti. 
     Cumhurbaşkanı Denktaş Ertan Ersan başkanlığındaki Şehit Aileleri ve Malul Gaziler Derneği yetkililerini kabulünde yaptığı konuşmada, Kıbrıs'ta varolan gerçekler göz önünde bulundurularak görüşmelerin yapılması gerektiğini belirtti. 
     ''Kıbrıs'ta iki devlet, iki millet vardır'' diyen Denktaş, Kıbrıs Türk halkının güvenliğinin sarsılmayacağı bir anlaşma olması gerektiğini vurguladı. 
     Kıbrıs Rum yönetiminin, ''Kıbrıs Rumları Elenizmin bir parçasıdır'' diye meclislerinden yasa geçirdiğine dikkat çeken Denktaş, ''Biz de Türkiye'nin ayrılmaz parçasıyız'' dedi. 
     Cumhurbaşkanı Denktaş, Kıbrıs konusunda Rum yönetiminin masaya hep bir şeyler almak için oturduğunu, bundan dolayı bugüne kadar bir neticeye ulaşılamadığını anlattı. Kıbrıs'ta çözüm için her iki tarafın müşterek görüşü olması gerektiğinin altını çizen Denktaş, Türkiye'nin çözüm için çaba harcadığını ve gerekli temasları sürdürdüğünü belirtti. 
     Şehit Aileleri ve Malul Gaziler Derneği Başkanı Ertan Ersan da Kıbrıs konusunda yürüttüğü politika nedeniyle Cumhurbaşkanı Denktaş'a desteğini dile getirdi. 
     
</TEXT>
</DOC>
