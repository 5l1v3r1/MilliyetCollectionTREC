<DOC>
<DOCNO> 209355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/guncel/gun05.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımlıya 'yavru vatan' umudu 
</HEADLINE>
<TEXT>

   KKTC'de, buprenorfin tedavisinin uygulandığı Pembe Köşk'e gelen gitmek istemiyor 
      AYŞEGÜL AYDOĞAN İstanbul 
   
   Eroin bağımlılığının tedavisinde tüm Avrupa ülkelerinde yıllardır başarıyla uygulanan ancak Türkiye'de yasak olan buprenorfin tedavisi, bağımlıları KKTC'ye yöneltiyor. Türkiye'den, yurtdışında yaşayan Türklerden ve Yunanistan'dan yüzlerce bağımlının başvurduğu Pembe Köşk Uyuşturucu, Alkol, Sigara ve Kumar Bağımlılığı Tedavi ve Rehabilitasyon Merkezi'nde bugüne kadar Türkiye'den 40 bağımlı tedavi gördü. KKTC'nin Nisan 2003'te kapılarını açtığı Kıbrıs Rum Kesimi'nden 20 Rum tedaviden yararlandı. 
   
   Acısız eroin tedavisi 
   Türkiye'de Buprenorfin tedavisine izin verecek yönetmeliğin 1998 yılından beri çıkması bekleniyor. Oysa AB standardı olarak tüm Avrupa'da kullanılan 'acısız eroin tedavisi', KKTC'de iki yıldır uygulanıyor. 
   Buprenorfinin özellikle kriz döneminde etkili olan ilaçlardan biri olduğunu belirten merkez sorumlusu Doç. Dr. Mehmet Çakıcı, klasik tedavilerle 10 - 15 günde zorlukla yatıştırılan eroin krizini bir günde sonlandırdıklarını ve krizin hafif şiddette atlatıldığını söyledi. Bağımlının yoksunluk krizini çok zor atlattığını hatta bu nedenle sıklıkla tedaviyi yarıda kestiğini vurgulayan Çakıcı, "Buprenorfin, krizin tüm semptomlarını yok ediyor. Aynı zamanda kişinin eroin isteğini azaltıyor" dedi. 
   Türkiye'den başvuranların çoğunluğunu 18 - 24 yaş grubu gençlerin oluşturduğunu anlatan Çakıcı, tedavi için ideal sürenin 15 gün olduğunu ancak 3 ay kalanların olduğunu söyledi. 
   
   Aktiviteler eroini unutmasını sağlıyor    MERKEZDE özel bir program uygulanıyor. Sabah 08.30'dan itibaren gün içinde vitray, resim, seramik yapımı, meditasyon gibi etkinlikler, havuzda yüzme gibi spor aktiviteleri yapılıyor. Hafta sonu etkinliklerinde ise dağ yürüyüşleri var. Çakıcı, Gün içinde 2 saat dinlenme süresinin olduğuna da dikkat çekerek, şöyle dedi "Aktiviteler bağımlının eroini unutmasını sağlıyor." 
   
   'Kendi çabamla bırakamadım'    İSMİNİ açıklamayan İstanbullu 22 yaşındaki üniversite öğrencisi bağımlılığı, buprenorfini ve tedavi sürecini şöyle anlattı "Dört yıldır eroin kullanıyorum. Sürekli çok yüksek doz alıyordum. Çevremde ölen arkadaşlarım olunca tedaviye karar verdim. Bir aydır buradayım. Hiç acı çekmeden atlattım. Okulumu dondurup tedavimi uzatmayı düşünüyorum." 
   
   
</TEXT>
</DOC>
