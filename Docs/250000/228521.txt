<DOC>
<DOCNO> 228521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/siyaset/siy02.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların yüzde 85'i 'hayır'cı... 
</HEADLINE>
<TEXT>

   Annan Planı'ndaki değişiklikler, Kıbrıslı Rumların referandumda 'hayır' deme eğilimini artırdı. Son ankete göre Rumların yüzde 84.7'si 'hayır', yüzde 6.6'sı 'evet' diyor 
      Yorgo Kırbaki 

   
   Kıbrıs Rum Kesimi'nde yapılan son ankete göre Kıbrıslı Rumların yüzde 84.7'si Annan Planı'nın öngördüğü çözümü istemiyor ve planı haksız buluyor. Buna karşılık Rumların yaklaşık yarısı, 24 Nisan'daki referandumda oyunu kullanmadan önce, liderleri Tasos Papadopulos ve diğer siyasi partilerin ne diyeceğini bekliyor. 
   Kıbrıs Rum Kesimi ve Yunanistan'da, Bürgenstock görüşmeleri sonrası 1 - 2 Nisan'da 1200 kişinin katılımıyla VPRC şirketinin gerçekleştirdiği ve sonuçları Elefterotipia gazetesinde yayımlanan kamuoyu araştırmasına göre, yüzde 84.7'si Annan Planı'na "hayır" diyen Rumların sadece yüzde 6.6'sı "evet" diyor. Rumların yüzde 50'si referandumda kullanacağı oydan emin. Yüzde 46.1'i de, önce Papadopulos ve diğer siyasi partilerin plan hakkındaki görüşlerini açıklamasını bekliyor. 
   
   'Haksız çözüm' 
   Kıbrıslı Rumların yüzde 91.5'i Annan Planı'nın "haksız bir çözüm" olduğuna inanırken, sadece yüzde 66.5'i Annan Planı'nın içeriği hakkında bilgi sahibi olduğunu dile getiriyor. Rumların yüzde 63.6'sı da, Papadopulos'un Bürgenstock'daki tavrından memnun olduğunu vurguluyor. 
   "Referandumun ertelenmesi ve yeni müzakereler yapılmasının Rum tarafı için ne gibi sonuçlar getireceği" şeklindeki soruyu, araştırmaya katılanların yüzde 42.9'u "Hiçbir şey değişmeyecek", yüzde 20.6'sı "Olumlu olur", yüzde 22.4'ü de "Olumsuz olur" diyerek yanıtladı. 
   Araştırmada Rumların, Annan Planı'nda en büyük sorun olarak gördüğü konular da ele alıındı. Buna göre önemli sorunlar, "güvenlik" yüzde 18.5 "Türkiyeli göçmenler" yüzde 11.7 "çözümün ekonomik yükü" yüzde 10.9 ve "temel hürriyetlerin kısıtlanması" yüzde 10.1 olarak sıralandı. 
   
   Evet - hayır nedenleri 
   Bu arada Yunan gazetesi Elefterotipia, Annan Planı'nın Rumlar açısından olumlu ve olumsuz yönlerini değerlendirdi. Gazetenin yorumunda, "15 yıl sonra tüm derogasyonlar iptal olacak, Türk askerinin büyük kısmı adadan ayrılacak. Ancak ekonomimiz de zarar görecek" denildi. 
   
   'Hayır'cılarda büyük artış    Annan Planı'nda yapılan son değişikliklerin Rum kesimindeki referandumda plana "hayır" deme eğilimini güçlendirdiği ortaya çıktı. Politis gazetesinin 5 - 6 Mart'ta ACnielsen şirketine yaptırdığı ankete katılanların yüzde 47'si, "Annan Planı'nın bugün öngördüklerine yakın bir çözüm için referandumda oyunuz ne olur " sorusuna "hayır", yüzde 19 "evet", yüzde 28 "bilmiyorum" yanıtı vermişti. Fileleftheros gazetesinin RAI Consultants şirketine 2 - 3 Mart'ta yaptırttığı ankete katılan 810 kişiden yüzde 62'si, Annan Planı'nın değiştirilmeden önceki haline "hayır", yüzde 24'ü "evet" oyu vereceğini açıklamıştı. n SEFA KARAHASAN Lefkoşa 
   
   7 bin Rum'dan 'Ohi' yürüyüşü    LEFKOŞA Milliyet 

   24 Nisan'da referanduma sunulacak Annan Planı'na "Ohi" Hayır diyen yaklaşık 7 bin Rum, Lefkoşa'nın Rum tarafındaki Elefterios Özgürlük Meydanı'nda gösteri yaptı. Papazların ön saflarda yer aldığı gösteriye katılanlar, Rumca "Ohi" Hayır pankartları taşıdı. 
   
   
   
</TEXT>
</DOC>
