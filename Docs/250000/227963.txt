<DOC>
<DOCNO> 227963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy07.html </URL>
<DATE> 2004/04/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Westmacott Aralık'ta olumsuz karar çıkarsa hayalkırıklığına uğrarız 
</HEADLINE>
<TEXT>

     İngiltere'nin Ankara Büyükelcisi Peter Westmacott, Aralık ayında Türkiye'nin AB'ye katılım süreci ile ilgili olumsuz bir karar çıkmasının İngiltere için ''büyük hayal kırıklığı olacağını'' belirterek, ''İngiltere hükümeti, her zaman Türkiye'nin AB'ye tam üye olmasını görmek istemiştir'' dedi. 
     Adalet Bakanı Cemil Çiçek ile Westmacott, yaklaşık 9250 hakim ve savcının insan hakları eğitiminin 3. aşamasına geçilmesi dolayısıyla Adalet Bakanlığı'nda basın toplantısı düzenlediler. 
     Basın toplantısında konuşan Westmacott, İngiltere'nin Türk yargısının AB standartlarına kavuşmasına büyük önem verdiğini ve bu eğitimi önemli gördüğünü söyledi. 
     İngiltere hükümetinin, her zaman Türkiye'yi AB'nin tam üyesi olarak görmek istediğini ifade eden Westmacott, yasal düzenlemelerin yanında uygulamanın da önemli olduğunu ve Türkiye'nin bu konularda önemli çalışmalar yaptığını kaydetti. 
     Westmacott, Başbakan Recep Tayyip Erdoğan ve bazı bakanların, bu değişiklikleri Avrupa istediği için değil, Türkiye için yaptıkları yönünde beyanları bulunduğunu anımsattı. 
     Westmacott, bir soru üzerine, bu eğitim çalışmaları ile AB'ye uyum sürecinde büyük ilerlemeler sağlanacağını umut ettiğini, yasalar ile uygulama arasındaki farkların asgariye ineceğini belirti. 
     Bütün bu çalışmaların amacının Kopenhag siyasi kriterlerinde ilerleme sağlamak olduğunu ifade eden Westmacott, ''İngiltere hükümeti, Aralık ayında AB-Türkiye katılım sürecinin başlamasını umut ediyor ve istiyor. Aralık ayında olumsuz bir karar çıkarsa bu İngiltere hükümeti için çok büyük hayalkırıklığı olur '' dedi. 
     
</TEXT>
</DOC>
