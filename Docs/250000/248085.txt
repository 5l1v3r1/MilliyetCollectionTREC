<DOC>
<DOCNO> 248085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy02.html </URL>
<DATE> 2004/06/15/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Derviş "İstihdam sorunlarını yüzde 5 büyüme hızıyla çözemeyiz" 
</HEADLINE>
<TEXT>

     CHP İstanbul Milletvekili Kemal Derviş, Türkiye'nin birikmiş sosyal sorunları ile istihdam sorunlarının yüzde 5 büyüme hızıyla çözülemeyeceğini söyledi. 
     Derviş Mesudiyeliler Derneği'nin düzenlediği, ''Avrupa Birliği ve Türkiye Ekonomisi'' konulu panelde yaptığı konuşmada, Türkiye'nin geçmişten biriken sorunlarının çözülmesi gerektiğini belirterek, bunların çözümü için yüzde 4-5'lik büyüme hızının yeterli olmayacağını söyledi. 
     Türkiye'nin son 30-40 yılın en ağır istihdam sorunuyla karşı karşıya olduğunu ileri süren Derviş, gençlerin umutsuz ve zor durumda bulunduğunu savundu. 
     Derviş, ''Yakalamak istediğimiz gelir ve refah düzeyimizi göz önünde tuttuğumuzda, bize en az yüzde 6-7 ortalama büyüme hızı gerekir. Bunun için ne gerekiyorsa toplum olarak elimizden geleni yapmalıyız'' diye konuştu. 
     Büyüme, üretim ve yatırım olmadan istihdamın olmayacağına işaret eden Derviş, çözümün üretim ile yatırıma dayalı bir istihdam yaratmaktan geçtiğini söyledi. 
     
     MERKEZ BANKASI VE ENFLASYONLA MÜCADELE 
     Derviş Merkez Bankası'nın bağımsızlığı konusuna da değinerek, şunları kaydetti 
     ''Enflasyonu yenecekseniz mutlaka Merkez Bankası'nın bağımsız olması lazım. Bugün bu kadar bağımsız Merkez Bankası olmasaydı son 2 yılda enflasyondaki bu başarıyı kazanamazdık. Uzun vadeli düşündüğümüzde bağımsız Merkez Bankası, fiyat istikrarının, daha sorumlu bir para politikasının teminatıdır.'' Türkiye'nin Avrupa Birliği AB üyeliği konusuna da değinen Derviş, sürecin çok zor işlediğini belirterek, Türkiye'nin AB'ye üye olmasını istemeyenlerin bulunduğunu hatırlattı. 
     ''Türkiye AB'ye girdiğinde AB'nin 5 büyüğü arasında yer alacak. Nüfus olarak en büyük olacağız. Bu Avrupa'daki dengeleri değiştirir. Bunu kabul etmeliyiz'' diyen Kemal Derviş, ''AB Müslümanlık ile barışık olmazsa, bunu kendi bünyesinde taşımayacaksa o zaman gerçek Avrupa olamayacak, gerçekten barışa, dünyaya katkıda bulunan bir medeniyetler dayanışmasının simgesi ve yapısı olamayacaktır'' diye konuştu. 
     Derviş, özelleştirmeye ilişkin olarak da özel girişime dayalı ekonomik faaliyetlerin daha iyi ve etkili olduğunu söyledi. 
     Genelde üretimin özel sektör tarafından yapılmasının daha doğru olduğunu belirten Derviş, ''Ama devlet bunu boş bırakmayacak, düzenleyecek, denetleyecek'' dedi. 
     Derviş, devlet mülkiyetinin özel sektöre geçme sürecinde çok dikkatli olunması gerektiğini belirterek, bunun dürüst ve şeffaf olarak yapılmasının önemine işaret etti. 
     
</TEXT>
</DOC>
