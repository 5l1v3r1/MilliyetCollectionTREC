<DOC>
<DOCNO> 244463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/soneko38.html </URL>
<DATE> 2004/06/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
TOKİ, Kocaeli-Bekirpaşa konutlarını satışa sunuyor... İşte fiyatlar 
</HEADLINE>
<TEXT>

     Toplu Konut İdaresi Başkanlığı TOKİ Kocaeli-Bekirpaşa sınırları içinde yapımına başlanan 682 adet konutu 7-17 Haziran 2004 tarihleri arasında satışa sunacak. 
     TOKİ'den yapılan açıklamaya göre, projede brüt 109.67 metrekare büyüklüğe sahip 168 adet konut, brüt 115.7 metrekare büyüklüğe sahip 140 adet, brüt 72.98 metrekare büyüklüğe sahip 192 adet, brüt 61.12 metrekare büyüklüğe sahip 182 adet olmak üzere toplam 682 adet bulunuyor. 
     Açıklamaya göre konutlar 19.9 milyar lira ile 58.3 milyar lira arasında değişen fiyatlarla satılacak. 
     Proje kapsamında yapılmakta olan konut adedinden fazla başvuru olduğu takdirde, başvuruların tamamlanmasından sonra, başvuruda bulunanların konut alma hakkını ve seçme önceliğini belirlemek üzere, 25 Haziran 2004 tarihinde noter huzurunda ''Konut Alma Hakkı ve Seçme Önceliği Kurası'', konut sayısından daha az başvuru olduğu taktirde sadece ''Konut Seçme Önceliği Kurası'' çekilecek. 
     Konut satın almak için başvuruda bulunanların kendileri, eşleri ve velayetleri altındaki çocukları üzerine Türkiye sınırları dahilinde tapuda kayıtla bağımsız konutlarının bulunmaması, bu kişilerin daha önce TOKİ'den bir konut satın almamış olmaları ve yine TOKİ'den kredi almamış olmaları şartları aranacak. Bir hane halkı adına, yani kişinin kendisi, eşi ve velayeti altındaki çocukları adına yalnızca bir adet başvuru yapılabilecek. 
     
     ÖDEME ŞEKLİ 
     Projeden faydalanmak isteyenler 7-17 Haziran tarihleri arasında Ziraat Bankası Yetkili Şubeleri'ne başvurarak, 2 milyar lira tutarındaki başvuru bedelini ödeyecek, satın alma talep ve yüklenim belgesini imzalayacaklar. 
     Kura sonucunda satın alma hakkı kazananlar, proje üzerinden konut seçimini 6-29 Temmuz 2004 tarihleri arasında Konut Alma Hakkı ve Seçme Önceliği Kurası ile belirlenen sıralamaya göre gerçekleştirilecek. 
     Seçimini yapan konut alıcıları tercih ettikleri yüzde 10, yüzde 20 veya yüzde 25 peşinat bedelinden başvuru bedeli düşüldükten sonra kalan peşinat bedelini 7-30 Temmuz 2004 tarihleri arasında yatırarak, sözleşmesini imzalayacaklar. 
     Borç bakiyesi aylık taksitler halinde yüzde 10 peşinatlı seçenekte 96 ay, yüzde 15 peşinatlı seçenekte 108 ay, yüzde 25 peşinatlı seçenekte 120 ay boyunca ödenecek. Borç bakiyesi ve aylık taksitler her yılın Ocak ve Temmuz aylarında olmak üzere yılda 2 kez, bir önceki 6 aylık dönemdeki memur maaş artış oranına göre artırılacak. 
     
</TEXT>
</DOC>
