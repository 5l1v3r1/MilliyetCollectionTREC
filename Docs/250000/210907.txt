<DOC>
<DOCNO> 210907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur16.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de donarak ölen öğrencinin evinde yas 
</HEADLINE>
<TEXT>

     Ümraniye'nin Yenidoğan Beldesi'nde okul çıkışı donarak ölen ve cesedi bir dere yatağında bulunan 8 yaşındaki Atalay Kemaloğlu'nun babası, okul yönetimini suçladı. 
     Ayşe Çarmıklı İlköğretim Okulu'ndan karnesini alıp çıktıktan sonra kestirme yoldan evine dönerken tipiye yakalanması sonucu donarak hayatını kaybeden Atalay Kemaloğlu'nun ailesi, Yenidoğan Paşaköy Mevlana Mahallesi Göztepe Sokak Kardeşler Apartmanı'ndaki evlerinde büyük üzüntü yaşıyor. 
     Yenidoğan Belediye Başkanı Zarif Arslan ve Atalay'ın öğrenim gördüğü Ayşe Çarmıklı İlköğretim Okulu'nun Müdürü Sabri Çolak, 3 ay önce Erzurum'un Pasinler İlçesi'nden İstanbul'a gelen Kemaloğlu ailesini ziyaret ederek, ''başsağlığı'' diledi. Okul Müdürü Çolak, İl Milli Eğitim Müdürü Ömer Balıbey'in de ''başsağlığı'' mesajını baba İlbey Kemaloğlu'na iletti. 
     Üzgün baba Kemaloğlu ise ziyaret sırasında okul müdürü Sabri Çolak'a sitem ederek, ''Benim çocuğumu niye bıraktınız '' diye sordu. 
     Çocukları Kaan, Muhammed Aziz ve Atalay'ı önce evlerine daha yakın olan Paşaköy İlköğretim Okulu'na yazdırmak istediğini, ancak okulun çocuk başına 90 milyon lira para istemesi üzerine buraya gönderemediğini anlatan baba Kemaloğlu, bu nedenle uzakta olan Ayşe Çarmıklı İlköğretim Okulu'na kayıt ettirdiğini bildirdi. 
     3 çocuğunun Yenidoğan Belediyesi'nin tahsis ettiği servis otobüsüyle okula gidip geldiklerini kaydeden İlbey Kemaloğlu, şöyle konuştu 
     ''Öğretmen sorumsuzca davranmış. Yoksa ben hamal gibi çocuğumu taşır, eve getirirdim. 1'nci sınıfa giden Muhammed Aziz'i öğretmeni, 5'nci sınıftaki ağabeyi Kaan'a emanet etmiş. Onları da komşular eve ulaştırdı. Biri üşümüş, diğeri bitkin haldeydi. Allah onları bana bağışladı.'' Kemaloğlu, Atalay'ın çok çalışkan olduğunu, kardeşleri televizyon seyrederken ders yaptığını ifade ederek, ''8 yıl eğitim mecburi. Ama 90 milyon lira vermeyince okula kaydetmiyorlar...'' dedi. 
     Oğlunun karnesini görmediğini vurgulayan baba Kemaloğlu, maddi durumlarının iyi olmadığını, ancak kesinlikle yardım kabul etmeyeceklerini ve çocuklarını her türlü işi yaparak kendi gücüyle yetiştireceğini sözlerine ekledi. 
     
     BELEDİYE BAŞKANI VE MÜDÜRÜN GÖRÜŞÜ... 
     Yenidoğan Belediye Başkanı Arslan da, okul ile Atalay'ın evinin arasında 3.5 kilometre mesafe olduğunu ve belediyenin bir otobüsüyle 3 okula servis yaptıklarını anlatarak, Ayşe Çarmıklı İlköğretim Okulu'nda da akşam çıkan öğrencilerin saat 17.20'de servisle alındığını bildirdi. 
     Arslan, karnelerin erken verilmesi nedeniyle öğrencilerin servis saatinden önce okuldan çıktıklarını kaydetti. 
     Okul Müdürü Sabri Çolak ise bir ihmal olmadığını savunarak, karnelerini alan öğrencilerden servisi olanların araçlarıyla, diğerlerinin de beklemeden dağıldığını söyledi. 
     
</TEXT>
</DOC>
