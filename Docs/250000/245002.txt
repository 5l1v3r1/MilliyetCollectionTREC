<DOC>
<DOCNO> 245002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko27.html </URL>
<DATE> 2004/06/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ersin Özince IMF Heyeti, orta vadeyi paylaşmak istedi 
</HEADLINE>
<TEXT>

     Türkiye Bankalar Birliği Başkanı Ersin Özince, Türkiye Masası Şefi Rıza Moghadam başkanlığındaki IMF heyetiyle yaptıkları görüşmede, IMF'nin kendileriyle daha çok orta vadeyi paylaşmayı istediğini söyledi. 
     Moghadam başkanlığındaki IMF Heyeti'nin Türkiye Bankalar Birliği yöneticileriyle gerçekleştirdiği görüşme sona erdi. 
     Özince, basına kapalı olarak 2 saate yakın süren görüşmenin ardından yaptığı açıklamada, heyetin, bugün ilk temasları olduğu için IMF heyetinin daha çok kendilerini dinlediğini belirterek, ''Fakat benim açımdan değişik olan IMF heyeti bizimle daha çok orta vadeyi paylaşma isteğini söyledi. Ben Bankalar Birliği'nde bu görüşmelere katıldığım dönemde ilk defa orta vadeli gelişmeleri konuşmuştuk. Muhtemel düşüncelerimizi görüştük.'' Özince, bunun çok pozitif olduğunu belirterek, şunları kaydetti 
     ''Biz geçmişte hep kısa vadeyi konuşmuşuzdur. İşte şu aşama aşılacak mı Şu sıkıntı çözülecek mi Şimdi bir miktar daha orta vadeyi konuştuk. Yakın geçmişte finansal piyasalarda yaşanan dalgalanmalarla ilgili değerlendirmelerimizi de konuştuk. Ama bunlardan dolayı da orta vadeli değerlendirme yapma hususu geri kalmadı. Onun önemini çizmek istiyorum.'' 
     
     DİNLEMEYİ TERCİH EDİYORLAR 

     IMF heyetinin görüşlerini bildirip bildirmediğinin sorulması üzerine Özince, heyetin genellikle görüşlerini söylemediklerini ve dinlemeyi tercih ettiklerini kaydetti. 
     Özince, ''Onlar, genelde bizi dinlerler, ama tabii ki görüşlerini en azından Türkiye'nin finansal sisteminin, bankacılık sisteminin, bankacılık sektörüyle ilgili konulardaki gelişmelerin nasıl olması gerektiğini söylerler. O da genel olarak uluslararası kabul görmüş iyi örneklerde olduğu gibi, daha ziyade AB normları doğrultusunda tanımlıyoruz onu, sektörün kurallarının ve standartlarının gelişmesinin o yönde olmasını arzu ettiklerini biliyoruz'' diye konuştu. 
     
     BANKACILIK DIŞINDA KONUŞMAKTAN KAÇINIRIZ 

     Ersin Özince, IMF ile 2005 sonrasında ilişkilerin devamına ilişkin olarak, ''Bankalar Birliği'nde hakim olan görüş, sayın Başbakan'ın da, sayın Babacan'ın da açıkladığı şekilde IMF ile temasın uygun bir şekilde, Türkiye'ye yararlı olacak şekilde gerekli düzeyde devam etmesi yolundadır'' dedi. 
     Bir gazetecinin, Başbakan Recep Tayyip Erdoğan'ın IMF ile ilgili dünkü açıklamalarının görüşmede gündeme gelip gelmediğini sorması üzerine Özince, bu konunun gündeme gelmediğini söyledi. Özince, ''Biz de, onlar da özellikle bankacılık dışındaki konuları konuşmaktan kaçınırız'' dedi. 
     
     BDDK'DAN SÜRE TALEBİNDE BULUNDUK 

     IMF'nin, Bankacılık Yasa Tasarısı Taslağı ile ilgili değerlendirmelerini sorduğunu ifade eden Özince, şunları söyledi 
     ''Biz de henüz değerlendirme yaptığımızı ve yaptığımızda BDDK'ya ileteceğimizi söyledik. Ama bizim inancımızı da BDDK'ya iletmiş olduğumuz daha önceki görüşlerimizde belirttiğimizi söyledik. Mevcut Bankalar Kanunu'nun, Avrupa kriterlerine, ülkemiz gerçekleri dikkate alındığında yeterince yaklaştırıldığı kanaatindeyiz ve yeni bir değişiklikle ilgili de BDDK ile temaslarımız son derece olumlu ve paylaşımlı bir şekilde sürmekte.'' BDDK'nın gönderdiği taslağı şu anda incelediklerini, bunun için bir süre talep ettiklerini ifade eden Özince, ''Kanaatimizi oluşturup BDDK'ya ileteceğiz. Bu hafta sonuna kadar süremiz vardı, onun çok yetersiz olduğunu dikkate alarak birkaç hafta daha süre talebinde bulunduk'' dedi. 
     
     IMF İLE 2005 SONRASI İLİŞKİLER 

     Özince, ''Bankalar Birliği olarak IMF ile 2005 sonrasında ilişkilerin sürmesine yönelik kendilerine bir fikir verdiniz mi '' sorusu üzerine, şunları kaydetti 
     ''Hayır. IMF ile görüşmelere taraf olmadığımız için nasıl sürmesi gerektiğine dair de bizim bir düşüncemiz olamaz. Ama, Bankalar Birliği'nde hakim olan görüş sayın Başbakan'ın da açıkladığı şekilde, sayın Babacan'ın da açıkladığı şekilde IMF ile temasın uygun bir şekilde, Türkiye'ye yararlı olacak şekilde gerekli düzeyde devam etmesi yolundadır.'' Bir soru üzerine, mevduat garantisinin 50 milyar liraya ineceğini anımsatan Ersin Özince, 50 milyar liraya inişin bankacılık sistemi, Türk ekonomisi, tasarrufçusu ve vergi mükellefi için çok önemli bir sağlıklılık getireceğini, çünkü rekabetin daha öne çıkacağını kaydetti. 
     
     TÜPRAŞ 

     Ersin Özince, bir soru üzerine, TÜPRAŞ ihalesi ile ilgili iptal kararının IMF ile görüşmelerinde gündeme gelmediğini kaydetti. 
     Özince, ''Bankacılık dışındaki konuları ne onlar bize sorar, ne de biz onlarla açar konuşuruz'' diye konuştu. 
     Ersin Özince, Türkiye Bankalar Birliği Başkanı olarak bu konuda kendisinin bir görüşü olmadığını söyledi. 
     IMF heyeti, Türkiye Bankalar Birliği ile görüşmesinin ardından, Yabancı Sermaye Derneği YASED yöneticileri ile yemekte biraraya geldi. 
     
</TEXT>
</DOC>
