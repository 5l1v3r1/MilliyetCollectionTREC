<DOC>
<DOCNO> 227935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko28.html </URL>
<DATE> 2004/04/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Vakfıbank'ın özelleştirilmesinde 2005'in ilk yarısı hedefleniyor 
</HEADLINE>
<TEXT>

     Vakıfbank Genel Müdürü Aziz Ahmet Kacar, Banka'nın özelleştirilmesi için hedefin 2005'in ilk yarısı olduğunu açıkladı. 
     Polis Bakım ve Yardım Sandığı POLSAN ile Vakıfbank arasındaki protokol imza töreninin ardından gazetecilerin özelleştirme konusundaki sorularını yanıtlayan Vakıfbank Genel Müdürü, özelleştirmeyle ilgili strateji ve yol haritasının belli olduğunu hatırlattı. 
     Ancak Dünya Bankası'na ifade edilenin, bir değerleme yapılacağı ve strateji ile ilgili yasal bilgilerin verileceği olduğunu söyleyen Kacar, bunun da Haziran sonuna kadar yapılacağını belirtti. 
     Vakıfbank'ın özelleştirilmesi için yol haritasının çizildiğini kaydeden Kacar, hukuken mümkünse Vakıflar Genel Müdürlüğü'nün hisselerinin, bu mümkün değilse Sandığa ait hisselerin halka arz edileceğini ve hedefin 2005 ilk yarısı olduğunu açıkladı. 
     Kacar, bu tarihe kadar çok zaman bulunduğunu ve gelecek yıl yapılacak 2004 genel kurulunda bu konunun ele alınacağını belirtti. 
     
     MEVDUAT GARANTİSİ 

     Mevduat garantisinin kalkışı ile birlikte kamu bankalarına bir mevduat kayması yaşanıp yaşanmayacağı konusunda da Kacar, ''Eğer böyle olsaydı bugüne kadar çıkardı. Ben en ufak bir değişiklik beklemiyorum'' dedi. 
     50 milyar lira üzerindeki mevduatın çok küçük bir bölüm olduğunu ve bu rakamın mevduat sahiplerinin büyük bölümünün kapsadığını ifade eden Kacar, ''Dolayısıyla kamu bankalarına bir kayma beklemiyorum'' diye konuştu. 
     
     DÜNYA BANKASI KREDİSİ 

     Dünya Bankası'nın mali sektör kredisinin serbest bırakılması için durumun netleşmesi gerektiğinin hatırlatılması üzerine de Kacar, ''Durumun netleşmesi gerekmiyor. Dünya Bankası'nın bizden istediği tek şu var, değerleme ve bankanın hukuki yapısıyla ilgili rapor. Başka bir şey yok. Yani hukuki olarak Vakınbank'ın özelleştirilemeyeceğini ortaya koyduğunuz zaman Dünya Bankası, başka bir banka, başka bir makam kim ne diyebilir ki '' dedi. 
     
     BANKA'NIN KARI 

     Banka'nın 2003 yılı brüt karının 770 trilyon lira net karının ise 231 trilyon lira olduğunu açıklayan Kacar, prooblemli kredilere yüzde 100 karşılık ayırılması nedeniyle net karın düşük göründüğünü ifade etti. 
     
     TÜKETİCİ KREDİLERİ 

     Tüketici kredilerine artan talebi de değerlendiren Kacar, tüketici kredilerindeki artışın riskinin enflasyonu körüklemesi olduğunu, ancak Türkiye'de böyle bir durumun olmadığını, kredilerin daha çok üretimi artıran bir etkisi bulunduğunu söyledi. 
     Ancak, kredi alanların ödeme kabiliyetlerinin üzerine çıkmamalarının önemli olduğuna dikkat çeken Kacar, Türkiye'de bankaların bu konuda tecrübeli olduğunu hatırlatti. 
     
     BANKACILIK YASASI 

     Bankacılık yasa tasarısındaki sahiplik konusuna da değinen Kacar, sektörün uluslararası piyasalarda itibar kazanabilmesi için sahiplikle ilgili bir tartışmanın yanlış olduğunu belirterek, ''Sahiplik konusunun çok tartışılmasına taraf değilim'' değerlendirmesinde bulundu. 
     
     POLİSLERE VAKIFBANK KREDİ KARTI 

     Öte yandan, Polsan üyelerine yönelik olarak hazırlanan ''Poli Nom'' logolu kredi kartları için Polsan ve Vakıfbank arasında bir protokol imzalandı. 
     Protokole, Emniyet Genel Müdürü Gökhan Aydıner, Vakıfbank Genel Müdürü Kacar ve Polis Bakım ve Yardım Sandığı Yönetim Kurulu Başkanı İbrahim Selvi imza koydu. 
     İmza töreninde konuşan Kacar, imzalanan anlaşma ile Vakıfbank'ın bir nevi polis bankası haline geleceğini ifade ederken, Ankara Emekililik ve Polsan üyesi polislerle birlikte yaklaşık 700 bin kişiye bu kredi kartlarından verilmesinin hedeflendiğini kaydetti. 
     Kacar, Vakıfbank'ın şu anda 1.6 milyon kredi kartı müşterisi bulunduğunu kaydetti. 
     Gökhan Aydıner de Vakıfbank'a Emniyet Teşkilatına gösterdiği ilgiden dolayı teşekkür ederken, Ankara Sigorta ve Polsan'ın kendilerine gerekli olan bankaya kavuştuklarını kaydetti. 
     
     POLİNOM KREDİ KARTININ AVANTAJLARI 

     ''Poli Nom'' logolu kredi kartları için Polsan üyelerinin müracatı gerekmeyecek, kefil istenmeyecek. 
     Kredi kartının limiti asgari 500 milyon TL olacak, cari faiz oranı üzerinden yüzde 0.75 daha düşük faiz oranı uygulanacak. 
     Taksitli alışverişin de yapılabileceği ''Poli Nom'' logolu kart için kart ücreti alınmayacak. 

     
</TEXT>
</DOC>
