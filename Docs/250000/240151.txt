<DOC>
<DOCNO> 240151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/ekonomi/eko03.html </URL>
<DATE> 2004/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazhar Zorlu'ya statta veda 
</HEADLINE>
<TEXT>


Mazhar Zorlu Holding'in kurucusu Mazhar Zorlu vefat etti. Bir dönem Altay'ın başkanı olan Zorlu için Alsancak Stadı'nda tören düzenlenecek 

İZMİR DHA 

Cumhuriyet'le yaşıt, Türk sanayinin öncülerinden Mazhar Zorlu 81 , önceki gece kalp krizi geçirerek yaşamını yitirdi. Türkiye'de plastik sektörünün babası olarak anılan, futbol oynayıp uzun yıllar Altay Spor Kulübü'nü de yöneten, ödediği vergi ve ihracat rakamlarıyla çok kez ödüle layık görülen Zorlu'nun cenazesi bugün Alsancak Stadı'nda düzenlenecek törenin ardından toprağa verilecek. İşadamları Kemal ve Nafiz Zorlu'nun babası olan Mazhar Zorlu, 1959'da kurduğu Ege Yıldız'la Mazhar Zorlu Holding'in temelini attı. 

Hayırsever işadamı 
Başta Milli Prodüktivite Merkezi olmak üzere çeşitli kuruluşlar tarafından birkaç kez 'Yılın İşadamı' seçildi. Sporla da ilgilenen Zorlu, Muhafız Gücü, Beylerbeyi ve Beykoz Kulüpleri'nde futbol oynadı, Altay Spor Kulübü Başkanlığı yaptı. Bir dönem Futbol Federasyonu Başkanlığı görevini yürüten Mazhar Zorlu hayırseverliğiyle de tanınıyordu. 
Zorlu, İl Fakirleri Koruma ve Yardımlaşma Derneği'ni kurdu, Rotary, ESİAD, TÜSİAD, Ticaret ve Sanayi Odaları gibi dernek ve kuruluşların yönetim kurullarında görevler aldı. 
Zorlu, birçok sosyal amaçlı yardım dernekleri ve eğitimle ilgili vakıfların kurucuları arasındaydı. En son yaptırdığı Mazhar Zorlu Anadolu Teknik ve Plastik Endüstri Meslek Lisesi, Türkiye'nin bu sektördeki ilk eğitim kurumu oldu. Alsancak'ta sahibi olduğu Ege Palas Oteli'nin yapımı sırasında SİT Yasası'na muhalefetten hapse mahkum olan Mazhar Zorlu, 144 günlük infazı sağlık sorunu nedeniyle Atatürk Devlet Hastanesi'nde tamamladı. 


</TEXT>
</DOC>
