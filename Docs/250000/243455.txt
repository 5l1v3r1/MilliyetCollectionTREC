<DOC>
<DOCNO> 243455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/axspo02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırada Karkouri var 
</HEADLINE>
<TEXT>


Galatasaray, PSG'de forma giyen Faslı yıldızın transferi için düğmeye bastı. Bonservisi elinde bulunan 28 yaşındaki savunma oyuncusunun yıllık 1.6 milyon dolar istediği belirtildi 

CÜNEYT KARAKAYA 


İknaya çalışıyorlar 
TRANSFER çalışmalarını büyük bir hızla sürdüren Galatasaray, Vladimir Iviç'ten sonra rotasını Faslı savunma oyuncusu Talal El Karkouri'ye çevirdi. Fransa'nın Paris Saint Germain takımında forma giyen 28 yaşındaki tecrübeli oyuncunun bonservisinin elinde olduğu, Sarı - Kırmızılı kulüpten yıllık 1.6 milyon dolar istediği öğrenildi. Yönetimin bu ücreti aşağıya çekmeye çalıştığı, Faslı oyuncunun ikna edilmesi halinde imzanın atılacağı belirtildi. 

Peşinat gönderildi 
BEŞİKTAŞ'IN da gündeminde bulunan Partizan kaptanı Iviç ile el sıkışan Galatasaray yönetiminin bu oyuncuya ilk peşinatı gönderdiği ifade edildi. Yönetici Fatih Gökşen'le yaptığı pazarlıklarda para garantisi isteyen Sırp futbolcuya 400 bin Euro'nun gittiği ve iki taraf arasında hiçbir problemin kalmadığı kaydedildi. Bu arada Iviç'in bugün Türkiye'ye gelerek sözleşme imzalaması bekleniyor. 

Gürsoy'dan müjde 
İKİNCİ Başkan ve Futbol Şubesi Sorumlusu Ergun Gürsoy, pazartesi gününden itibaren transfere resmiyet kazandıracaklarını söyledi. Gürsoy, kesinlik kazanmadığı için şu an yaptıkları çalışmalar hakkında bilgi veremediklerini belirtti, "Önümüzdeki hafta birkaç transfere noktayı koyacağız. İmza aşamasına gelmeden kesinlikle açıklamada bulunmayacağız" ifadelerini kullandı. 

Giray Bulak kızgın 
DENİZLİSPOR Teknik Direktörü Giray Bulak, Çağdaş'ı transfer etmek isteyen Galatasaray'ın izlediği politikanın bıkkınlık verici olduğunu söyledi. Bulak, "Hem Çağdaş'ın, hem bizim kafamızı karıştırıyorlar. Her gün karşımıza yeni şartlarla geliyorlar. Artık parayı basan Çağdaş'ı alır. Son sözümüz bu. Galatasaray'dan da futbolcu istemiyoruz" diye konuştu. 

Personel güç durumda 
FLORYA Metin Oktay Tesisleri personelinin yaklaşık iki buçuk yıldan bu yana zam alamadıkları için zor durumda kaldıkları öğrenildi. Mehmet Cansun'un, başkan olduğu dönemde personele zam yapma sözü verdiği ancak bu sözünü tutamadığı, daha sonra ise Özhan Canaydın'ın başkanlık yaptığı iki dönem içerisinde herhangi bir artırıma gitmediği belirtildi. 




</TEXT>
</DOC>
