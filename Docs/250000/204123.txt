<DOC>
<DOCNO> 204123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun08.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin elinde radyasyon bombası var mı 
</HEADLINE>
<TEXT>

     El Kaide terör örgütünün elinde radyasyon bombası bulunduğundan şüphelenildiği ve örgütün insanların toplu olarak bulunduğu yerlere saldırı hazırlığı içinde olduğu belirtildi. 
     Haberi veren NBC News, kaynak olarak resmi makamları gösterdi. Yetkililer, ''radyasyon bombası'' hakkında ayrıntılı bilgi vermezken, uzmanlar, ''bu tür bombaların 800 metre çapındaki bir alana radyoaktif madde yaydığını'' söyledi. Uzmanlar, ''Bu bombalar, sanıldığı kadar öldürücü olmamakla birlikte, halk kitleleri üzerinde psikolojik açıdan müthiş yıkıcı tesir yapar, korku ve paniğe sebep olur'' diye konuştu. 
     Öte yandan ABD Savunma Bakanlığı, başta New York ve başkent Washington DC olmak üzere, hassas bölgeler üzerindeki askeri devriye uçuşlarını artırdı. 
     Resmi yetkililer, hassas havaalanlarının başında New York'un Newark havaalanının geldiğini de açıkladı. 
     Bu arada Amerikalı sivil güvenlik görevlilerinin, sadece iç hat seferi yapan uçaklara değil, uluslararası sefer yapan uçaklara da yerleştirildiği ifade edildi. 
     Amerikalı yetkililer, ABD ve Amerikan hedeflerine yönelik son saldırı planlarının, bizzat Usame Bin Ladin ve yardımcısı Eymen El Zevahiri tarafından onaylandığına dair istihbarat bilgileri elde edildiğini de söyledi. 
     ''El Kaide'nin, örneğin Virginia eyaletinin 2 bin nüfuslu küçük bir kasabası olan Tappahannock ile yakından ilgilendiğini'' kaydeden aynı kaynaklar, ''örgütün böylece Amerikalılara, küçük kasabalarda yaşayanların bile terörden masun olmadığı mesajını vermek istediğini'' vurguladı. 
     Terörle mücadele uzmanlarından Roger Cressey, NBC'ye yaptığı açıklamada, ''teröristlerin hedef listesindeki kentlerin başında New York, Los Angeles ve Las Vegas'ın bulunduğunu'' kaydetti. 
     Diğer hedefler içinde ise nükleer tesisler, barajlar ve Alaska'daki Valdez petrol tesisleri yer alıyor. 
     
</TEXT>
</DOC>
