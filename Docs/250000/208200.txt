<DOC>
<DOCNO> 208200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur29.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelin almaya giderken karakolluk oldular... 
</HEADLINE>
<TEXT>

     Manisa'nın Gördes İlçesi Kıran Köyü'nde, gelin almaya giden konvoyun önünü keserek para isteyen gençler ile konvoyda bulunanlar arasında kavga çıktı, 8 kişi gözaltına alındı. 
     Alınan bilgiye göre, Kula İlçesi Bayrampa Köyü'nden Gördes'in Kıran Köyü'ne gelin almaya giden konvoyun önü, köy girişinde para isteyen gençler tarafından kesildi. Gençler ile konvoydakiler, para miktarı konusunda tartışmaya başladı. Tartışmanın kavgaya dönüşmesi üzerine, konvoyda bulunan damadın kardeşi uzman çavuş Murat A, kavgayı yatıştırmak için silahıyla havaya ateş etti. 
     Çevrede bulunanların araya girmesiyle kavga yatıştırılırken, olay yerine gelen jandarma, silah kullanan Murat A, konvoyda bulunan Mehmet Ali K, İbrahim E, Abdullah G. ile gençlerden Abdullah U, İsmail A, Mehmet K. ve Mustafa G'yi gözaltına aldı. 
     
</TEXT>
</DOC>
