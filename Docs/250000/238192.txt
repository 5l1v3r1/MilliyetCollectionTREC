<DOC>
<DOCNO> 238192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo30.html </URL>
<DATE> 2004/05/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Youla ve Deniz'e resmi bir teklif yok 
</HEADLINE>
<TEXT>

     Kulüpler Birliği Başkanı Cemal Aydın, Türkiye Futbol Ligleri'nde son haftalarda yer alan olaylarla ilgili olarak, ''Hatayı veya hataları belirli kişilere yükleyemeyiz'' dedi. 
     Devlet Bakanı ve Başbakan Yardımcısı Mehmet Ali Şahin ve kulüp temsilcilerinin katıldığı toplantı sonrasında basın mensuplarına açıklamalarda bulunan Cemal Aydın, futbol içindeki tüm kurum ve kurulların bu konularda görevli olduğunu vurgulayarak, ''Başkan, yönetici ve sporcu olarak hepimiz bu görevin içindeyiz ve sorumluyuz. Kamu vicdanı yaralanmıştır. Umarım bunu rahatlatırız'' diye konuştu. 
     Aydın, teknik direktörleri Rıza Çalımbay ile ilgili bir soruyu da, ''Teknik direktörümüzle problemimiz yok. Herkes görevinin başında'' diyerek yanıtladı. 
     Gençlerbirliği Kulübü Başkanı İlhan Cavcav da toplantıyla ilgili olarak, ''Toplantıda Türkiye Liglerinde istenmeyen şeylerin olduğu ve bunlara dikkat edilmesi gerektiği belirtildi. Yöneticiler olarak bundan hepimiz sorumluyuz'' dedi. 
     Son günlerde basında Deniz ve Youla'nın transferleriyle ilgili çıkan haberler için de Cavcav, ''Her iki futbolcu için de resmi birşey yok. Hatta Fenerbahçe Kulübü Başkanı Aziz Yıldırım ve teknik direktör Christoph Daum bile Deniz ile ilgilenmediklerini bana söylediler. Ayrıca şu da bir gerçektir ki bizde kalmak istemeyen futbolcu varsa göndeririz'' diye konuştu. 
     Cavcav, Serkan'ın transferi için Beşiktaş'ın da devrede olduğu, ancak Fenerbahçe ile anlaştıklarının hatırlatılması üzerine, Beşiktaş Kulübü'ndeki başkanlık konusundaki gelişmelerden dolayı Fenerbahçe ile temasa geçtiklerini söyledi. 
     
</TEXT>
</DOC>
