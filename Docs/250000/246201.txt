<DOC>
<DOCNO> 246201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun36.html </URL>
<DATE> 2004/06/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Irak'ta kaçırılan 7 Türk basına gösterildi 
</HEADLINE>
<TEXT>

     Associated Press Televizyonu'nun elde ettiği bir video kasette, Irak'ta Amerikalılarla çalıştığı için kaçırıldığı öne sürülen 7 Türkün görüntüleri yayımlandı. 
     AP'nin haberine göre, kasette, 3 rehinenin maskeli silahlı kişilerce kuşatılmış görüntüleri bulunuyor. 
     Kasette, yere çömelmiş haldeki 3 rehine, pasaportlarında fotoğraflarının bulunduğu sayfayı gösterirken görünüyor. 
     Diğer 4 rehinenin de ayrıca gazetecilere gösterildiği bildirildi. 
     Kasette, 3'ü silahlı, maskeli 6 kişi rehinelerin arkasında dururken, bazı direnişçilerin eski Irak bayrağı taşıdığı gözleniyor. 
     Maskeli adamlardan biri, ''Müslüman Türk halkını, işgal güçleriyle çalışmayı reddederek, içinde bulundukları krizde Iraklı Müslüman kardeşlerinin yanında olmaya çağırıyoruz'' diyor. 
     Iraklı direnişçi, ''Ayrıca işgal güçleriyle çalışan şirketlerden de, rehinelerin serbest bırakılması için, anlaşmalarını iptal etmelerini ve Irak'taki personellerini çekmelerini istiyoruz'' ifadesini kullanıyor. 
     
     Kim kaçırdı 

     AP'nin haberinde, 7 Türkü ''Birleşik Irak Silahlı Direnişi'' adlı bir grubun kaçırdığı bildirildi. 
     Habere göre, görüntülerin eşliğinde okunan açıklamada 7 Türkün nasıl kaçırıldığı belirtilmedi. 
     ''Türklerin Irak'taki işgal güçlerinin çıkarlarına hizmet ettikleri için kaçırıldığı'' ifade edilen açıklamada, ''Amerikalılarla anlaşmalarını iptal etmeyen ve personelini çekmeyen şirketler, Irak direnişinin hedefi olacaktır'' tehdidinde bulunuldu. 
     
</TEXT>
</DOC>
