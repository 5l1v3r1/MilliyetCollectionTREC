<DOC>
<DOCNO> 242008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sontur15.html </URL>
<DATE> 2004/05/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mersin'de su kuyularında petrol sızıntısı iddiası... Halk eylem yaptı... 
</HEADLINE>
<TEXT>

     Mersin'de, Karaduvar mahallesi sakinleri, sebze yetiştirdikleri alanları sulamak amacıyla kullandıkları kuyulara, petrol sızıntısına neden oldukları iddiasıyla dolum tesislerinin kaldırılması için eylem yaptı. 
     Karaduvar Mahalle Muhtarlığı binası önünde toplanan vatandaşlar, sloganlar atarak dolum tesislerinin kaldırılmasını istediler. 
     Mersin'in Akdeniz Belediye Başkanı Kenan Yücesoy, eylem sırasında yaptığı açıklamada, bölgede faaliyet gösteren tesislerde inceleme başlatıldığını söyledi. 
     Yasaların verdiği yetki çerçevesinde üzerine düşen görevi yerine getireceğini ifade eden Yücesoy, şöyle konuştu 
     ''Bugüne kadar neden önlem alınmadığını araştırıyoruz. Bölgede faaliyet gösteren bütün firmaların, yasal zorunluluklarını yerine getirmesi için gerekeni yapacağım. Firmaların, büyük eksiklikleri var. Bu eksikliklerin giderilmesi ve insanların tehlike altında yaşamamaları için gayret göstereceğim.'' Mahalle Muhtarı Habip Hazar da, bölgedeki fabrikaların, rafinerilerin ve LPG dolum tesislerinin halk sağlığını tehdit ettiğini savundu. Hazar, yetkililerin bir an önce gereken tedbirleri almalarını istedi. 
     Mahalle sakinleri, daha sonra sloganlar atarak muhtarlık binası önünden ayrıldı. 
     Bu arada, sebze yetiştirilen alanların sulanması amacıyla kullanılan kuyularda petrol sızıntısı olduğu yönünde vatandaşların şikayet üzerine, Mersin Valiliği, bir süre önce inceleme başlatmıştı. 
     
</TEXT>
</DOC>
