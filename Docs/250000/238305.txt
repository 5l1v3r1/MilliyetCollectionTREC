<DOC>
<DOCNO> 238305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/spor/spo01.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman'dan hodri meydan 
</HEADLINE>
<TEXT>


Beşiktaş'ta Olağanüstü Kongre'de başkanlık için yarışacak olan Fikret Orman iddialı açıklamalar yaptı, "Kulübün bana ihtiyacı var. Ufku ve bilgisi geniş, çalışkan ve cesur bir yönetimle geliyorum" dedi 

ORHAN YILDIRIM 


Medya önüne çıktı 
BEŞİKTAŞ Kulübü'nün 30 Mayıs'ta yapılacak Olağanüstü Genel Kurulu'nda başkanlık için yarışacak olan Fikret Orman dün basın toplantısı düzenledi. İddialı açıklamalar yapan Orman, Beşiktaş'ın ihtiyaç duyduğu adayın kendisi olduğunu söyledi. Orman, "Ufku ve bilgisi geniş, çalışkan ve cesur bir yönetimle geliyorum. Beşiktaş'ın, Beşiktaşlı duruşu olan bir başkana ihtiyacı var" dedi. 

'Hedefler belli' 
ORMAN, Beşiktaş'ı hedeflerinin ötesine taşıma sorumluluğunu hissederek bu işe soyunduklarını vurguladı. Orman şunları söyledi "Herşeyden önce Beşiktaş'ın eşsiz değerlerine sarılacak, kulübümüzü herkesin gıpta ettiği bir topluluk yapacağız. Yalnızca Avrupa kupalarına katılmakla Avrupa takımı olunmayacağını biliyoruz. Beşiktaş'ı her yönüyle çağdaş kulüp yapacağız." 

Sportif hedefler 
ŞAMPİYONLUĞUN her zaman ilk hedef olacağını belirten Orman, uzun vadeli kadrolarla başarılara koşacaklarını iddia etti. Beşiktaş Başkan adayı, "100. yılda olduğu gibi 102. ve daha sonraki yıllarda da şampiyonluk istiyoruz. Takım için gerekli olan transferler ve diğer ihtiyaçları karşılamak için hazırız. Tüm sistemiyle çalışan bir kulüp yaratmak istiyoruz" diye konuştu. 

'Maddi gücümüz var' 
FİKRET Orman, Siyah - Beyazlı kulübün para ihtiyacını karşılayacak alt yapılarının olduğuna dikkat çekti. Orman sözlerini şöyle bitirdi "Kulübün kimseye bağlı olmayan bir yapıyla yönetilmesi lazım. Eski başkanlar Süleyman Seba ve Serdar Bilgili, bu anlayışı uyguladılar. Stad konusunda ise BJK İnönü'nün yerine yeni bir proje yapmak istiyorum." 

Demirören heyecanı 

Camiayı etkiledi 
BEŞİKTAŞ Başkan adaylarından Yıldırım Demirören'in hiçbir idareciden para almadan 25 milyon dolarlık bütçeyle yönetime talip olması camiada heyecan yarattı. Demirören'in teknik direktör konusunda uzun bir süredir girişimlerde bulunduğu ve alınacak olan yabancı futbolcuları bile belirlediği iddia edildi. Kongrenin ardından bombaların hemen patlayacağı vurgulandı. 

Kaynar da aday 
FİKRET Orman ve Yıldırım Demirören'den sonra Erol Kaynar'ın da başkanlığa adaylığını koyacağı açıklandı. Bilgili döneminde yönetimde yer alan Kaynar, bugün Ritz Carton Oteli'nde 11.00'de basın toplantısı yapacak ve projelerini anlatacak. Kaynar, ayrıca önümüzdeki hafta içinde spor yazarları ile bir araya gelerek listesine alacağı isimleri açıklayacak. 

Zigic'e yakın takip 

Engin izleyecek 
BEŞİKTAŞ, yabancı transferindeki girişimlerini hızlı bir şekilde sürdürüyor. Sezon sonunda görevi bırakırken, yeni yönetime transfer listesi vermeye hazırlanan Sinan Engin'in, bu gece Kızılyıldız'ın 2.02'lik dev santrforu Nikola Zigic'i izleyeceği öğrenildi. 24 yaşındaki Zigic, bu sezon ligde 16, UEFA Kupası'nda ise 6 gol atarak yıldızlaştı. 

Libero da gündemde 
NİKOLA Zigic'in yanı sıra Engin'in izleyeceği bir diğer isim ise yine aynı takımda forma giyen libero Dragan Mladenoviç olacak. Engin, "Takip ettiğimiz futbolcular tribünleri ayağa kaldıracak kapasitede. Tüm girişimlerimiz olumlu yönde ilerliyor. Gerekli çalışmaları yaptıktan sonra yeni gelecek olan yönetime izlenimlerimizi aktaracağız" diye konuştu. 

Yabancılar arayışta 

BEŞİKTAŞ'TA tüm yabancıların sezon sonunda geri gönderilmesinin gündeme gelmesi üzerine futbolcular harekete geçti. Cordoba, Zago, Ronaldo, Ahmed Hassan, Pancu, Giunti ve İlie'nin menajerleri aracılığıyla kulüp aradığı öğrenildi. Bu arada Avrupa'nın ünlü kulüplerinin özellikle Pancu'yu yakın takibe aldığı bildirildi. Rumen oyuncuyu isteyenler arasında Valencia'nın olduğu iddia edildi. 

Gökhan Zan on birde 

SEBATSPOR maçının hazırlıklarını sürdüren ve bugün Ümraniye Tesisleri'nde kampa girecek olan Beşiktaş'ta Gökhan Zan'ın ilk onbirde sahaya çıkacağı öğrenildi. Lucescu'nun, genç futbolcuyu savunmada, Ahmet Yıldırım'ı ise orta sahada görevlendireceği bildirildi. Kalede Cordoba ile Ramazan arasındaki tercihin ise maç günü yapılacağı açıklandı. 
SİYAH - Beyazlı takımı ofans ağırlıklı bir taktikle oynatmayı planlayan Lucescu'nun, defansta Gökhan'ın yanında Ronaldo ve Zago'ya, orta sahada ise Okan Koç, Ahmet Yıldırım, Sergen ile İbrahim'e görev vereceği iddia edildi.. Rumen çalıştırıcının, A.Sebat karşısında forveti Tümer, Adrian İlie ve Serdar Topraktepe'den oluşturması ağırlık kazandı. 

Engin'den uyarılar 

MENAJER Sinan Engin, Akçaabat Sebatspor maçı öncesinde futbolularının dikkatini çekti. Engin'in "Bu karşılaşma bizim için onur sınavıdır. Şartlar ne olursa olsun kazanmak zorundayız. Hepinizin bu bilince gelmesini bekliyorum. Kalan iki maçtan da gülerek ayrılıp, taraftarları biraz olsun teselli etmeliyiz. Bunun dışında herhangi bir sonuç düşünemiyorum" dediği öğrenildi. 


</TEXT>
</DOC>
