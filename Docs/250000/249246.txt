<DOC>
<DOCNO> 249246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko15.html </URL>
<DATE> 2004/06/19/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hisarcıklıoğlu Sadece en düşük fiyatları sunarak rekabetçi olunamaz 
</HEADLINE>
<TEXT>

     Türkiye Odalar ve Borsalar Birliği TOBB ile Dış Ekonomik İlişkiler Kurulu DEİK Yönetim Kurulu Başkanı Rifat Hisarcıklıoğlu, sadece en düşük fiyatları sunarak rekabetçi olunamayacağını ifade ederek, ''Ne yazık ki şirketlerimiz bu tuzağa kolayca düşebilmektedir'' dedi. 
     Hisarcıklıoğlu, DEİK 17. Olağan Genel Kurul toplantısında yaptığı konuşmada, son 10 yılda yaşanan ekonomik krizlerin temelinde rekabet gücü yüksek üretim yapmak yerine, sınırlı olan üretimin kurnazlık yoluyla talan edilmesine dayalı bir mekanizmanın varolduğunun unutulmaması gerektiğini savundu. 
     Uluslararası alanda etkinliğin ancak ekonomik güçle olabileceğini vurgulayan Hisarcıklıoğlu, şunları kaydetti 
     ''Artık bu denli rekabet gücü düşük üretim yaparak varlığımızı sürdüremeyeceğimizi anlamalıyız. Ne üretiyoruz Ne kalitede, hangi maliyetle üretiyoruz Ne kadar katma değer sağlıyoruz Unutmayalım ki ülkelerin değil şirketlerin ve sektörlerin rekabet gücü olur. Ülkeleri zenginleştiren esas unsur verimliliktir. Sadece en düşük fiyatları sunarak rekabetçi olunamaz. Ne yazık ki şirketlerimiz bu tuzağa kolayca düşebilmektedir. Fiyat rekabeti, sonuçta daha az katma değer ve daha az refah yaratılması sonucunu doğurmaktadır. Günümüz küresel iş çevrelerinde bu tür bir strateji kalıcı değildir. 
     Bugün Türkiye avantajlı olduğu sektörlerde dünya çapında rekabet edecek markalar çıkarmalı ve bu markaları uluslararası piyasalarda tutundurmalıdır.'' Rifat Hisarcıklıoğlu, üretimin, yatırımın, istihdamın ve ihracatın önünde hala büyük engeller bulunduğunu, bu engellerin kaldırılmaması ve girdi maliyetlerinin dünya ortalamalarına çekilmemesi halinde Türkiye'nin rekabet şansının olmayacağını söyledi. 
     DEİK İcra Kurulu Başkanı Rona Yırcalı ise DEİK'in faaliyetleri hakkında bilgi vererek, bugüne kadar olduğu gibi bundan sonra da AB hedefine ulaşmak için çaba içinde olacaklarını vurguladı. 
     Bu arada, DEİK Yönetim Kurulu seçiminin, TOBB'a ilişkin yeni kanunda yer alan DEİK ile ilgili mevzuat düzenlemeleri nedeniyle ertelendiği bildirildi. 
     
</TEXT>
</DOC>
