<DOC>
<DOCNO> 241298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/spor/aspo.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BARIŞTILAR 
</HEADLINE>
<TEXT>


Fenerbahçe Başkanı Yıldırım, "sürpriz krizi" geç öğrendiğini söyledi, "Ancak artık sorun kalmadı. Hocamız yeni sezon kadrosunda, Hooijdonk'u listenin başına yazmış" dedi 

ENGİN VEREL 


3.5 saat zirve 
SARI-Lacivertli kulüpte, Christoph Daum ile Hooijdonk arasında yaşanan ve MİLLİYET'in ortaya çıkardığı "sürpriz kriz" mutlu sonla noktalandı. Başkan Aziz Yıldırım, Alman çalıştırıcıyla önceki gün 3.5 saat yeni sezon planlaması yaptıklarını söyledi. Yıldırım, "Daum ile Hooijdonk'un iki ay önce sorun yaşadıklarını ben bilmiyordum, sonradan öğrendim. Ancak artık aralarında bir sorun kalmadı. Çünkü Daum, yeni sezon kadrosunu kağıda dökerken, Hooijdonk'u en başa yazmış" dedi. 

"Kadro gençleşecek" 
DAUM ile yapılan toplantıda yeni transferleri de görüştüklerini söyleyen Başkan, "Çok olumlu geçti" yorumunu yaptı. Başkan Aziz Yıldırım, Alman hocanın, yönetimden Alex dışında sol kanat için bir yabancı ve dört yerli futbolcu istediğini belirtti, bu isimlerle anlaştıklarını, sıranın kulüplerine geldiğini vurguladı. Fenerbahçe Başkanı, Daum'un öncelikle kadroyu kaliteli isimlerle daha da gençleştirmek istediğini, bunun için çalıştıklarını ifade etti. 

Deniz - Toraman sırada 
YILDIRIM, Daum'un listesinde 4 genç isim olduğunu, bu nedenle ilk olarak Gençlerbirliğili Serkan ile anlaştıklarını hatırlattı. Başkan, yine Başkent ekibinden Deniz ile prensipte anlaştıklarını, kulübü de kabul ederse transferi bitireceklerini açıkladı. Aziz Yıldırım, İbrahim Toraman'ın Fenerbahçe'ye gelmek istediğini belirtti, "Kendisiyle anlaşmaya vardık. Gaziantepspor Başkanı Sayın Celal Doğan ile anlaşacağımızı umuyorum" diye konuştu. 

"Alex işi yalan" 
BAŞKAN, dördüncü ismin de Trabzonsporlu Gökdeniz olduğu bildirdi.Yıldırım, öncelikle Trabzon yönetimiyle görüşeceklerinin altını çizdi, "Eğer anlaşabilirsek, Gökdeniz'i ikna edeceğimize eminim" ifadesini kullandı. Aziz Yıldırım, Alex'in sözleşmesinin haziranın sonuna kadar sürdüğünü yineledi, "Bu transfere Mahmut Uslu ile Hakan Bilal Kutlualp bakıyor. Ali Yıldırım'ın, bu oyuncuya imza attırdığı yalan. İşi bitirsek, niye açıklamayalım" dedi. 


</TEXT>
</DOC>
