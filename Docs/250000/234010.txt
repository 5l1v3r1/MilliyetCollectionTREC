<DOC>
<DOCNO> 234010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/guncel/gun03.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'nın büyük ayıbı 
</HEADLINE>
<TEXT>

   Kanada Avam Kamarası, Ermeni soykırımı iddialarına ilişkin önergeyi kabul etti. Türkiye, kararı kınadı 
   
   Kanada Avam Kamarası, Ermeni soykırımı iddialarını tanıyan önergeyi 68'e karşı 153 oyla kabul etti. Kanada Dışişleri Bakanı Bill Graham, Kanada hükümetinin 10 Haziran 1999'da konuya ilişkin belirttiği tutumunun değişmediğini ve kararın hükümeti bağlamadığını söyledi. 
   Graham, oylamadan önce milletvekillerine gönderdiği mektupta, önergenin kabul edilmesinin doğurabileceği "son derece olumsuz sonuçlardan" duyduğu kaygıyı dile getirerek, "NATO'da müttefik olduğumuz Türkiye ile iyi ilişkilere sahip olmamız gerektiğini bilmek zorundayız" dedi. 
   Hükümetin, 1915-1923'te gerçekleşen olayların trajik olduğu konusunda Meclis üyeleri ile mutabık olduğunu kaydeden Graham, "Kanada, Ermenilere yönelik şiddeti kınamış, Ermeni ve Türk toplumlarını uzlaşmaya ve barışa teşvik etmeye devam etmiştir" diye konuştu. 
   Parlamentodaki bu tür girişimler, iktidardaki Liberal Parti'nin, milletvekillerine "hayır" oyu kullanmaları yönünde direktif vermesi nedeniyle daha önce başarısızlıkla sonuçlanmıştı. Ancak hükümet yetkilileri, Başbakan Paul Martin'in milletvekillerine daha fazla özgürlük vaadinde bulunması nedeniyle bu kez baskı yapmadığını belirtti. Türkiye'nin Kanada Büyükelçiliği Müsteşarı Fazlı Çorman, Türkiye'den ihale almak isteyen birçok Kanada firmasının bulunduğunu kaydederek, "İlişkilerimiz yara almıştır" dedi. 
   Dışişleri Bakanlığı da kararı kınayarak, Avam Kamarası'nın marjinal görüşlerin peşine takıldığını bildirdi. Bakanlık açıklamasında, "Bu karar ne Kanada'daki Ermenilere, ne de Ermenistan'a bir yarar sağlayacaktır" denildi. 
   
   
   
</TEXT>
</DOC>
