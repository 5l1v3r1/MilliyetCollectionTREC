<DOC>
<DOCNO> 207845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yasam/yas01.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda 'kıl' sorunu 
</HEADLINE>
<TEXT>

   Uluslararası Uzay İstasyonu'nda bir süredir yaşanan hava basıncı kaybı, giderek kaygı verici düzeye ulaşıyor. Sorumlunun ise bağlantılara sıkışan bir 'kıl' olduğu sanılıyor 
      CENK BAŞLAMIŞ Moskova 
   
   Uluslararası Uzay İstasyonu'nda UUİ ilk kez geçen ay fark edilen hava basıncı düşmesi, yavaş yavaş kaygı uyandıracak boyuta ulaşmaya başladı. 
   İstasyonda bulunan Rus kozmonot Aleksandır Kaleri ile ABD'li astronot Michael Foale, günlerce süren araştırmalarına karşın hava sızmasının nedenini belirleyemedi. Ancak, Rusya'nın uzay uçuşlarından sorumlu Rosavyakosmos'tan bir yetkili, 60 milyar dolara mal olan istasyondaki hava basıncı kaybına, subaplara veya hava akımını sağlayan bağlantı noktalarına düşen bir kıl ya da ipliğin neden olmuş olabileceğini açıkladı. Oksijen üreten cihazdaki olası bir sorun ise üçüncü seçenek olarak sayıldı. 
   
   Şimdilik hayati tehlike yaratmıyor 
   Hem Rosavyakosmos, hem de Amerikan Uzay ve Havacılık Dairesi NASA yetkilileri, hava basıncı düşmesinin mürettebatın hayatını tehlikeye düşürecek boyutta olmadığını açıklasa da, basınç azalmasının, beş yıldır yörüngede bulunan UUİ'de şimdiye kadar yaşanan en ciddi sorun olduğu belirtiliyor. İstasyonda çok sayıda bağlantı noktası bulunması nedeniyle uzay adamlarının kaçağın kaynağını bulmasının uzun sürebileceğinden de endişe ediliyor. 
   
   
</TEXT>
</DOC>
