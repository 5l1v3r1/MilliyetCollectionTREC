<DOC>
<DOCNO> 201967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yazar/tamer.html </URL>
<DATE> 2003/12/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Medeniyetler çatışması değil, paylaşım savaşı 
</HEADLINE>
<TEXT>

   
   6. Sinema ve Tarih Buluşması'nın önceki gece Lütfi Kırdar'da yapılan açılışı hem görkemli, hem anlamlı, hem de düşündürücüydü. İtalyan usta yönetmen Bernardo Bertolucci'nin yılların birikimiyle döktürdüğü Hayaller, Tutkular, Suçlar'ı ise şaşkınlığın hayranlıkla birbirine karıştığı, afallamış bir ruh haliyle baştan sona pür dikkat izledim. Açılış filmi olarak mükemmel bir seçim. Martta vizyona girecekmiş. Şimdiden defterinize not edin. 
   
   Kime göre medeniyet 
   Dün de yazdım. Türkiye Sinema ve Audiovisuel Kültür Vakfı TÜRSAK , fevkalade isabetli bir tercihle bu yılki filmleri Medeniyetlerarası Diyalog ana teması etrafında toplamış. TÜRSAK Başkanı Engin Yiğitgil de açılışta, şu anlamlı satırlarla bizleri, medeniyet kavramı üzerine düşünmeye davet etti 
   "17. yüzyılın ortalarına doğru Madagaskar'da bulunan 2 İngiliz misyoner, ülkelerine dönerken 7 yaşındaki Urartu'yu da beraberlerinde getirirler. Urartu, en iyi okullarda Latince ve Yunanca öğrenir. Medeniyete uyum sağlamış, zeki bir genç olmuştur. Ama 30 yaşına geldiğinde, birden bire ortadan kaybolur. Ardında bıraktığı 'Medeniyet dedikleri' başlıklı mektupta şöyle yazar 
   "Öğrettiklerinizden hiçbir şey anlamadım. Benim fakir dilim dahil 4 dil biliyorum, ama sizin düşüncelerinizle söyledikleriniz arasında sürekli anlam değiştiren kelimelerinizle konuşamıyorum. Hatırlıyorum, benim ülkemin ormanında sözcükler, sadece mevsimlere, güneşe, geceye, yağmura ve sise göre değişirler. 
   
   Batı'nın karanlığı 
   Kendinizi dünyanın merkezine koyduğunuz uygarlığınızda, yüreğinizin gözü hep karanlık kalmış. Görmüyor ve fark etmiyorsunuz. Oysa adına medeniyet dediğiniz şey, aslında sizin kendi yaşamınızdan başka bir şey değil." 
   Yiğitgil, Urartu'nun bu mektubunu, 24 ülkeden 90 yönetmenin filmleriyle bizlere ulaştırmak istediklerini belirterek sözlerini noktaladı. 
   
   Seyircinin önyargısı 
   Yiğitgil'in ardından Kültür ve Turizm Bakanı Erkan Mumcu konuşmaya başladığında seyircinin gösterdiği önyargılı tavır ise fevk lade düşündürücüydü. Önyargılı diyorum, çünkü ben de genellikle bu tür açılışlarda siyasilerin kürsüye çıkıp uzun uzadıya nutuk atmalarına illet olurum. Hatta geçmiş Sinema Tarih Buluşmaları'ndan birinde, dönemin Devlet Bakanı Fikret Ünlü'nün konuyla pek de alakası olmayan yazılı bir metni uzun uzadıya okumasını alkışlarıyla protesto eden seyircilere arasında ben de vardım. 
   İstanbul Kültür ve Sanat Vakfı'nın düzenlediği festivallerin açılışlarında da siyasilerin konuşmalarına tahammülsüz bir davetli kitlesinin varlığı dikkatimi çekmiştir. Siyasetçiler de bunu genelde fazlasıyla hakederler. Ama bu sefer seyirci haksızdı. Medeniyetlerarası Diyalog ana temalı bir festivalin açılışında, Huntington'un medeniyetlerarası çatışma tezi üzerine kafa yormuş ve söyleyecek sözü olan bir Kültür Bakanı'nın sözünü sürekli kesmekle, önyargıları aşarak kendi aramızda diyalog kurabilmemizin bile ne kadar zor olduğunu maalesef gözler önüne serdiler. 
   
   Paylaşım savaşı 
   Mumcu'yu sevmeyebilir, AKP'yi h l öcü gibi görüyor olabilirsiniz. Ama hem sinemayla, hem de tarihle ilgili bir sanatsever olarak o açılışa davet edilmişseniz, Mumcu'nun dikkat çektiği noktaları, bir bakan söylüyor diye ağzına tıkamaya hakkınız olamaz. Binbir zahmetle bu işi kotaran TÜRSAK'a ve ana sponsor Metro Group'a teşekkür etmek dururken 
   Mumcu özetle dedi ki 
   "Batı'nın medeniyet kavramında, 'medeniyet biziz, dünyanın geri kalanı da ötekilerdir' görüşü hakimdir. Batı zaten bizi hiçbir zaman kendine eşdeğer görmemiştir. Medeniyetler çatışması da, 10 yıl önce sipariş üzerine hazırlanmış ısmarlama bir tezdir. Aslında tanık olduğumuz bir medeniyetler çatışması falan değil, bir paylaşım savaşıdır. Herkes bunun adını doğru koysun, medeniyetlerin günahını almasın. 
   Biz bu tezin düzmece olduğunu biliyorduk, dolayısıyla da görmezden gelip es geçebilirdik. Ama giderek Türkiye de bu tartışmanın içine çekiliyor. Bu durumda bizim farklı bir taraftan bakarak, işin gerçeğini ortaya koymamız lazım. Ben bir itirazı ifade etmek zorundayım. Böyle bir dönüm noktasında suskun kalma, ıskalama da hakkımızın olmadığını düşünüyorum." 
   
      
   
</TEXT>
</DOC>
