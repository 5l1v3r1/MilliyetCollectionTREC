<DOC>
<DOCNO> 239106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo07.html </URL>
<DATE> 2004/05/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"A Milli Takım, 10 yıl boyunca maçlarını Olimpiyat Stadı'nda oynayacak" 
</HEADLINE>
<TEXT>

     Türkiye Milli Olimpiyat Komitesi TMOK Başkanı Togay Bayatlı, A Milli Futbol Takımı'nın maçlarını 10 yıl boyunca Atatürk Olimpiyat Stadı'nda oynayacağını bildirdi. 
     UEFA'nın, 2005 yılı Şampiyonlar Ligi final maçı öncesinde bazı taleplerinin bulunduğunu, özellikle iç salonların düzenlemesinin yapılmasının istendiğini ifade eden Bayatlı, AA muhabirine yaptığı açıklamada ''Buraları Futbol Federasyonu yapacak. Bizim en büyük sorunumuz ihaleye girmek, federasyon özerk olduğu için bu sıkıntısı da yok. Başkan Haluk Ulusoy, burada sorumluluğu üzerine aldı. Kendisi bizden 10 yıl boyunca milli maçları Atatürk Olimpiyat Stadı'nda oynayabilmek için onay aldı. Bu konuda bir protokol da yapacağız'' dedi. 
     Togay Bayatlı, daha önce burada milli maçların yapılmasına soğuk bakan Ulusoy'un fikrini, UEFA'nın, Şampiyonlar Ligi final maçını buraya vermesinin değiştirdiğini, sandığını söyledi. 
     
     DEV SKOR TABELASI AĞUSTOS'TA TAKILACAK 
     Atatürk Olimpiyat Stadı'nın dev skor tabelasının ihalesinin bittiğini ve şu anda hazırlanmaya başlandığını kaydeden Bayatlı, tabelanın Ağustos ayında takılacağını açıkladı. 
     Skor tabelasının devasa boyutlarda olacağını ve stadın her tarafından rahatlıkla görülebileceğini belirten TMOK Başkanı Bayatlı, ''Batıda büyük şampiyonalarda nasıl skorboard varsa, Atatürk Olimpiyat Stadı'nda da aynısı olacak'' dedi. 
     Togay Bayatlı, UEFA'nın final maçı için 3 yolu garanti istediğini, ancak kendilerinin bunu 4 yola çıkardıklarını belirterek, basın tribününü de sahaya daha yakın bir yere çekeceklerini anlattı. 
     
     ''GALATASARAY'A VERİLEN SÖZLERİ YERİNE GETİREMEDİK'' 
     Galatasaray'ın gelecek sezon maçlarını Atatürk Olimpiyat Stadı'nda oynamak için bazı talepleri olduğunu söyleyen Togay Bayatlı, sarı-kırmızılıların bu konuda haklı olduğunu ifade etti. 
     Bayatlı, Galatasaray'a verilen sözleri yerine getiremediklerini belirtirken, ''Maalesef o günkü belediyenin politikası nedeniyle bu işler olmadı, ihaleleri yapmadılar. Şimdi Galatasaray bizi izliyor. Şayet istenilenleri onların sezona başlayacağı zamana kadar yapabilirsek, büyük maçları Atatürk Olimpiyat Stadı'nda, diğer maçları Ali Sami Yen Stadı'nda oynayacaklar. Ancak, Gençlik ve Spor Genel Müdürlüğü ile Galatasaray Kulübü, Ali Sami Yen Stadı için iki ayrı üniversiteden sağlamlık raporu alıyor. Bu raporlardan sonra her şey belli olacak. Bu raporların alınması sonrasında stadı lige hazırlamaları gerekir, bu da zor olabilir'' diye konuştu. 
     Stadın zemininin yenilenmesi işlemine süratle başlayacaklarını ifade eden Togay Bayatlı, zemini en iyi şekilde yapacaklarını sözlerine ekledi. 
     
</TEXT>
</DOC>
