<DOC>
<DOCNO> 214084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo11.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Ülkerspor'u yenerek liderlik için avantaj elde ettik 
</HEADLINE>
<TEXT>

     Türkiye Basketbol Ligi'nde müessese derbisinde Ülkerspor'u yenen Efes Pilsen'de yüzler gülüyor. 
     Genel Menajer Engin Özerhun, AA muhabirine yaptığı açıklamada, dünkü karşılaşmada baştan sonra üstün oynadıklarını ifade ederek, ''Rakibimiz kaybetmemek için çok uğraştı, ama biz daha iyi oynadık. Sonuç daha farklı olabilirdi. Ülkerspor'u yenerek, liderlik ve play off için önemli bir avantaj elde ettik'' dedi. 
     Avrupa Ligi'nde grup sonuncusu Alba Berlin'e, birincilik havasında oldukları için hiç beklemedikleri şekilde 77 sayı yiyerek, yenildiklerini ifade eden Özerhun, ''Ancak Ülkerspor maçının önemi farklıydı. Liderlik ve play-off avantajının havasıyla daha farklı motive olduk. Ülkerspor'u yenerek önemli bir avantaj elde ettik. Ama ligde Beşiktaş, Pınar Karşıyaka ve Aras İTÜ gibi önemli deplasmanlarımız var. Bu maçların hepsine tek tek dikkat ederek çıkıp, yakaladığımız avantajı kaybetmek istemiyoruz'' diye konuştu. 
     
     ''MAÇIN OYUNCUSU ALPER'DİR'' 

     Ülkerspor karşısında takım olarak iyi oynadıklarını anlatan Özerhun, kendisine göre maçın oyuncusunun Alper olduğunu söyledi. 
     Özerhun, şöyle devam etti 
     ''Takım olarak iyiydik ama bazı oyuncular bir adım önce çıktı. Naumoski'yi durdurması ve kritik sayılarıyla maçın oyuncusu Alper oldu. Naumoski'yi yıprattı ve Makedon oyuncu maçın sonunda yoruldu. Granger da galibiyette büyük rol oynadı. ABD'li oyuncumuz geçen sezon Brown'un aldığı sorumluluğu bu sezon kendisi yüklendi ve onu aratmıyor. Son haftalarda çıkışa geçen Nikolic de gösterişsiz çok katkıda bulundu. Rakibin içerde çok sayı bulamamasının nedeni sadece oyuncularının atamaması değil, iyi savunma yapmamızdır.'' Engin Özerhun, sakatlıktan yeni çıkan Prkacin, Kaya ve Kerem'in form tutmaları için biraz daha zamana ihtiyaçları olduğunu sözlerine ekledi. 

     
</TEXT>
</DOC>
