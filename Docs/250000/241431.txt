<DOC>
<DOCNO> 241431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy17.html </URL>
<DATE> 2004/05/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gönül "Bakanlığımıza intikal etmiş resmi bir asker talebi yok" 
</HEADLINE>
<TEXT>

     Milli Savunma Bakanı Vecdi Gönül, ''ABD'nin Türkiye'den Afganistan'a asker gönderme talebinde bulunup bulunmadığı'' sorusuna, ''Bakanlığımıza intikal etmiş resmi bir talep yok'' karşılığını verdi. 
     Gönül, ''Söz konusu talep NATO çerçevesinde mi '' sorusunu da, böyle bir talep gelirse bunun sadece NATO çerçevesinde değerlendirilebileceğini belirterek, ''Artık orası NATO'ya tevdi edildi. Bizim de oradaki her türlü görevimiz NATO çerçevesindedir'' diye yanıtladı. 
     Gürcistan Savunma Bakanı Gela Bezhuashvili, Bakan Gönül'ü, Milli Savunma Bakanlığı'nda ziyaret etti. 
     Bakan Gönül, burada yaptığı konuşmada, Gürcistan ile Türkiye arasındaki ilişkilerin 1991 yılından itibaren iyi bir düzeyde seyrettiğini kaydetti. 
     İki ülke savunma bakanlıkları arasındaki ilişkilerin de en mükemmel seviyeye ulaştığını ifade eden Gönül, iki bakanlık arasındaki ilişkileri daha da iyiye götürme gayreti içinde olacaklarını vurguladı. 
     Konuk Bakan Bezhuashvili de, Türkiye ile Gürcistan arasındaki işbirliğinin en güzel örneğinin savunma alanında yaşandığını belirterek, Türkiye'nin Gürcistan'a NATO yolunda yardımda bulunduğunu kaydetti. Askeri eğitim alanındaki işbirliğinden büyük memnuniyet duyduklarını dile getiren Bezhuashvili, bu askeri yardımlardan dolayı Türkiye'ye teşekkür etti. 
     
     ''RESMİ BİR TALEP YOK'' 
     Bir gazetecinin, ''Başbakan, ABD'nin Afganistan için Türkiye'den asker talebinde bulunduğunu söyledi. Bu ABD için mi, yoksa NATO çerçevesinde bir talep mi '' sorusu üzerine, Bakan Gönül, şunları söyledi 
     ''Bakanlığımıza intikal etmiş resmi bir talep yok. NATO içerisinde bu tip çalışmalar yapılıyor. NATO içerisinde yapılan çalışmalar arasında yer alan 3 helikopteri dahi henüz gönderebilmiş değiliz. Çünkü Lüksemburg bu parayı temin edeceğine söz verdi ama henüz elimize ulaşmadı. Diğer hususlar zaman içerisinde değerlendirilecek.'' Bakan Gönül, aynı gazetecinin, ''Söz konusu talep NATO çerçevesinde mi algılanmalı '' sorusuna da, ''Başka türlü bir talep söz konusu olamaz. Bize intikal etmiş bir şey yok ama başka türlü bir şey söz konusu olamaz. Artık orası NATO'ya tevdi edildi. Bizim de oradaki her türlü görevimiz NATO çerçevesindedir. Verdiğimiz 3 helikopter de NATO çerçevesindedir, orada halen bulunan askerlerimiz de NATO çerçevesinde görev yapmaktadır'' karşılığını verdi. 
     
</TEXT>
</DOC>
