<DOC>
<DOCNO> 224902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur04.html </URL>
<DATE> 2004/03/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İngiltere için Türkiye, Türkiye için turizm tehdit altında 
</HEADLINE>
<TEXT>

     İngiltere Dışişleri Bakanlığı, Türkiye'yi yüksek terörizm tehdidi altındaki ülkeler kategorisinden çıkarmadı. Kararın, Turizm sezonunu olumsuz etkileyeceği belirtiliyor. 
     İngiltere Dışişleri Bakanlığı, 10 Mart'ta, kendi vatandaşları için yayınladığı seyahat tavsiyelerini yeniledi. İngiltere, İstanbul'taki terör saldırıları nedeniyle "yüksek terörizm tehdidi altında" ilan ettiği Türkiye'nin durumunu değiştirmedi. Tavsiyede, ülkenin tüm kesimlerinde uyanık olunması gerektiği, özellikle de batı ülkelerinin siyasi, dini, ekonomik değerlerini sembolize eden yerlerin risk altında olduğu öne sürüldü. 
     Hıristiyan dünyasının Noel'den sonra en önemli dini bayramı olan Paskalya tatilinin turizm sezonunun açılışı açısından büyük önemi var. Gelecek hafta gerçekleşecek olan Paskalya tatili, dış turizm açısından Türkiye için büyük anlam taşıyor. Ancak Türkiye'nin en önemli gelir kaynaklarının başında gelen turizm sektörünün, İngiltere'nin kararını değiştirmemesi nedeniyle olumsuz etkilenmesinin kaçınılmaz olduğu belirtiliyor. 
     İngiltere Dışişleri Bakanlığı'nın, kendi vatandaşları için hazırladığı seyahat tavsiyeleri, dünyanın önde gelen turizm acentaları için bir rehber niteliği taşıyor. Bu rehberde Türkiye'nin "yüksek terörizm tehdidi altında" görünmesi ise Türkiye'ye gelecek olan Turist sayısında azalma olması ihtimalini güçlendiriyor. 
     
</TEXT>
</DOC>
