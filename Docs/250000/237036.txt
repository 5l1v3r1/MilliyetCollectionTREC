<DOC>
<DOCNO> 237036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/dunya/axdun00.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Myers CBS'e söz geçiremedim 
</HEADLINE>
<TEXT>


ABD Genelkurmay Başkanı, Iraklı tutuklulara işkence yapıldığını ortaya çıkaran CBS'ten bu yayını ertelemesini istediğini ancak başarılı olamadığını söyledi 

DIŞ HABERLER SERVİSİ 


ABD Genelkurmay Başkanı Orgeneral Richard B. Myers, Iraklı tutuklara işkence yapıldığını ortaya çıkaran Amerikan CBS Televizyonu'ndan söz konusu programı ertelemesini istediğini ancak mani olamadığını söyledi. 
Hafta sonunda 3 ayrı ulusal TV kanalına çıkarak "işkence skandalıyla" ilgili açıklamalarda bulunan ABD Genelkurmay Başkanı, ABC'deki "This Week" Bu Hafta programında, Irak'taki genel durumun kötü olması ve bu yayınla Amerikan askerlerine yönelik nefretin daha da artacağını gerekçe göstererek, CBS'ten böyle bir talepte bulunduğunu söyledi. Myers, "Bir askerimiz de direnişçilerin elinde. Görüntüler yangına körükle gitmek oluyor" dedi. 
Öte yandan, Ebu Gıreyb'deki Iraklı tutuklara kötü muameleyle ilgili yürütülen soruşturma kapsamında Amerikalı 6 subay ve astsubay kınama cezası aldı. Rütbeleri, isimleri ve "kötü muamele fiileri" belirtilmeyen astsubay ve subayların Ebu Gıreyb'de görevli oldukları belirtildi. Bir askerin de "daha hafif uyarı cezası" aldığı bildirildi. Koalisyon güçlerinin sözcüsü Dan Senor, "Kariyerleri sona erecek ve ceza davaları açılacak" dedi. 




</TEXT>
</DOC>
