<DOC>
<DOCNO> 201884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sontur26.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef Tatlıses miydi .. 
</HEADLINE>
<TEXT>

     Gaziosmanpaşa'da bir otomobilin içinde uzun namlulu silahla yakalanan ve İbrahim Tatlıses'e yönelik eylem hazırlığında oldukları iddia edilen 3 kişinin sorgusu sürüyor. 
     Alınan bilgiye göre, TEM Otoyolu'nun Gaziosmanpaşa bağlantı yolunda gece saatlerinde, çalıntı olduğu kaydedilen bir otomobilde, 1 adet kaleşnikof marka uzun namlulu silah, bu silaha ait 3 adet şarjör, 1 tabanca ve 1 adet kar maskesiyle yakalanan Sinan Güçlü, İnan Deliktaş ve Mikail Özbil, Gaziosmanpaşa İlçe Emniyet Müdürlüğü'nde yapılan ilk sorgularının ardından Organize Suçlar Şube Müdürlüğü'ne getirildi. 
     Polis yetkilileri, bu kişilerle ilgisi olabileceği öne sürülen ve türkücü İbrahim Tatlıses'ten tehditle para istenmesi iddiasına ilişkin bir süre cezaevinde yatan Abdullah Uçmak'ın da arandığını ifade ettiler. 
     Çıkar amaçlı suç örgütü kurularak İbrahim Tatlıses'ten tehditle para istenmesi iddiasına ilişkin yargılanan Abdullah Uçmak, İstanbul 3 No'lu DGM'deki davada, geçtiğimiz Nisan ayında tahliye olmuş, 5 Kasım 2003 tarihli duruşmada da ''çıkar amaçlı suç örgütü oluşturmak'' suçlamasından beraat etmişti. 
     Mahkeme Heyeti, Uçmak'ın ''gaspa eksik teşebbüs'' ve ''ruhsatsız silah bulundurmak'' suçlarından yargılanması gerektiği görüşüyle ''görevsizlik'' kararı vererek dosyayı İstanbul Ağır Ceza Mahkemesi'ne göndermişti. 
     
</TEXT>
</DOC>
