<DOC>
<DOCNO> 232780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko01.html </URL>
<DATE> 2004/04/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sunday Times'ın en zengin bin kişi listesi... 
</HEADLINE>
<TEXT>

     Dilek Kocabaş bildiriyor 

İngiltere'de The Sunday Times gazetesi tarafından hazırlanan en zengin bin kişi listesinde ilk sırayı Rus asıllı petrolcü Roman Abramovich aldı. 
     Chelsea Futbol Kulübü'nü satın aldıktan sonra dikkatleri üzerinde toplayan Abromovich, 7.5 milyar sterlinlik servetiyle bir zamanların en zengin İngilizi olan emlak kralı Westminister dükünü geride bıraktı. Westminister dükü ise 5 milyar sterlinlik servetiyle ikinci sırada yer aldı. 
     Listenin üçüncü sırasında İsveç asıllı Hans Rausing gıda paketleme alanında yaptığı çalışmalarla kazandığı 4 milyar 950 milyon sterlinlik servetiyle yer alırken, 4. sırada ticaret alanındaki faaliyetleri ve 3 milyar 610 milyon sterlinlik servetiyle Philip Green adlı İngiliz işadamı yer aldı. 
     Beşinci sırayı 3 milyar 500 milyon sterlinlik çelik üretici Hint asıllı Lakshmi Mittal alırken, altıncı sırada da taşımacılık ve cep telefonu alanındaki yatırımlarıyla Sir Richard Branson bulundu. Branson'ın servetinin miktarı ise 2 milyar 600 milyon sterlin olarak açıklandı. 
     İsveçli Rausing ailesinin bir başka ferdi olan Jorn Ruasting de listeye yatırım alanında gerçekleştirdiği 2 milyar 575 milyon sterlinlik servetiyle girdi. Formula One yarışlarının organizatörü Bernie Ecclestone da İngiltere'nin en zengin 8. kişisi olurken, bu sırayı 2 milyar 323 milyon sterlinlik servetiyle elde etti. Sir Paul McCartney'in 760 milyon sterlinlik servetiyle 40. sırasında yer alabildiği listeye, Kraliyet ailesinin en büyük hasmı olan, Mısırlı milyoner işadamı Muhammed El Fayed de 81. sıradan girdi. Fayed'in ünlü Harrods mağazasının da içinde bulunduğu servetinin miktarı da 470 milyon sterlin olarak açıklandı. 
     Harry Potter dizisiyle dünyanın her yerinde milyonlarca kitap satmayı başaran yazar Joanne Rowling'in de 435 milyon sterlinlik bir servet elde ettiğini duyuran Sunday Times, Rowling'i İngiltere'nin en zenginler listesinin 91. sırasına yerleştirdi. 
     Ünlü sanatçı Ajda Pekkan'ın kız kardeşi Semiramis Pekkan'ın eski eşi Hintli işadamı Gulu Lalvani de 400 milyon sterlinlik servetiyle listenin 101. sırasında yer aldı. 
     İngiltere Kraliçesi II. Elizabeth ise İngiltere'nin ancak 177. en zengin kişisi olabildi. 250 milyon sterlinlik servetiyle pek çok kişinin gerisinde kalan Kraliçe'nin servetinin büyük bölümünü ise, emlakı, sanat koleksiyonu ve eşsiz mücevherlerinin oluşturduğu bildirildi. 
     Sir Elton John ve Sting de İngiliz müzik piyasasının devleri olarak listeye 233. sırayı paylaşarak girdiler. Plakları ve kasetleri uzun yıllar boyunca milyonlar satan iki sanatçının servetlerinin 175'er milyon sterlin olduğu ifade edildi. Ünlü futbolcu David Beckham ve eşi Victoria ise listenin 621. sırasına yerleştiler. Beckhamlar'ın servetinin 65 milyon sterlin olduğu açıklandı. 
     
     GENÇ ZENGİNLER 
     The Sunday Times gazetesi, 2004 yılının gençler arasındaki en zengin 100'ünü de seçti. Buna göre 38 milyon sterlin servetle 29 yaşındaki Alexander De Brye birinci olurken, Prens William ve Prens Harry de 28 milyon sterlinlik servetleriyle 13. sırada yer aldılar. 
     Listede çok sayıda futbolcu da göze çarptı. Manchester City'li Robbie Fowler ve Michael Owen 25 milyonluk servetleriyle 14. sırayı paylaşırken, Sol Campbell 20 milyonla 18. oldu. 17 milyon sterlinlik servetiyle Ryan Giggs 22. olurken, ünlü tenisçi Tim Henman da 12 milyon sterlinle 28. oldu. 
     Bütün listede 1022 erkek, 78 kadının isminin yer aldığını açıklayan Sunday Times, bu kişilerden 751'inin servetlerini ''bizzat yaptıklarını'', 249'unun ise miras yoluyla elde ettiklerini bildirdi. 
     Listede emlak ve arsa alanında faaliyet gösteren 190 kişi yer alırken, 120 sanayici, 104 bankacı, 85 tüccar, 74 medyacı-yayıncı-yapımcı, 69 gıda üreticisi, 62 bilişimci, 62 müteahhit, 59 otelci, 44 müzisyen bulundu. 
     Kraliyet ailesinden bir tek Kraliçe ana listeye girerken, 10 dük, 5 markiz, 34 Lord ve 5 viskont listede yer aldı. 
     
</TEXT>
</DOC>
