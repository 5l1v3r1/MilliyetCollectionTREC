<DOC>
<DOCNO> 210379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko11.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim çalışmaları reklamcıların yüzünü güldürdü... 
</HEADLINE>
<TEXT>

     Yaklaşan yerel seçimler öncesinde aday adaylarının, tanıtım için özellikle bilboardlara yönelmesi, reklam sektörünün canlanmasını sağlarken, iş yoğunluğunda yüzde 200'lere varan artışların yaşandığı bildirildi. 
     Ekonomideki canlanmaya paralel olarak krizlerin etkisinden kurtulan firmaların reklama yönelmeleriyle, işleri belli bir düzeyde hareketlenme yaşayan reklam sektörünün yüzü, seçimlerin yaklaşmasıyla daha da güldü. 
     Milyarlarca liranın harcandığı seçim döneminde birçok sektör gibi pastadan önemli pay alan reklam sektöründe aday adaylarının sayısına bağlı olarak iş yoğunluğu yüzde 200'lere ulaşan oranlarda artış gösterdi. 
     Konya'da kurulu Çimen Reklam Ltd. Şirketi Yönetim Kurulu Başkanı Mustafa Kemal Çimen, seçim çalışmalarıyla birlikte, reklam sektöründe de önemli bir canlanma olduğunu söyledi. 
     Aday adaylarının genellikle bilboardlar üzerine fotoğraflarının baskısını istediğini ifade eden Çimen, ''Seçim öncesinde ayda 300-400 metrekare dijital baskı yaparken, seçim çalışmalarının başlamasıyla birlikte bu rakam bin metrekare düzeyine ulaştı. İşlerimiz ortalama yüzde 200 oranında artış gösterdi'' dedi. 
     Çimen, branda, folyo ve kağıt üzerine yaptıkları baskılardan ışıklı bilboardların metrekaresinin 25 dolar, kağıt baskıların ise metrekaresinin 15 dolara mal olduğunu kaydetti. 
     Adayların genelde kağıt baskıyı tercih ettiklerini belirten Çimen, kağıt baskılı bir bilboardun 35-40 milyon liraya, ışık geçiren baskı tekniği kullanıldığında ise 125-150 milyon liraya yapılabildiğini ifade etti. 
     Çimen, önümüzdeki günlerde adayların belirlenmesi ile seçim çalışmalarının daha da hızlanacağını ve işlerinin bilbordla sınırlı kalmayacağını vurgulayarak, şunları söyledi 
     ''Özellikle partilerin seçim otobüsleri tanıtım için yollara çıkacak. Bu otobüslere, partilerin isteği doğrultusunda cephe giydirmesi yapmak için hazırlanıyoruz. Araç giydirmelerinde folyolar üzerine baskılar yapılıyor. Tanıtım araçlarının metrekaresini de 35 dolardan giydiriyoruz. Bir seçim otobüsü yaklaşık 3 milyar liraya mal oluyor.'' 
     
</TEXT>
</DOC>
