<DOC>
<DOCNO> 228597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun22.html </URL>
<DATE> 2004/04/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şiiler, Kufe ve Necef'te kutsal mekanları ele geçirdi 
</HEADLINE>
<TEXT>

     Irak'ta dünden beri Amerikan askerleriyle çatışan Şii Mukteda Sadr milislerinin, Necef ve Kufe'deki kutsal mekanların denetimini ele aldıkları bildirildi. 
     Bölgedeki AFP muhabiri, Necef'te siyah milis üniformalı silahlı adamların Ali'nin türbesi civarında mevzilendiğini bildirdi. 
     Kufe kentinde de milislerin, yine Ali'nin anısına yapılan anıt civarına konuşlandıkları, koalisyon güçlerinin buraları korumakla görevlendirdiği birliklerin ortalıkta gözükmediği haber verildi. 
     Her iki kentte de, milislerin, polislerin bırakıp gittiği kamu binalarının etrafına da yerleştiği kaydedildi. 
     Bağdat ile Basra'da bugün çıkan çatışmalarda toplam 10 Iraklı yaralandı. 
     Hastane kaynakları, Bağdat'ın batısında, Amerikan askerleri ve radikal Şii lideri Mukteda Sadr'a bağlı milisler arasındaki çatışmalarda en az 8 kişinin yaralandığını belirtti. 
     

     
</TEXT>
</DOC>
