<DOC>
<DOCNO> 237636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas07.html </URL>
<DATE> 2004/05/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Troy" fırtınası 43 ilde aynı anda esecek .. 
</HEADLINE>
<TEXT>

     Merakla beklenen ''Troy'' filmi, 14 Mayıs Cuma günü Türkiye'de, tüm dünyayla aynı anda gösterime girecek. Ünlü aktör Brad Pitt'in rol aldığı film, 43 il, 1 ilçe ve KKTC'de izleyiciyle buluşacak. 
     Warner Bros. Pictures'ın filmi, Adana, Adapazarı, Afyon, Ankara, Antakya, Antalya, Aydın, Balıkesir, Bartın, Bolu, Bursa, Çanakkale, Çorum, Denizli, Diyarbakır, Edirne, Erzurum, Eskişehir, Gaziantep, Giresun, İstanbul, İzmir, İzmit, Kahramanmaraş, Kayseri, Kırklareli, Konya, Kütahya, Malatya, Manisa, Mersin, Muğla, Ordu, Rize, Samsun, Sivas, Şanlıurfa, Tekirdağ, Tokat, Trabzon, Uşak, Yalova ve Zonguldak ile Lüleburgaz ve KKTC sinemalarında aynı anda vizyona girecek. 
     Brad Pitt'in ''yarı tanrı'' Aşil rolünde kamera karşısına geçtiği filmde, Sparta Kralı Meneleus'u Brendan Gleeson, Paris'i ''Yüzüklerin Efendisi''nin ''Legolas Greenleaf''i Orlando Bloom, Helena'yı Diane Kruger canlandırıyor. Wolfgang Peterson'ın yönettiği filmde, diğer rolleri Brian Cox, Sean Bean, Brendan Gleeson ve Peter O'Toole üstleniyor. 
     Kostümlerini Bob Ringwood'un hazırladığı filmin müzikleri James Horner'a ait. Senaryosunu David Benioff'un kaleme aldığı filmin görüntü yönetmeni Roger Pratt. 
     
     TANITIM KAMPANYASINDA TÜRKİYE 
     Truva Savaşı'nı anlatan film, Türkiye'nin tanıtımı açısından da bir fırsat oldu. 
     Kültür ve Turizm Bakanlığı ile işbirliği yapan Warner Bros., filmin tanıtım kampanyalarında ''Truva Savaşları''nın geçtiği Türkiye'nin de tanıtılmasını sağladı. 
     Ortak tanıtım kampanyası kapsamında, Conde Nast, Travel and Leisure gibi ABD'nin dev tirajlı dergilerinde Truva ile ilgili bilgi ve fotoğrafların yer alacağı 4 sayfalık Türkiye ekleri yayınlandı. 
     Geçen ay da Kültür ve Turizm Bakanlığı'nın ABD'de başlattığı açıkhava afiş kampanyasında, telefon kioskları ve şehir otobüslerinin üzerinde Truva atının resimlerine yer verildi. 
     
     PARİS'İN OKUYLA ÖLDÜ 
     Filmde işlenen efsaneye göre, ''Akhilleus-Aşil'' adıyla bilinen yarı tanrı, küçüklüğünde annesi tarafından ayağından tutularak ölüler ülkesinin ırmağı Stiks'e batırıldı. 
     Tam bu sırada Zeus'un gelmesiyle topuğu dışarıda kalan Aşil'in sadece topuğundan vurularak öldürülebileceği söylendi. Helena'yı geri almak için yapılan Truva Savaşı'nın onuncu yılında en sevdiği kölesi Briseis'i Agamemnon'un alması üzerine savaştan çekildi. 
     Öfkeyle çadırına kapanan Aşil, yakın arkadaşı Patroklos'un Hektor tarafından öldürülmesiyle yeniden savaşa katıldı. Silah takımını kuşanıp Hektor'u teke tek vuruşarak öldürdü. Cesedini arabasının arkasında sürükleyerek surların etrafını yedi kez dolaştı. Ancak, Hektor'un babası Priamos geldiğinde yüreği yumuşadı ve oğlunun cesedini kendi elleriyle yıkayarak ona verdi. 
     İntikamını alan Aşil, kısa bir süre sonra ''ölümlü erkeklerin en güzeli'' olarak bilinen Paris'in zehirli okuyla topuğundan vuruldu, tek zayıf noktasından aldığı bu yara yüzünden can verdi. 
     
</TEXT>
</DOC>
