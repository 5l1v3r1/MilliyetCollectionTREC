<DOC>
<DOCNO> 216436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yazar/sazak.html </URL>
<DATE> 2004/02/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'nin açmazı 
</HEADLINE>
<TEXT>

   
   AB ve Kıbrıs'ta izledikleri politikasızlık nedeniyle CHP'nin düştüğü duruma bakın 
   Sosyal demokrat parti MHP çizgisinde görülürken AKP, Türkiye'yi Avrupa hedefine taşıyor. CHP'li dostlar aksini savunuyor olsalar, kendilerine haksızlık yapıldığını düşünseler de, 'algılama' böyle. Nerede, 1970'lerin 'devrimci sol'u, 'düzeni değiştirme' iddiasındaki CHP'si, nerede günümüzün devlet partisi 
   Turhan Feyzioğlu'nun Güven Partisi bile herhalde 1980 öncesi bugünkü CHP'den daha ileri noktadaydı. 
   12 Eylül sonrasında Konsey'in izniyle kurulan Necdet Calp'ın Halkçı Partisi tartışmasız daha soldaydı 
   CHP'nin bugün MHP çizgisine düşmesi dramatiktir 
   Neden böyle oldu 
   Yığınakta yapılan hata, 3 Kasım'daki erken seçim telaşıyla partinin 'sosyolojik tabanı'nı kaybetmiş olmasıdır. Partinin lider kadrosu, 1999 seçimlerinde parlamento dışı kalmanın psikolojisiyle 'muhalefet' stratejisini değiştirmiş, egemen çevrelerle arayı düzeltmek uğruna 'sol'a kapanmış, sağdan oy beklentisiyle milletvekili listelerindeki 'emekli - bürokrat' kadroyu Meclis'e taşımıştır. Bu yapılanmanın sonucu olarak halktan kopan CHP, 3 Kasım seçimlerini kaybetmiştir AKP ise solun boşalttığı alana yönelerek oylarını yüzde 35'e yükseltmiş ve tek başına iktidara gelmiştir. 
   Bu eğilimin 28 Mart yerel seçimlerinde de süreceği gözleniyor. Çünkü CHP 3 Kasım tercihleri nedeniyle Meclis'te de etkinlik gösteremiyor. Olayların gelişimini görmekten uzak bürokratik yapısıyla siyaset üretmekten uzak, 'negatif politika' izliyor. 
   AB bayrağının AKP'ye kaptırılması, Kıbrıs'ta çözümsüzlüğün savunulması da bu yüzden. 
   Acı ama gerçek 
   CHP'nin bugünkü yönetiminin seçimle iktidara gelme şansı yok. 2004 sonunda Türkiye'nin AB'de takvim alması zora girer de bunun iç politikada kırılmaları olursa diye, Meclis içinde dengelerin değişeceğine bağlanmış umutlar... AKP iktidarı 2007 Cumhurbaşkanlığı seçimlerinden önce kesintiye uğrayacak ve CHP devreye girecek. 3 Kasım ertesi Baykal'ın, 'Türkiye'nin yönetimi bundan böyle bizim elimizde' sözlerini unutmayalım. Oysa geçen bir buçuk yıl hiç de öyle olmadığını gösterdi. 
   AKP kendi politikasını uyguluyor, CHP nal topluyor 
   CHP'nin Kıbrıs nedeniyle MHP çizgisine düşüyor olmasında partinin bugünkü yönetiminin 'seçimle işbaşına gelme' umudunu kaybetmesinin izleri var. 
   28 Mart önemli bir gösterge olacak. 
   Yerel seçimler kaybedilirse CHP, Avrupa'da lider değiştiren merkez sağ ve sol partilerdeki gibi, yeni bir yapılanmaya gitmelidir. 
   Bugünkü anlayışla, AKP'den iktidar alınamaz 
   CHP'nin seçenek oluşturması için uzun soluklu bir hazırlığa, 'yenilenmeye' ihtiyacı var. CHP'nin açmazı liderliktedir 
   
      
   
   
</TEXT>
</DOC>
