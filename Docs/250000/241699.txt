<DOC>
<DOCNO> 241699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy06.html </URL>
<DATE> 2004/05/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye, Afganistan'da aktif rol üstlenmeye hazırlanıyor... 
</HEADLINE>
<TEXT>

     Türkiye, NATO çerçevesinde Afganistan'da yeniden aktif rol üstlenmeye hazırlanıyor. 
     Edinilen bilgiye göre, NATO'ya kolordu tahsis eden ülkelerin kendi seçtikleri sırayla 2008'e kadar Afganistan'ın güvenliğinden sorumlu bulunmalarının gündemde olduğu, Türkiye'nin de birkaç yıl önce NATO'nun Balkanlar'daki harekatı çerçevesinde 3. kolorduyu tahsis ettiği belirtiliyor. 
     Bu bağlamda Afganistan'da ilk görevi, liderliğini Fransa'nın yaptığı ve bünyesinde az sayıda Türk askeri de barındıran Avrupa ordusunun çekirdeği ''Eurocore''un üstlenmesi bekleniyor. İkinci sırayıysa İtalya, İspanya ya da Türkiye'nin alabileceği kaydediliyor. 
     Kaynaklar, Ankara'nın, Türkiye'nin görev takvimi için henüz net bir karara varmadığını, konunun değerlendirme aşamasında olduğunu, ancak ağırlıklı görüşün Türkiye'nin ikinci sırayı alması ve 2005 yılının başlarında görevi üstlenmesi yönünde olduğunu belirtiyorlar. 
     Bu çerçevede karar verilmesi durumunda, bölgede 240 askeri bulunan Türkiye'nin bu sayıyı askeri seçeneklere göre 1500'e kadar çıkarmasının muhtemel olduğu kaydediliyor. Muharip sınıfların bölgeye gönderilmesi durumundaysa bu sayının artabileceğini ifade eden kaynaklar, sonucun kısa bir süre içinde belli olacağını belirttiler. 
     
     İL İMAR TİMLERİ 
     Türkiye'nin Afganistan'a göndermeyi planladığı 80'i asker 200 kişilik il imar timinin görev yerinin de önümüzdeki hafta netlik kazanmasının beklendiği öğrenildi. 
     Ankara, il imar timi için Takhar bölgesinde ısrarını sürdürürken, bu seçime NATO Avrupa Kuvvetleri Komutanlığı'nın SHAPE olumlu baktığı, Kabil'deki Yönlendirme Komitesi'ninse seçime ilişkin henüz karar vermediği kaydedildi. 
     
</TEXT>
</DOC>
