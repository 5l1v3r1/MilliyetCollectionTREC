<DOC>
<DOCNO> 245271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko11.html </URL>
<DATE> 2004/06/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kiraz, kalitesiyle ihracatçıyı sevindiriyor... 
</HEADLINE>
<TEXT>

     Kış ve ilkbahar döneminde havaların iyi gitmesi ve kirazın yetişmesi açısından gerekli tüm şartların oluşması nedeniyle kalite açısından son yılların en iyi ürünün yetiştiği bu yıl, ihracatta da rekora gidilerek 100 milyon doların üzerine çıkılması bekleniyor. 
     Edinilen bilgiye göre, içinde bulunduğu coğrafya açısından hemen her çeşit meyvenin üretildiği Türkiye'de son yıllarda kiraz üretimine ağırlık verildi. 
     Kirazı ile bilinen İzmir'in Kemalpaşa ve Konya'nın Akşehir ilçesinden sonra Konya'nın Hadim, Taşkent ve Bozkır ilçeleri, Isparta, Afyon ve hatta Niğde'ye kadar üretimi yaygınlaşan kiraz, hububatta istediği kadar kazanamayan çiftçinin adeta umudu oldu. 
     Önceden sadece sınırlı üretimi yapılan kiraz, çiftçiye büyük kar kazandırması nedeniyle daha fazla yetiştirilmeye başlanırken, yurt dışına yapılan ihracatta üretime paralel olarak her geçen yıl artış gösterdi. 
     Geçen yıl çöl sıcakları olmasına, erken, orta ve geç dönem ürünlerin aynı anda yetişmesine karşın kirazda ortaya çıkan rekor üretime sevinen çiftçi, fazla ve aynı anda üretim nedeniyle kirazının ucuza gitmesine üzüldü. 
     Kirazda yılda yapılan 250 bin tonluk üretimiyle ''şampiyon'' olan Türkiye, geçen yıl üretilen yaklaşık 68 bin ton Napolyon kirazının 34 bin tonunu ihraç etti. Napolyon ile birlikte toplam kiraz ihracatı yaklaşık 90 milyon dolar olarak gerçekleşti. 
     Bu kirazın 22 bin tonu, 500 bin kiraz ağacı olan Konya'da üretildi. Napolyon kirazı ile ünlü Akşehir'de 12 bin ton, son yıllarda geç dönem kiraz üretimiyle adından söz ettiren Hadim'de ise yaklaşık 2 bin 500 ton üretim gerçekleşti. 
     Her yıl İzmir'den başlayarak Afyon, Konya ile Niğde'nin Ulukışla ilçesine kadar kiraz alımı yapan Alara Tarım Ürünleri Sanayi ve Ticaret A.Ş. Genel Müdür Yardımcısı Arif Güney, geçen yıl 22 milyon dolarlık kiraz ihracatı yaptıklarını söyledi. 
     ABD ve çok sayıda Avrupa ülkesine 2003'de yaptıkları ihracatın önceki yıla oranla 13 kat artış gösterdiğini ifade eden Güney, geçen yıl çöl sıcakları nedeniyle özellikle orta dönem kirazı yetiştiren Konya ve Afyon'da ürünün çok fazla kazandırmadığını bildirdi. 
     
     ''TÜRKİYE KİRAZDA BÖYLE KALİTE GÖRMEDİ'' 

     Bu yıl ise özellikle kış ve ilkbahar aylarının kiraz üretimi açısından çok iyi geçtiğini ifade eden Güney, şunları kaydetti 
     ''Üretim açısından ilkbahardan yaza geçiş beklediğimizden de mükemmel gerçekleşti. Yani Türkiye'de bu yılın kiraz üretimi son derece iyi olacak. Olağanüstü bir kalite yakalandı. Kirazda geçen yıl olduğu gibi birden olgunlaşma yaşanmayacak. Erken, orta ve geç dönem kirazlar sırasıyla toplanıp ihraç edilecek. 24 Mayıs'ta İzmir'den başladığımız alımlarımız, Temmuz ayı sonuna kadar Hadim ve Ulukışla'da devam edecek.'' Yakalanan bu kaliteden hem çiftçinin hem de ülke ekonomisinin yararlanacağını vurgulayan Güney, geçen yıl Orta Anadolu'da 1.5 ile 2.5 milyon lira arasında aldıkları kirazın, bu yıl kalitenin iyi olması nedeniyle daha yüksek fiyattan alınacağını anlattı. 
     Güney, bu yıl Napolyon kirazı üretiminin 70 bin tonu geçmesininin beklendiğini belirterek, ''İhracatta da rekor olabilir. Bu yıl biz firma olarak 25 milyon doları, Türkiye ise 100 milyon doları geçmeyi hedefliyor'' dedi. 
     
</TEXT>
</DOC>
