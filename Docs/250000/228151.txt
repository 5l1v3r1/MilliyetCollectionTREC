<DOC>
<DOCNO> 228151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/spo05.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahreyn'e kuşatma 
</HEADLINE>
<TEXT>

   Formula 1'de merakla beklenen Bahreyn etabı bugünkü sıralama turlarıyla start alacak, yeni pist için 250 milyon dolar harcayan ülkede hayat duracak 
      
   Çöl sıcağı yakacak 
   FORMULA 1'DE, sezonun üçüncü yarışının yapılacağı Bahreyn Grand Prix'si, bugün TSİ 14.00'te başlayacak olan sıralama turları ile görücüye çıkıyor. Toplam 250 milyon dolara malolan ve büyük bölümü çöl üzerine inşa edilen 5 bin 417 metrelik Sakhir Pisti, Bahreyn'in başkenti Manama'da bulunuyor. Yarış boyunca pilotlar toplam 57 tur atıp, toplam 308.769 kilometre yol kat edecekler. 
   
   Schumacher favori 
   SAKHİR Pisti'ndeki 28 bin kişilik tribünün tamamen dolması beklenirken, yine yarışların en büyük favorisi Avustralya ve Malezya Grand Prix'lerinde ipi önde göğüsleyen Ferrari'nin ünlü pilotu Michael Schumacher olacak. Alman pilotu takım arkadaşı Rubens Barrichello ve Renault'un İspanyol pilotu Fernando Alonso'nun zorlaması bekleniyor. Bahreyn Grand Prix'si NTV'den naklen yayınlanacak. 
   
   Pilotlar klasmanı 1. Michael Schumacher 20 2. Rubens Barrichello 13 3. J. Pablo Montoya 12 4. Jenson Button 9 5. Fernando Alonso 8 
   
   Markalar klasmanı 1. Ferrari 33 2. Williams - BMW 17 3. Renault 14 4. BAR - Honda 9 5. McLaren - Mercedes 4 
   
   Şampanyasız kutlama    BAHREYN etabı, beraberinde birçok yeniliği de Formula 1'in gündemine taşıdı. Ülkedeki katı kurallar nedeniyle bu yarışta daha önceleri görmeye alıştığımız çıplak kızlar ve şampanya bulunmayacak. Podyumdaki kutlamada şampanya yerine Warrd isimli, adanın yerel meyvaları ile gül suyundan oluşan gazlı bir içecek kullanılacak. 
   
   
   
</TEXT>
</DOC>
