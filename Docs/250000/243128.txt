<DOC>
<DOCNO> 243128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/guncel/axgun01.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Menderes, ilaçları astarında saklamıştı... 
</HEADLINE>
<TEXT>


27 Mayıs 1960 ihtilali sırasında Yassıada'da "Muhafız Subay" olarak görev yapan Mehmet Nuri Taşdelen, Menderes'in yakından fotoğrafını çekerken, ağzının kenarındaki köpükleri görmüş ve... 

Pınar Aktaş 

Bugün, 27 Mayıs 1960 ihtilalinin 44. yıldönümü. Yassıada günleri ve dönemin Başbakanı Adnan Menderes, Dışişleri Bakanı Fatin Rüştü Zorlu ve Maliye Bakanı Hasan Polatkan'ın idam edilmesiyle ilgili sürece dair yaşananlar neredeyse bütün tanıklar tarafından anlatıldı, yazıldı. Bu yazıda ise o günlerde Deniz Harp Okulu ve Koleji'nden mezun olduktan sonra genç bir teğmen olarak Yassıada'da göreve başlayan Mehmet Nuri Taşdelen'in nöbetler sırasında aynı odada saatler geçirdiği Menderes'le ilgili anılarını okuyacaksınız. 

Fotoğraf merakı 
Taşdelen ve sınıf arkadaşları, mezun olduktan sonra donanmaya atanmayı beklerken 27 Mayıs 1960 ihtilali gerçekleşti. Taşdelen de diğer arkadaşları gibi Yassıada'da kurulan Garnizon Kumandanlığı emrinde "Muhafız Subay" olarak görevlendirildi. Deniz Güverte Teğmen olarak başlayan bu görev, 30 Ağustos 1961'de yapılan terfiyle, Deniz Güverte Üsteğmen olarak devam etti. Buradaki görevlerinden biri Celal Bayar ve Menderes'in de bulunduğu koğuşlarda nöbet tutmaktı. Taşdelen, fotoğraf merakı nedeniyle adada gizli gizli Zenobia marka körüklü fotoğraf makinesiyle fotoğraflar çekti, yaşananları küçük k ğıtlara not aldı. Ada içinde komutanlar arasındaki bazı yazışmaları bile sakladı. Bu birikimlerini kitapta toplayacak Taşdelen'in anılarından bazıları şöyle 

Tıkırtıda bile uyanırdı... 
Yaklaşık 1 yıl süren Yassıada duruşmaları sonunda karar 15 Eylül 1961 günü verilecekti. Ben o sabah 04.00 - 07.00 arasında 1. koğuşta nöbet tutan 4 subaydan biriydim. Yanıma fotoğraf makinesini alarak nöbete gittim. O güne kadar bir tek Menderes'in fotoğraflarını çekememiştim. İlk işim oda kapısının üzerindeki ufak pencereden içeri bakıp Menderes'in durumunu kontrol etmek olmuştu. Menderes'in uykusu hafifti, en ufak bir tıkırtıda bile hemen uyanırdı. Uyanmadığını görünce fotoğraf çekmeye başladım. İyice yaklaşıp yakından fotoğrafını çekmek istediğimde, ağzının kenarında çok az da olsa köpüklerin çıkmakta olduğunu fark ettim. Hemen diğer nöbetçilere ve doktora haber verdim. 

Divan-ı Harb'den kurtardı 
17 Eylül sabahı yoğun tedaviyle kendine gelip doktorların izniyle kumandan, Menderes'i görmeye gitmişti. Başta nöbet tutan biz 4 görevli subay olmak üzere Menderes'in en yakın dostu olarak bilinen Ethem Menderes'i yanına aldı. Orada bizi göstererek, gerçek durumu açıklamadığı takdirde bütün sorumluları Divan - ı Harb'e vereceğini söyledi. Menderes de kendi hareketi yüzünden birçok kimsenin zarar görmesine gönlünün razı olmayacağını söyleyerek ilaçları yutmadığını, dilinin altında sakladığını, bunları ceketinin astarındaki sökükten içeri attığını söyledi. Karardan 1 gün evvel biriktirdiği ilaçları bir kibrit kutusuna gizlemiş. O gece yatarken 33 Equnil ve 3 Nembutal hapının hepsini içmiş. Bunları anlatırken doğru söylediğini gösterebilmek için astarın dibinde kalan ilaç kalıntılarını gösterdi. Eğer apar topar idam edileceğini bilseydim, kurtarılması için özel çaba harcamazdım. 

Birlikte sinek kovaladık 
Bizim onlarla konuşmamız yasaktı. Bir gün Menderes kendisini rahatsız eden bir sineğin peşine düşmüş, plastik sineklikle öldürmeye çalışıyordu. Birkaç denemeden sonra başarılı olamadı. Bana dönüp gülerek ellerini iki yana açıp, 'Şu işi bir türlü beceremedim' anlamında bir hareket yaptı. O sırada önüme konan sineği bir hamleyle yakaladım. Avucuma baktı, iki eliyle alkışlar gibi yaptı. Bundan sonra sinek avlamalarımız sürdü.Üst kattaki sesler nedeniyle uzanırken birden hızla ayağa kalktı. Kızgın bir sesle, "Görüyorsunuz efendim, uyuyamıyorum. Mütemadiyen dolaşıyorlar. Ayak seslerinden uyuyamıyorum. Hem de gıcırdayan ayakkabı giyiyor birisi. Doktor teskin için ilaç verdi, fayda etmiyor. Lütfen meşgul olun. Terlik giysinler. Çıldıracağım efendim çıldıracağım" dedi. Bir süre sonra gereken yapıldı.Menderes'e bir gün Sümerbank damgalı bir mektup geldi. Okurken yüz hatları iyice gerildi. "Yeni imalatımızdan örnekler diye kumaşlar gönderirlerdi. O zaman hediye diyorlardı. Şimdi listesini yapmış, parasını istiyorlar" dedi. Binbaşı, insanların iyi gün dostu olduklarını söyleyerek onu teselli etti. 

</TEXT>
</DOC>
