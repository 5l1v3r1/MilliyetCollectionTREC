<DOC>
<DOCNO> 236211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy09.html </URL>
<DATE> 2004/04/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'nin kadın araştırması "Başı kapalı olanlar daha fakir ve eğitimsiz" 
</HEADLINE>
<TEXT>

     CHP MYK üyesi ve Bilim Platformu Başkanı Bülent Tanla, 11 ilde 2100 kadınla yaptırdığı araştırmada, kara çarşaflı, türbanlı ve başı açık kadınların yaşam biçimleri, değer yargıları, demokrasi, siyaset, özgürlük, kamu yönetimi, din gibi konulardaki düşünce ve gelecekle ilgili düşüncelerini ortaya koyan bir çalışma gerçekleştirdi. Kara çarşaf kullanan ve türban takan kadınların başı açık kadınlara göre daha fakir ve eğitimsiz oldukları öne sürüldü. 
     İstanbul, Ankara, İzmir, Antalya, Bursa, Diyarbakır, Erzurum, Gaziantep, Konya, Samsun ve Trabzon illerinde gerçekleştirilen araştırma, kara çarşaf kullananların yüzde 17'sinin 18-24 yaş grubunda, yüzde 25.1'inin 25-34 yaş grubunda, yüzde 26.1'inin 35-44 yaş grubunda, yüzde 19.5'unun 45-54 yaş grubunda, yüzde 12.3'ünün de 55 ve üstü yaş grubunda olduğunu ortaya koydu. 
     Türban takan kadınların yüzde 25.9'u 18-24 yaş grubunda, yüzde 29.3'ü 25-34 yaş grubunda, yüzde 22.5'i 35-44 yaş grubunda, yüzde 15.2'si 45-54 yaş grubunda, yüzde 7.1'i 55 yaş üstü grupta yer alıyor. Başı açık kadınların yüzde 36.5'i 18-24 yaş grubunda, yüzde 29.9'u 25-34 yaş grubunda, yüzde 19.4'i 35-44 yaş grubunda, yüzde 8.9'u 45-54 yaş grubunda, yüzde 5.3'ü de 55 yaş ve üstü grupta bulunuyor. 
     CHP'nin araştırmasında, kara çarşaf kullanan kadınların yüzde 18.5'inin okuma yazma bilmediği, yüzde 43.9'unun ilkokul, yüzde 11.2'sinin ortaokul, yüzde 13.5'inin lise ve yüzde 4.5'inin üniversite ve üstü eğitim kurumlarını bitirdiği belirlendi. 
     Araştırmada, türban takan kadınların yüzde 8.2'sinin okuma yazma bilmediği, yüzde 39.4'ünün ilkokul, yüzde 11.6'sının ortaokul, yüzde 24.9'unun lise, yüzde 9.9'unun da üniversite ve üstü kurumlardan mezun olduğu tespit edilirken, başı açık kadınlardan okuma yazma bilmeyenlerin oranı yüzde 1.6, ilkokul mezunlarının oranı yüzde 17.9, ortaokul mezunlarının oranı yüzde 12.3, lise mezunlarının oranı yüzde 35.2, üniversite ve üstü eğitim kurumlarından mezun olanların oranı ise yüzde 31.7 olduğu saptandı. 
     Başı açık kadınların yüzde 10.9'unun, türbanlı kadınların yüzde 5.8'inin, kara çarşaf kullanan kadınların da yüzde 2.1'inin yüksek gelir grubundan olduğu tespit edilen araştırmada, başı açık kadınların yüzde 43.2'sinin, türban takan kadınların yüzde 37.2'sinin, kara çarşaf kullanan kadınların ise yüzde 28.5'inin gelirinin orta düzeyde olduğu ortaya çıktı. 
     Araştırma, başı açık kadınların yüzde 45.9'unun, türbanlı kadınların yüzde 56.7'sinin, kara çarşaf kullanan kadınların ise yüzde 69.4'ünün fakir ve yoksul olduğunu ortaya koydu. 
     
     ARAŞTIRMANIN AMACI 
     CHP MYK üyesi ve Bilim Platformu Başkanı Tanla, AA muhabirinin sorularını yanıtlarken, araştırmanın işsizlik, yolsuzluk, çarpık gelir dağılımı ve eğitimin önemini farklı bir boyutta ortaya koyma amacına yönelik olarak yapıldığını belirtti. 
     Yoksulluğun ve eğitimin, toplum düzeni, yaşam biçimi ve temel değerlerdeki değişimin, siyaset ve demokrasi üzerindeki sonuçlarının ne kadar önemli olduğunun bu araştırma sonuçları ile görüldüğüne işaret eden Tanla, kadınların, Cumhuriyet değerleri ve yaşam biçimi üzerindeki etkilerininin de araştırma ile ortaya konduğunu söyledi. 
     Tanla, araştırmanın aynı zamanda, yoksulluğun artması ve çağdaş eğitim düzeyinin gerilemesi halinde laik Cumhuriyet'e yönelik tehditin artması ihtimalini de belirlediğini ifade ederek, ''Biz erkek toplumuyuz diyoruz ama kadınların ortalıkta fazla görünmemelerine rağmen toplumda belirleyici unsurlar oldukları da bu araştırma sonuçlarında görülüyor'' diye konuştu. 
     
</TEXT>
</DOC>
