<DOC>
<DOCNO> 234926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy07.html </URL>
<DATE> 2004/04/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
''1 Mayıs'tan sonra KKTC'nin 'tanınmaması'nın dayanağı kalmayacak'' 
</HEADLINE>
<TEXT>

     Anadolu Üniversitesi A.Ü İktisadi ve İdari Bilimler Fakültesi İİBF öğretim üyesi Prof. Dr. Rıdvan Karluk, 1960 Londra ve Garanti antlaşmalarının 1 Mayıs 2004 itibariyle ortadan kalkmış olacağını belirterek, bu nedenle BM Güvenlik Konseyi'nin 1 Mayıs'tan sonra, 1960 antlaşmalarına atıfta bulunup KKTC'nin tanınmamasını istemesinin hukuki dayanağının ortadan kalkacağını söyledi. 
     Devlet Planlama Teşkilatı'na DPT bağlı olarak 1982 yılında kurulan Avrupa Ekonomi Topluluğu AET Dairesi'nin 3 yıl başkanlığını da yapan Karluk, AA muhabirine, adada 24 Nisan'da yapılan referanduma Rum tarafının ''Hayır'', Türk tarafının ''Evet'' demesi sonucu KKTC'nin tanınmasının gündeme geldiğini söyledi. 
     ''BM Güvenlik Konseyi'nin kararı nedeniyle KKTC'nin tanınmayacağı yönünde'' bazı açıklamalar yapıldığını hatırlatan Prof. Dr. Karluk, ancak bu kararın 1 Mayıs'tan itibaren hukuki dayanağını kaybedeceğini bildirdi. Karluk, şöyle devam etti 
     ''Kıbrıs Türk Federe Devleti Yasama Meclisi, 15 Kasım 1983'te bağımsız KKTC'yi ilan etti. KKTC Anayasası ise 7 Mayıs 1985 tarihinde yürürlüğe girdi. BM Güvenlik Konseyi 18 Kasım 1983'te, 541 sayılı karar ile KKTC'nin kuruculuğunu, 1960 tarihindeki Londra ve Garanti Antlaşması'na aykırı bulmuş ve geçersiz olduğunu duyurmuştur. Ayrıca, BM, üyelerini KKTC'yi tanımamaya davet etmiştir. Burada bir hata vardır. Çünkü, Güney Kıbrıs Rum Yönetimi, 1 Mayıs'ta AB üyesi olacaktır. 1960 Londra ve Garanti antlaşmaları 1 Mayıs 2004 tarihi itibariyle ortadan kalkmış olacak. Bu nedenle BM Güvenlik Konseyi'nin, 1 Mayıs'tan sonra 1960 antlaşmalarına atıfta bulunarak KKTC'nin tanınmamasını istemesinin hukuki dayanağı ortadan kalkacaktır.'' 
     
     ''GİRİŞİMLER DERHAL BAŞLAMALIDIR'' 

     Karluk, referandumdan sonra değişen şartlara göre KKTC'nin ve Türkiye'nin tanınma konusunda BM nezdinde derhal girişimlere başlaması gerektiğini belirterek, özellikle Annan Planı kapsamında KKTC'nin ''Evet'' Rum tarafının ''Hayır'' demesi sonucunda, KKTC'nin ayrımcı bir işlemle karşılaşmasının kabul edilemeyeceğini belirtti. 
     AB Anayasa Taslağı'nda AB'nin temel birincil hukuku olması istenen ve Avrupa Toplulukları'nın Resmi Gazetesi'nde 18 Aralık 2000 tarihinde yayımlanan Avrupa Birliği Temel Haklar Şartı'nın 21. maddesinin, AB ülkelerinin ayrımcılık yapmayacağını esas aldığını anımsatan Karluk, şöyle devam etti 
     ''Temel Haklar Şartı'ın 22. maddesi ise AB'nin kültür, din ve dil çeşitliliğine saygı gösterdiğini belirtir. AB'nin, Kıbrıs'ta ayrımcılık yapan Kıbrıs Rum yönetimini içine alması ve AB Temel Haklar Şartı'nı yok sayması mümkün değildir. Eğer, bu yönde bir karar alırsa AB kendi kendini inkar etmiş olur.'' 
     
</TEXT>
</DOC>
