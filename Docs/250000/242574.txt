<DOC>
<DOCNO> 242574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/yasam/axyas01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Surkondu'da son 'numara' 
</HEADLINE>
<TEXT>


Eminönü Belediyesi'nin SİT alanı tarihi surlara yaptırdığı 'kaçak' sosyal tesis, bir plan tadilatı sayesinde 'yasalara uygun' olmak üzere... 

ŞENOL DEMİRCİ İstanbul 

Eminönü Belediyesi, SİT alanında yer alan tarihi surlar üzerine kaçak yaptığı 'Cankurtaran Sosyal Tesisleri'ni yasallaştırmak için plan değişikliğine gitti. 
Tarihi sur üzerine kaçak yapı yaptırma suçlamasıyla ağır ceza mahkemesinde yargılanan dönemin Eminönü Belediye Başkanı Lütfi Kibiroğlu, seçimlerden hemen önce, sur üzerindeki kaçak tesisleri yasallaştırmak için plan tadilatı hazırlattı. Eminönü Belediyesi'nin bu değişiklik isteği, 2004'ün şubat ayında İstanbul Büyükşehir Belediye Meclisi'ne gönderildi. Talep, İstanbul Büyükşehir Belediyesi İmar Komisyonu'nda kabul edilip Belediye Meclisi'ne havale edildi. 

'Oybirliği' ile onay 
Meclis de, kaçak tesisi oybirliği ile planlarına dahil ederek yasallaştırma yolunu açtı. Plan değişikliği, tarihi yapıya zarar verildiği gerekçesiyle Eminönü Belediyesi'ni mahkemeye veren İstanbul 1 No'lu Kültür ve Tabiat Varlıklarını Koruma Kurulu'nun onayına sunuldu. Kurulun onaylaması durumunda, dönemin Belediye Başkanı Lütfi Kibiroğlu ve ekibi için açılan ağır ceza davasının düşeceği bildirildi. 
Surlara kaçak tesis yapıldığını Milliyet manşetine taşıyarak duyurmuştu. 

Cezası 3 yıl hapis 

2863 Sayılı Tabiat ve Kültür Varlıklarını Koruma Kanunu'nun 65. maddesinde şu ifadeler yer alıyor "SİT şartları ve korunma planlarında, Taşınmaz Kültür ve Tabiat Varlıkları Yüksek Kurulu'nca belirlenen alanlarda öngörülen şartlara aykırı izinsiz inşaat yapan ve yaptıranlar, 1 yıldan 3 yıla kadar ağır hapis ve 50 bin lira 200 bin liraya kadar ağır para cezası ile cezalandırılır." 


</TEXT>
</DOC>
