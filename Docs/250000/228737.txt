<DOC>
<DOCNO> 228737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo41.html </URL>
<DATE> 2004/04/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Canaydın Hakem Aydın, onurunu kurtarmak için gerekeni yapmalı... 
</HEADLINE>
<TEXT>

     Galatasaray Kulübü Başkanı Özhan Canaydın, Beşiktaş maçı sonrasında karşılaşmanın hakemi Ali Aydın'a yönelttiği suçlamaları, bugün düzenlediği basın toplantısıyla sürdürdü. 
     Galatasaray Kulübü'nün Mecidiyeköy'deki şirket binasında bir basın toplantısı düzenleyen Canaydın, 2 senedir Galatasaray Kulübü başkanlığı yaptığını, ancak federasyon, hakemler ve Merkez Hakem Kurulu hakkında herhangi bir söz söylemediğini belirterek, ''Ama dün akşam 60 bini aşkın taraftar futbol dışı olaylara ve bir hakem skandalına şahit olmuştur. Bu hakem arkadaşımız uzun zamandır Galatasaray ile uğraşmaktadır. Bir maçımızdan sonra Hakan Şükür'ün formasını istemiş ve daha sonra da basın tarafından Galatasaraylı olarak lanse edilmiştir. Bu maçtan sonra da Fenerbahçe karşılaşmasında gösterdiği 4 kırmızı kartın ardından diğer maçlarda da aleyhimize kararlar vermiştir. Kendisi vicdanına karşı suç işlemiştir. Dün gece yapılan yorumlar ve bugünkü haberler haklı olduğumuzun delilidir. Biz bu işin sonuna kadar takipçisiyiz. Federasyonun kararını bekliyoruz'' diye konuştu. 
     Ali Aydın'ın maçtan sonra ''Penaltıyı görmek isteyen göz görürdü'' açıklamasını hatırlatan Özhan Canaydın, ''Ben de kendisine soruyorum Hasan Şaş'a yapılan penaltı pozisyonunda acaba hangi gözüyle bakıyordu Mutlaka düdüğünü terk etmelidir. Bu işi sonuna kadar kovalayacağız. Bu arkadaş daha önce kural hatası yapmıştır. Ama Türk spor camiası kendisini affetti. Avrupa'da böyle kural hataları yapılmış, ancak bu kişiler hakemliği bırakmıştır'' şeklinde konuştu. 
     Başkan Canaydın, maçtan sonra takımı Florya Metin Oktay Tesisleri'nde topladığını ve ortaya konulan futboldan dolayı tebrik ettiğini ifade ederek, şöyle konuştu 
     ''Eğer futbolun adaleti olsaydı Galatasaray dün 3 puanı alırdı. Hakkımızı hiçbir zaman yedirtmeyiz. Bu hak, gasp gibi elimizden alınıyorsa isyanımız da sonsuz olacaktır. Üzüntümüz sonsuz. Galatasaray Kulübü bunu hak etmez.'' ''Maç içinde 3-4 kural hatası olmuştur'' da diyen Canaydın, bununla ilgili dosyayı hazırlayıp 7 Nisan Çarşamba gününe kadar federasyona itirazda bulanacakların açıkladı. 
     Tepkisinin Ali Aydın'a karşı olduğunu kaydeden Özhan Canaydın, ''Onurlu bir insandan gereğinin yapmasını bekliyorum. Olaylar açıktır. Genç hakemler her zaman hata yapabilir. Ancak tecrübeli, birinci sınıf dediğimiz hakemler diğerlerine kötü örnek olmamalı. Ayrıca kendisi kural hatası yapmıştır ve bu kural hatalarının aynı hakeme denk gelmesi de düşündürücüdür'' dedi. 
     Başkan Canaydın, dün akşamki hataların altında çok ezildiğini ve içinin acıdığını dile getirerek, bu açıklamaları da bu nedenle yapma gereği duyduğunu vurguladı. 
     Canaydın, bir soru üzerine de Galatasaray lobisinin hiçbir zaman kaybolmayacağını dile getirerek, ''Galatasaray çok büyük ve gelenekleri olan bir lobidir. Federasyon ve MHK bundan sonra daha sıcak bakacaktır. Bir daha bu kadar büyük haksızlığa uğrayacağımıza inanmıyorum. Benim gibi biri bu açıklamaları yapıyorsa demek ki isyanın son noktasındadır'' şeklinde konuştu. 
     Başkan Canaydın'a Hakan Şükür'ün ''Düştük bir kere'' açıklamasının hatırlatılması üzerine de Canaydın, ''Galatasaray hiçbir zaman düşmez. Biz neticelerin değil, hedeflerin takımıyız'' derken, hakemlerin Hagi'ye karşı tavır aldıkları iddiaları içinse ''Böyle bir soruya cevap vermek istiyorum. Hagi'nin Türkiye'de yaptıkları ortada. Hakemlerin böyle bir şey düşüneceğini, Türk hakem camiasının katı olacağını zannetmiyorum'' açıklamasını yaptı. 
     
     BİLGİLİ'DEN ÖZÜR 

     Başkan Canaydın, dün akşam maçtan sonra Beşiktaş Kulübü Başkanı Serdar Bilgili'ye Atatürk Olimpiyat Stadı'nda yapılan sözlü saldırı nedeniyle kendisinden özür diledi. 
     Canaydın, şunları söyledi 
     ''Dün akşam maalesef kendini bilmez bir şahsın değerli dostum Beşiktaş Kulübü Başkanı Sayın Serdar Bilgili'ye yapmış olduğu saldırıdan dolayı sayın başkandan özür diliyorum. Bu ferdi saldırıyı yapan arkadaşın Galatasaraylı olacağını tahmin etmiyorum. Ama bizim evimizde Atatürk Olimpiyat Stadı'nda olduğu için özür dilemeyi bir borç biliyorum.'' Canaydın, ayrıca Konyaspor'un dün akşam vefat eden teknik direktörü Tevfik Lav'a da çok üzüldüğünü dile getirerek, ''Başta Konyaspor Kulübü Başkanı Mehmet Köseoğlu olmak üzere ailesine ve Konyaspor Kulübü camiasına taziyelerimi bildiriyorum. Lav'ı çok genç yaşta kaybettik. Allah rahmet eylesin'' diyerek sözlerini tamamladı. 

     
</TEXT>
</DOC>
