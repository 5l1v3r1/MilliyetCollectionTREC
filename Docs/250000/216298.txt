<DOC>
<DOCNO> 216298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo14.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, seyircisiz oynama cezası için tahkime gitti... 
</HEADLINE>
<TEXT>

     Elazığspor eski Asbaşkanı avukat Faruk Çikoğlu, takıma verilen bir maç seyircisiz oynama cezasının Futbol Disiplin Talimatı'nın 15. maddesine ve hakkaniyete aykırı olduğunu savundu. 
     Çikoğlu, yaptığı yazılı açıklamada, Futbol Federasyonu Tahkim Kurulu Başkanlığı'na yazılı olarak şahsen başvuruda bulunduğunu bildirdi. 
     Talimatın 15. maddesinin, seyircilerin tutum ve davranışlarından doğan saha olayları ve tecavüzler nedeniyle, kuruluşların resmi karşılaşmalarının seyircisiz oynatılabileceğini öngördüğünü kaydeden Çikoğlu, bu maddeye istinaden Elazığspor'a ceza verildiğini, ancak verilen cezanın aynı maddeye aykırı olduğunu iddia etti. 
     Çikoğlu, şunları kaydetti 
     ''Elazığspor-Fenerbahçe maçının hakem, gözlemci ve federasyon temsilcilerinin raporlarında, seyircilerin tutum ve davranışlarından kaynaklanmış herhangi bir saha olayından bahsedilmemektedir. Hal böyleyken Elazığspor-Fenerbahçe maçında çıkan olaylar nedeniyle Elazığspor'a verilen ceza, Futbol Disiplin Talimatı'nın 15. maddesine ve hakkaniyete aykırıdır. 3 hafta önce Beşiktaş-Samsunspor maçında çıkan olaylar Hakemlere, rakip futbolcu ve malzemecilerine, Beşiktaş Teknik Direktörü'ne, maçı izlemeye gelen Fenerbahçe Teknik Direktörü Cristoph Daum'a maçtan sonra koridorda saldırılması, kartopu atılması vb. nedeniyle, Profesyonel Futbol Disiplin Kurulu PFDK tarafından Beşiktaş'a verilen saha kapatma cezası Tahkim Kurulu'nca tedbiren durdurulmuştur. Bunu kıstas alırsak, Elazığspor'a verilen ceza da tedbiren ertelenmeli ve nihai olarak da tümden kaldırılmalıdır. Böylece mağdur duruma düşmemiz önlenmelidir.'' 2003-2004 Futbol sezonunun ilk devresinde Trabzonspor-Elazığspor karşılaşmasının 75. dakikasında 2 Trabzonspor taraftarının sahaya inerek Elazığsporlu futbolculara fiilen saldırdıklarını, rahatsız ettiklerini hatırlatan Çikoğlu, bu davranışlar nedeniyle Trabzonspor'a herhangi bir ceza verilmediğini, buna karşılık Elazığspor'a verilen cezanın vicdanları sızlattığını ifade etti. 
     
</TEXT>
</DOC>
