<DOC>
<DOCNO> 212149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun15.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Yönetimi, Türkçe adlarla Kıbrıs haritası hazırladı 
</HEADLINE>
<TEXT>

     Kıbrıs Rum yönetimi İçişleri Bakanı Andreas Hristu, Türkçe adlarla hazırlanan yeni Kıbrıs haritasının dağıtımına başlandığını açıkladı. 
     Hristu, Türkçe haritaların bakanlığının girişimi ve Rum turizm örgütü ile Rum tapu ve kadastro dairesinin işbirliğiyle hazırlandığını söyledi. 
     Türkçe Kıbrıs haritaları, Rum turizm örgütü büroları ve KKTC ile Rum kesimi arasındaki geçiş noktalarında dağıtılmaya başladı. 
     Rum İçişleri Bakanlığı tarafından 1 400.000 ölçekli Türkçe Kıbrıs haritasındaki yer isimlerinin, 1974 Barış Harekatı'ndan önce Kıbrıslı Türkler tarafından kullanılan şekliyle verildiği belirtildi. 
     Haritanın hazırlanma sebebinin, 23 Nisan 2003'te serbest geçişlerin başlamasının ardından Kıbrıslı Türklerin Güney Kıbrıs'a yaptıkları ziyaretlerin kolaylaştırılması olduğu ifade edildi. 
     
</TEXT>
</DOC>
