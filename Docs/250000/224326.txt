<DOC>
<DOCNO> 224326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/magazin/amag.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın yeni keşfi Güven Kıraç 
</HEADLINE>
<TEXT>

   'Duvara Karşı'daki başarılı oyunuyla Almanya'daki yönetmenlerin dikkatini çeken yılların oyuncusuna teklif üzerine teklif geliyor... 
      Bayram Kaygusuz 
   
   Berlin Film Festivali'nde 'Altın Ayı' kazanan 'Duvara Karşı' filminden sonra yılların oyuncusu Güven Kıraç'a teklif yağıyor. Alman yönetmenlerden çok sayıda teklif aldığını belirten Kıraç, son olarak senaryosu Fatih Akın'a ait "Kebap Connection" adlı sinema filminde oynadı. 
   Kıraç, çekimleri için Almanya'da bulunduğu filmi şöyle anlattı "Filmin yönetmenliğini Alman Ano Zaol yapıyor. Bir Türk kebapçıyla, Yunanlı bir pizzacının aileleri arasında yaşanan olayların anlatıldığı filmde, Mehmet isimli bir taksiciyi oynuyorum. Ayrıca Almanya'da yaşayan Türk yönetmen Neco Çelik'ten de iki sinema filmi teklifi geldi. Onları da değerlendirmek istiyorum". 
   
   Türkiye'de kriter, gişe 
   Türkiye'de iyi sinema projeleri olmadığı için yurtdışındaki filmlerde oynamayı tercih ettiğini ifade eden Kıraç'ın hedefi, uluslararası bir oyuncu olmak. 
   İşinde emin adımlarla ilerlediğini ifade eden, Kıraç sözlerini şöyle sürdürdü 
   "Türkiye de son zamanlarda kaç tane iyi film yapıldı ki Daha çok popüler ve gişe kaygısı duyulan filmler yapılıyor. Ben de onlarda yer almak istemiyorum. Bu tarz filmlerden teklif aldım ama oynamak istemedim. Seçici davrandığım için daha çok uluslararası filmlerde rol alıyorum. Türkiye'de çok değerli yönetmenler var ve çok iyi işler yapılıyor, ama maalesef finans sorunu yaşıyorlar. İnşallah günün birinde Türkiye yılda 150 filmin çekilebileceği bir duruma gelir ve ben de iyi projelerde yer alırım." 
   
   Akın, köprü oldu 
   Almanca oynadığı filmlerde zorlandığını anlatan Kıraç, Akın'nın kendisi için bir köprü olduğunu da söyledi. Kıraç. "Kendi ana dilimde oynamayı isterdim ama burada Almanca oynuyorum. Biraz zorlanıyorum ama, uluslararası pazarı hedefliyorsanız buna mecbursunuz" diye konuştu. 
   
   
</TEXT>
</DOC>
