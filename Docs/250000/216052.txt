<DOC>
<DOCNO> 216052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur03.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK-serbest eczane anlaşması bu ay sonu yapılabilir 
</HEADLINE>
<TEXT>

     SSK Sağlık İşleri Genel Müdürü Servet Rüştü Karahan, SSK'lıların serbest eczanelerden yararlanmasıyla ilgili görüşmelerin devam ettiğini, konunun bu ay içinde sonuçlanacağını söyledi. 
     Karahan, 1 Ocak 2004'ten bu yana uygulanan SSK ve devlet hastanesi ortak kullanımının ardından, daha önce SSK'lı olduğu halde kurumun sağlık hizmetlerinden yararlanmayan kişilerin, sağlık hizmetlerinden yararlanmaya başladıklarını belirtti. 
     Ortak kullanım uygulamasının SSK'nın ilaç giderlerini artırdığını ifade eden Karahan, ''SSK'nın ilaç politikaları çok sıkı. Sağlık Bakanlığı'nın bizim prensiplerimize uyması mümkün değil, onların ilaç politikaları daha farklı. Sağlık Bakanlığı'nın reçeteleri, bizimkilerden ortalama olarak daha yüksek. Daha pahalı ilaçlar kullanılıyor'' dedi. 
     
     15 MİLYONA DA 60 MİLYONA DA İLAÇ 
     Sağlık Bakanlığı yetkilileri ile görüşerek, ilaç konusunda birtakım önlemler alınmasını talep ettiklerini bildiren Karahan, ''Sözgelimi, üst solunum yolu enfeksiyonu 15 milyonluk ilaçla da tedavi edilebilir, 60 milyonluk ilaçla da... Biz bunun önlemini almazsak, 60 milyonluk ilacın piyasa payı artar. İlaç politikası sosyal güvenlik kuruluşlarının açıklarını azaltmanın bir yoludur'' diye konuştu. 
     SSK'nın ilaç giderlerindeki artışın, bu yıl daha açıkça görüleceğini kaydeden Karahan, ''Serbest eczanelerden yararlanmak söz konusu olunca, bugüne kadar sağlık karnelerini çıkarmayan birçok insan bunu çıkaracak'' açıklamasında bulundu. 
     İlaç üreticilerinin de karlarından feragat etmesi gerektiğini belirten Karahan, SSK'nın şu anda ilaçları ortalama yüzde 30 indirimle aldığını, serbest eczane uygulamasına geçilmesi durumunda indirim oranının yaklaşık yüzde 15 azalacağını söyledi. 
     
     SERBEST ECZANELERLE ANLAŞMA 
     İlaç Fiyat Kararnamesi'nin yayınlanmasının ardından, SSK'lıların tüm eczanelerden yararlanması konusunda çalışmaları sürdürdüklerini belirten Karahan, sektör temsilcileriyle toplantı yaparak, ilaçta yeni fiyat kararnamesini nasıl yorumladıklarını öğreneceklerini anlattı. 
     Sektör ile görüşmelerin sürdüğünü belirten Karahan, ilaç üreticilerinin, kendilerine yerli ilaçta yüzde 21, ithal ilaçta ise yüzde 10.5 oranında indirim teklif ettiğini kaydetti. 
     Kararnamede, depocu ve eczacıların kar oranlarının düşürülmesi nedeniyle kendilerine teklif edilen indirimde değişiklikler olabileceğini söyleyen Karahan, bu ay içinde konunun sonuçlanacağını bildirdi. Karahan, indirim oranlarını yüzde 3-4 daha artırmak istediklerini dile getirdi. 
     SSK'lıların tüm eczanelerden yararlanmaları gerçekleştiği takdirde kurumun ilaç giderlerinde artış yaşanacağını belirten Karahan, ''300 trilyona kadar artışı göze aldık. Ancak bu konuda son tahlilde hükümet belirleyici olacak'' dedi. 
     
     24 SAAT AÇIK MERKEZ ECZANE 
     Ortak kullanıma geçilmesiyle birlikte, SSK eczanelerine gelen reçete sayısında büyük artış yaşandığını anlatan Karahan, yoğunluğu azaltmak için, 24 saat açık olacak ''merkez eczane'' projesi üzerinde çalıştıklarını bildirdi. 
     Projeyi Ankara, İstanbul ve İzmir'de bu ay hayata geçirmeyi planladıklarını bildiren Karahan, bu eczanelerde eczacıların zorunlu nöbet tutacaklarını, karşılığında da nöbet başına yaklaşık 60 milyon lira alacaklarını ifade etti. Karahan, nöbet tutacak personele ödenecek paranın SSK'nın havuz gelirlerinden karşılanacağını söyledi. 
     
</TEXT>
</DOC>
