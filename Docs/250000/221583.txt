<DOC>
<DOCNO> 221583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Barajı'nın kapakları ilk kez açıldı... 
</HEADLINE>
<TEXT>

     Devlet Su İşleri DSİ 15. Bölge Müdürlüğü, Atatürk Barajı 152. Şube Müdürü Uğur Büyükhatipoğlu, Atatürk barajı Dolusavak kapaklarından 2'sinin ilk kez açıldığını, su tahliye işlemlerinin 10 gün süreceğini söyledi. 
     Büyükhatipoğlu, yaptığı açıklamada, Keban Barajı'nda taşkın su hacmi sağlamak amacıyla, Atatürk Barajı'ndan saniyede 2 bin 300 metreküp suyun tahliye edileceğini kaydetti. 
     Atatürk Baraj gölünün şu anki su hacminin, 44 milyar 500 milyon metreküp dolayında olduğunu anlatan Büyükhatipoğlu, şöyle dedi 
     ''Doğu ve Güneydoğu Anadolu Bölgesi'nde etkili olan yağışlar, Keban Barajı'ndaki su seviyesini yükseltmişti. Fazla suyun tahliye edilmesi amacıyla Keban ve Karakaya Barajları'nda kapaklar daha önce açılmıştı. Atatürk Barajı Dolusavak kapaklarından 2'si ilk kez açıldı. Su tahliye işlemleri 10 gün sürecek. Saniyede 2 bin 300 metreküp suyun, bin metreküpü tribünlerde elektrik enerjisine dönüştürülecek. Bin 300 metreküpü ise savaklardan tahliye edilecek.'' Büyükhatipoğlu, 12 yıldan beri hidroelektrik enerjisi üretilen Atatürk Barajı'nda, su kodunun ilk kez 7'ye yükseldiğine işaret ederek, günlük 30 milyon kilovatsaat elektrik enerjisi üretildiğini sözlerine ekledi. 
     
</TEXT>
</DOC>
