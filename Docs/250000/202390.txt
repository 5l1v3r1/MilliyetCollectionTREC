<DOC>
<DOCNO> 202390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yasam/ayas.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan, Türkten 10 yıl fazla yaşıyor 
</HEADLINE>
<TEXT>

   Sağlık ve eğitim açısından 173 ülke kıyaslandı Türkiye'nin 85. sıraya yerleştiği araştırmada, komşumuz Yunanistan fersah fersah önümüzde yer aldı 
      İSTANBUL Milliyet 
   
   Arı Hareketi bünyesinde faaliyet gösteren Toplumsal Katılım ve Gelişim Vakfı, BM Kalkınma Programı'nın UNDP İnsani Kalkınma Raporları'nı, 'Herkes İçin İnsan Hakları Projesi' kapsamında kitaplaştırdı. Coğrafi ve tarihsel yakınlığı göz önünde bulundurularak Yunanistan'la karşılaştırılan Türkiye, eğitim ve sağlık konularında ülkenin çok gerisinde kaldı. 
   Avrupa Birliği'nin de desteğiyle hazırlanan kitapta, 'insanı kalkınma göstergeleri alanında' 173 ülke arasında birinci sırayı Norveç alırken, Sierra Leone sonuncu oldu. Türkiye 85. sırada kaldı. 
   
   İşte kıyaslama... 
   Türkiye ve Yunanistan'ın eğitim ve sağlık göstergeleri şöyle 
   2000'de Türkiye'de doğan bir bebeğin ortalama yaşam beklentisi 69.8'ken, aynı tarihte Yunanistan'da doğan bir bebeğin ortalama yaşam beklentisi 78.2. Ortalama bir Yunan'ın, ortalama bir Türk'ten yaklaşık 10 sene daha fazla yaşayacağı anlaşılıyor.2000'de Yunanistan'da doğan her 100 bebekten ancak 2.9'u 40 yaşından önce ölürken, aynı tarihte Tükiye'de doğan her 100 bebekten 9.6'sının 40 yaşından önce ölmesi bekleniyor.Sağlıklı içme ve kullanma suyuna ulaşım oranı Yunanistan'da yüzde 100'ken, Türkiye'de bu oran yüzde 83 dolayında.1995 - 2000 yılları arası Yunanistan'da dünyaya gelen her 100 bebekten 100'ü bir biçimde doğum konusunda eğitim almış doktor, hemşire, ebe, sağlık memuru kişiler tarafından dünyaya getirilirken, bu oran ülkemizde yüzde 81 dolayında. 
   
   Kayıplarımız fazla 
   2000 yılı itibariyle Yunanistan, her canlı bin doğumda 5 bebeği hemen doğum sonrası kaybederken, Türkiye'de rakam 38.Her 100 bin canlı bebek doğumunda Yunanistan bir anneyi kaybederken, bu sayı Türkiye'de 130.Yunanistan'da 15 yaş ve yukarı nüfusun okur yazarlık oranı yüzde 97.2'ye, genç nüfusun da 6 -15 okur yazarlık oranı yüzde 99.8'e yükseldi. Türkiye'de 15 yaş ve yukarı nüfusun 2000 yılı itibariyle okur yazarlık yüzdesi yüzde 85.1. Genç nüfusun ise okur yazarlık oranı yüzde 96.5. 
   
   
</TEXT>
</DOC>
