<DOC>
<DOCNO> 220921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun05.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Martha Stewart için sonun başlangıcı mı 
</HEADLINE>
<TEXT>

     ABD'nin ''iyi yaşam gurusu'' olarak tanımlanan trilyonluk servete sahip iş kadını Martha Stewart, hisse satışı konusunda yalan ifade vermekten suçlu bulunmasının ardından, şirketinin yönetim kurulundan da ayrılıyor. 
     Stewart'ın kendi adını taşıyan Martha Stewart Living Omnimedia adlı dev şirketinin hisseleri dün yüzde 8 daha değer kaybederken, şirketin yönetim kurulu da Martha Stewart'ın durumunu görüşmek üzere toplandı. 
     Şirketten henüz resmi bir açıklama yapılmamasına karşın, Stewart'ın yönetim kurulu üyeliğinden ayrılacağı belirtildi. Ancak, Stewart'ın istifa mı edeceği, yoksa görev süresinin dolacağı Mayıs'a kadar mı bekleneceği kararlaştırılmadı. 
     Stewart, geçen Haziran'da şirketin İcra ve Yönetim Kurulu başkanlıklarından ayrılmıştı. 
     Stewart'ın, yönetim kurulundan ayrılmasına rağmen, şirketinin tasarım bölümüyle ilişkisini sürdürmek istediği belirtiliyor. Stewart'ın ayrıca, kozmetik firması Revlon'un yönetim kurulundan da istifa ettiği belirtiliyor. 
     Kurduğu şirketiyle ev ve gündelik yaşamda kullanılan eşyalarda ABD'de marka haline gelen Martha Stewart'ın, gündelik yaşam, mutfak, yemek gibi konularda bilgiler verdiği CBS ve UPN televizyon kanallarında dün yayınlanacak programları da iptal edildi. Her iki kanalın sahibi Viacom şirketi, Stewart'ın programlarının geleceği konusunda bir açıklama yapmadı. 
     Stewart ayrıca dün hapis süresini belirleyecek federal yetkililerle bir saati aşkın bir görüşme yaptı. Broker'ı Peter Bacanovic ile birlikte suçlu bulunan ve 17 Haziran'da hüküm giyecek Stewart'ın 10 ila 16 ay hapis cezası alması bekleniyor. 
     Martha Stewart'ın Living Omnimedia şirketi, 96 cent daha düşerek dünü Wall Street borsasında 9.90 dolardan kapatırken, Cuma günü açıklanan kararla birlikte yüzde 23 değer kaybetmiş oldu. Şirketin hissesi Stewart'ın adı ImClone adlı şirketin soruşturmasına karışmadan önce 19 dolardan işlem görüyordu. 30 milyon hissesi bulunan şirket yüzde 61 değer yitirdi. 
     62 yaşındaki Stewart ve 41 yaşındaki Bacanovic, ImClone şirketinin 3928 adet hissesini 27 Aralık 2001'de ne gerekçeyle sattıkları konusunda savcılara yalan söylemek, adalete engel olmak ve komplo kurmaktan suçlu bulunmuşlardı. 
     Stewart'ın hisseleri satmasının ertesi günü, hükümet ImClone'un kanser ilacı Erbitux'a satış onayı verilmeyeceğini açıklamıştı. ''Insider trading'' denen içerden ''tüyo'' alarak haksız kazanç sağlamakla suçlanan Stewart'ın başını yakan kanser ilacına daha sonra onay verilmişti. 
     
</TEXT>
</DOC>
