<DOC>
<DOCNO> 234285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/magazin/amag.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Küllenen aşk alevlendi 
</HEADLINE>
<TEXT>

   Şebnem Schaefer, Çin'e transfer olan eski aşkı Ahmet Dursun'dan sürpriz bir evlilik teklifi aldı... 
      Bayram Kaygusuz 
   
   Almanya'da Türkoloji Bölümü'nde öğrenim gören Şebnem Schaefer'la iki yıl önce ayrıldığı Ahmet Dursun'un aşkı yeniden alevlendi. Beşiktaş tarafından sözleşmesi feshedilince Çin'in Süper C Ligi'ndeki Tianjin Teda takımıyla anlaşan Ahmet Dursun, yeniden görüşmeye başladığı Schaefer'a evlenme teklif etti. Dursun'dan daha önce de iki kez evlenme teklifi aldığını belirten Schaefer, "Ahmet ile bir süre önce yeniden görüşmeye başladık. Evlenmeden önce birbirimizi daha iyi tanıyabilmek için nişan yapmaya karar verdik ama Ahmet'in Çin'e acele gitmesi gerekiyordu, o yüzden nişan şimdilik olmadı" dedi. 
   Şimdiye kadar Ahmet Dursun'un dışında hayatına hiçbir erkeğin girmediğini belirten Schaefer, şöyle devam etti 
   "Ahmet benim hayatıma giren tek erkek. İki yıl önce ilişkimiz başladı ama yürütemedik. Çünkü zor bir kişiliğim var, biraz egoistim. O yüzden de ilişkide hep karşı tarafın verici olmasını bekliyorum. İlişki yürütmek bana zor geliyor. Şimdi yeniden birlikteliğimizi yürütmenin yolunu arıyoruz. Sürekli telefonda görüşüyoruz. Beni Çin'e çağırdı. Ben de ancak evlendikten sonra bu teklifini kabul edebileceğimi söyledim. Evlenmeden önce onun yanına gitmem doğru olmaz." 
   
   
</TEXT>
</DOC>
