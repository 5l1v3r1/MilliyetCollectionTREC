<DOC>
<DOCNO> 209437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun15.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya Komünist Partisi, 'sosyalist devrim'den vazgeçti 
</HEADLINE>
<TEXT>

     Japonya Komünist Partisi'nin ''sosyalist devrim'' ile ''İmparatorluk sisteminin ortadan kaldırılması'' düşüncesinden tamamen vazgeçtiği bildirildi. 
     Japon basınında yer alan haberlere göre, Tokyo'nun güneybatısındaki Atami'de hafta sonu yapılan parti kongresinde, tüm devrimci ve Sosyalist hedeflerin terk edildiği ve reformizm ile kapitalizmin benimsendiği yeni parti programı 1'e karşı 1005 delege tarafından kabul edildi. 
     400 bin üyesi bulunan Japonya Komünist Partisi'nden yapılan açıklamada, ''Günümüzde Japon toplumunun ihtiyaç duyduğu sistem, sosyalist devrim değil, kapitalizm çerçevesinde demokratik reformlardır'' denildi. 
     Barışçı ve Amerikan karşıtı tutumunu sürdüren partinin, yeni programı çerçevesinde, bundan böyle çok taraflılık ile iktidara seçim yoluyla gelme düşüncesini benimsediği belirtildi. 
     Partinin yeni programında ayrıca, İmparatorluk sisteminin ''1946 anayasasına dayandığı'' ve ''bu sistemin sürmesi veya ortadan kaldırılmasının, zamanı gelince, Japon halkının rızası ile belirlenmesinin'' kabul edildiği kaydedildi. 
     Japonya Komünist Partisi son seçimlerde ağır yenilgiye uğrayarak, mecliste 20 milletvekilliğinden 9 milletvekilliğine gerilemiş, 18 sandalyeye sahip Sosyal Demokrat Parti ise 6 milletvekilliği kazanmıştı. 
     
</TEXT>
</DOC>
