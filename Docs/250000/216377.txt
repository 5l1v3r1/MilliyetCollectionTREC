<DOC>
<DOCNO> 216377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/guncel/gun04.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, 3 çocuğu gözaltına aldı 
</HEADLINE>
<TEXT>

   Polis, çocuklar hakkında işlem yapması olanaksız olmasına rağmen 3 çocuğu 50 saat gözaltında tuttu 
   GÖKÇER TAHİNCİOĞLU Ankara 
   
   Ankara'da Tutuklu Aileleri Yardımlaşma ve Dayanışma Derneği'nin TAYAD F tipi cezaevlerine karşı yürüttüğü kampanyayla ilgili 14 Şubat'ta operasyon düzenleyen Ankara DGM Başsavcılığı ve polis, gözaltına aldığı 3 çocuğu ikisi 17, birisi 16 yaşında , polislerin çocuklar hakkında işlem yapması olanaksız olmasına rağmen yaklaşık 50 saat nezarethanede tuttu. Süre bitiminde DGM'nin "silahlı terör örgütüne üye olmak" suçundan Çocuk Suçları Savcılığı'na sevk ettiği ve üniversite sınavına hazırlanan 3 çocuk, birkaç saatte serbest kaldı. 
   Polis, DGM Başsavcılığı'nın aksi beyanı bulunmaması nedeniyle, çocukları savcılığa sevk yerine nezarethanede bekletmeyi tercih etti. DGM'den gelen dosyada, çocukların yasadışı silahlı örgüte üye oldukları gerekçesiyle gözaltına alındığı belirtildi. Savcılık çocukları, tutuklanmalarını gerektiren bir durum olmadığını kaydederek ailelerine teslim etti. Böylece, savcılığa çıkarılmaları halinde serbest kalacakları anlaşılan çocuklar, gereksiz yere 2 gün emniyette kalmış oldu. 
   
   
   
   
   
</TEXT>
</DOC>
