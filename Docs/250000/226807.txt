<DOC>
<DOCNO> 226807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun23.html </URL>
<DATE> 2004/03/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Chirac Türkiye'nin AB'ye katılım müzakereleri uzun sürecek 
</HEADLINE>
<TEXT>

     Fransa'da yayımlanan Le Figaro gazetesi, ''Fransa Cumhurbaşkanı Jacques Chirac'ın, geçen hafta Brüksel'de yapılan AB zirvesinde Türkiye'ye katılım müzakerelerinin uzun süreceğini söylediğini'' yazdı. 
     Başbakan Recep Tayyip Erdoğan'ın geçen hafta Brüksel'de Chirac ile yaptığı görüşmeyle ilgili haberde, ''Chirac'ın Türkiye'ye çifte uyarıda bulunduğu'' bildirildi. 
     Haberde, ''Chirac'ın Türkiye'ye, 'AB'ye giriş bileti henüz elde edilmiş değil, müzakereler önümüzdeki yıl başlasa bile uzun sürebilir' uyarısında bulunduğu'' kaydedildi. 
     İkili görüşmeyle ilgili Fransız ve Türk kaynaklara atıfta bulunan Le Figaro, ''Erdoğan'ın Chirac'a Türkiye'de yapılan reformlarla ilgili bilgi verdiğini'' yazdı. 
     Haberde, ''Erdoğan'ın iyi niyet göstergesi olarak Chirac'a olası Airbus uçak alımından söz ettiği'' ifade edildi. 
     ''Türkiye'nin üyeliği konusunun Fransız yöneticileri sıkıntıya soktuğu'' yorumu yapılan haberde, kamuoyu araştırmalarına göre, Fransız halkının yüzde 70'nin Ankara'nın üyeliğine karşı çıkması, buna gerekçe olarak gösterildi. 
     Haberde, ''Türkiye'nin coğrafyasının, dininin, kişi başına düşen gelirinin düşük olmasının entegrasyon için olumsuz hususlar teşkil ettiği'' öne sürüldü ve ''Ankara'nın üyeliğinin AB içindeki uyumu da kırılganlaştırabileceği'' yorumu yapıldı. 
     ''Bununla birlikte, Türkiye'nin reddinin Avrupa için kötü sonuçlar yaratabileceği'' kaydedilen haberde, ''güçlü stratejik nedenlerin Türkiye'nin AB'ye girmesinden yana ağır bastığı'' görüşü savunuldu. 
     ''Türkiye'nin üyeliğinin İslam ve Batı arasında medeniyetler çatışmasını engelleyebileceği'' belirtilen haberde, ''Kıbrıs sorununa çözüm bulunmasının, Türkiye'nin adaylığı için ileriye doğru atılan büyük bir adım olacağı'' yorumu yapıldı. 
     
</TEXT>
</DOC>
