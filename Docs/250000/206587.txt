<DOC>
<DOCNO> 206587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko36.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti ''Başardık'' demek için erken 
</HEADLINE>
<TEXT>

     Merkez Bankası Başkanı Süreyya Serdengeçti, izlenen ekonomik program sonucunda özel sektörde ciddi bir verimlilik artışının yaşandığını belirterek, ''Bunun anlamı şudur. Sonuçta istihdam artmaya başlayacak. Bunu 2004'de görebiliriz'' dedi. 
     Serdengeçti, CNN Türk televizyonuna yaptığı açıklamada, Türkiye ekonomisinde yaşanan gelişmeleri değerlendirdi. 
     Serdengeçti, daha önce uygulanan ekonomik politikaların sonucu olarak 2001 krizi öncesinde fazla istihdam olduğunu hatırlatarak, bunun kriz sırasında ciddi bir işsizliğe yol açtığını söyledi. 
     2001 krizinden beri ciddi bir verimlilik artışının özel sektörde yaşandığını anlatan Serdengeçti, şöyle devam etti 
     ''Bunun anlamı şudur sonuçta istihdam artmaya başlayacak. Bunu 2004'de görebiliriz. Artmaya başladığı zaman geçmişten çok farklı olarak sağlam bir biçimde bir eğilim izleyecek. Bu herkesin yararına olacak.'' Serdengeçti, enflasyonda yaşanan düşüşe karşın ''başardık'' demenin erken olduğunu belirterek, ''Vardığımız yer henüz yüzde 18. Aslında Türkiye hala enflasyonu en yüksek ülkelerden bir tanesi'' yorumunda bulundu. 
     ''Daha gideceğimiz çok yol var'' diyen Serdengeçti, şöyle devam etti 
     ''Bize göre gerçek başarı enflasyon bu ülkede tek haneli rakamlara indirmekle orada kalmasını sağlamakla elde edilecek. Fiyat istikrarını sağladığımız koruduğumuz ölçüde sürdürülebilir büyümeyi yakalayıp devam ettireceğimiz için bu çok önemli rehavete kapılmayalım.'' DİE tarafından 3 Ocak tarihinden açıklanan enflasyon rakamlarından sonra ''dostlardan'' ve Devlet Bakanı Ali Babacan'dan tebrik aldığını belirten Serdengeçti, para politikasının belli bir sektöre göre değil ekonominin bütüne yönelik uygulandığını hatırlattı. 
     Değişen sektörlere değişik uyum sürelerinin bulunduğunu anlatan Serdengeçti, Türkiye'de 2001 yılından bu yana ciddi bir yapısal uyum sürecinin devam ettiğini bildirdi. 
     Zaman içinde hepsinin uyumu tamamlayarak değişen koşullara da tam manasıyla intibak edeceklerini tahmin ettiğini ifade eden Serdengeçti, özel sektör aslında beklediklerinden daha hızlı uyum sağladığını belirtti. 

     
</TEXT>
</DOC>
