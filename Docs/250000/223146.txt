<DOC>
<DOCNO> 223146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy06.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Son yıllarda Suriye'de çeşitli kışkırtmalar, yanlışlar var" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Suriye'deki olaylarla ilgili olarak, son yıllarda bölge topraklarında çeşitli kışkırtmalar ve yanlış uygulamalar bulunduğunu belirterek, ''Bölgede yaşayanlar, geleceklerini düşünerek beraber yaşama iradelerini bozmamalıdır'' dedi. 
     Bakan Gül, Konya Bera Otel'de partililerle yaptığı kahvaltının ardından, basın mensuplarının gündeme ilişkin sorularını yanıtladı. Bir gazetecinin, Suriye'deki gelişmelerle ilgili sorusu üzerine Gül, bu tür olayların kimseye fayda getirmeyeceğini söyledi. Gül, ''Bölgede yüzlerce yıl huzur içinde beraber yaşamışız. Bu topraklar hepimizin toprakları. Son yıllarda Suriye ve bölgesindeki topraklarda çeşitli kışkırtmalar, yanlış uygulamalar var. Bundan dolayı da huzursuzluk var'' şeklinde konuştu. 
     Olayların daha fazla büyümeyeceğini tahmin ettiğini ifade eden Gül, ''Suriye Hükümeti'nin gerekli dikkati göstereceğine inanıyorum. Bölgede yaşayanlar geleceklerini düşünerek beraber yaşama iradelerini bozmamalıdır'' diye konuştu. 
     
     ''IRAK'TAKİ SÜREÇ, ÇOK SANCILI GEÇECEK'' 
     Bir gazetecinin, İspanya'daki terör olaylarından sonra İspanya'nın yeni hükümetinin Irak'tan asker çekme kararıyla ilgili sorusu üzerine Bakan Gül, ''İspanya'da yeni hükümet kararını açıkladı. Bunu ne kadar uygular bilmiyoruz'' dedi. 
     Irak'ta yeni bir düzenin kurulmak üzere olduğunu ve 30 Haziran'da egemenliğin, kısmen de olsa yeni kurulan hükümete devredilerek işgal kuvvetlerinin çekileceğini belirten Gül, Türkiye'nin de bu süreç içinde kavgasız gürültüsüz, terör olayları gelişmeden Irak'ın demokratik bir yapıya kavuşması, toprak bütünlüğü zedelenmeyecek bir ülke olarak bölgede yerini almasını istediğini söyledi. 
     Bakan Gül, bunun kolay olmayacağını, sürecin çok sancılı geçeceğini dile getirerek, ''Türkiye hep Irak'ın bütünlüğünün korunması gerektiğini savundu. Komşu ülkelerle bir araya geldi. Nisan ayında Kahire'de Irak da dahil olmak üzere bütün bölge ülkeleri bir araya gelecekler. Bu sürecin iyi işlemesi için elden gelen yapılacak'' dedi. 
     
     IRAK'TAKİ TÜRKMENLER 
     Irak'taki Türkmenlerin azınlık olarak görülmekten şikayet ettiklerinin hatırlatılması ve bu konudaki Türkiye'nin girişiminin sorulması üzerine ise Bakan Gül, şunları söyledi 
     ''1932 belgesinde, Irak'ın, Arap, Kürt ve Türkmenlerden oluştuğu söyleniyor. En son anayasasında ise Arap ve Kürtler ana unsur olarak görülmüştür. Bölgede nüfus sayımı yapılması için çok ısrar ettik. Bu şartlarda sağlıklı yapılamayacağını söylediler. Eğer BM, Irak'taki ağırlık rolünü devam ettirseydi, o zaman sayım yapılabilirdi. Önümüzdeki yıl içinde sayım yapılacak. O zaman kimin ne kadar olduğu ortaya çıkacak.'' 
     
     ''SAVAŞ KONSEPTLERİ DEĞİŞTİ'' 
     Başbakan Yardımcısı Gül, artık savaş konseptlerinin değiştiğini, terör ve terörle mücadelenin ortaya yeni konseptler çıkardığını vurgulayarak, ''Her siyasi platform, önce Terörle nasıl mücadele ederim Terörle mücadelede güç birliği nasıl yapılır diyerek işlerine başlıyor. Avrupa'da da birinci madde terör olmuştur. Artık terör olağanüstü bir durum değil, sürekli konuşulan bir konu haline gelmiştir'' diye konuştu. 
     
     ''GİDİN ECEVİT'E OY VERİN O ZAMAN...'' SORUSU 
     Bir gazetecinin, Ankara'da kendisine sorular yönelten bir kadına ''Gidin Ecevit'e oy verin o zaman'' dediğinin anımsatılması üzerine Bakan Gül, olayın Bahçelievler'de geçtiğini ve bir kadının ısrarla kendisine soru sormak istediğini söyledi. Çevresinde bulunanları susturduğunu ve o kadını yanına çağırarak kendisini dinlediğini dile getiren Gül, şöyle devam etti 
     ''Kadın, Almanya'da yaşadığını ve zaman zaman Türkiye'ye geldiğini söyledi. 2 yıl önce Almanya'dan Türkiye'ye geldiğinde yakınlarından, ülkenin kötü gidişini öğrendiği için üzülüyormuş. Yurt dışında da Türkiye hakkında bahsedilenler iyi değilmiş. Ben de Şimdi nasıl gidiyor diye sordum. O da bana En iyisi Ecevit deyince, Gidin Ecevit'e oy verin o zaman dedim. Hiç kızmadım, aksine çok sakindim.'' Abdullah Gül, Başbakan Recep Tayyip Erdoğan'ın vatandaşa sert davrandığı yolundaki iddialara katılmadığını da ifade ederek, ''Sertlik yok, telaş da yok. Diğer partiler bizim çoğunluğumuzla iktidar olsalardı, neler yaparlardı. Partizanlık, kayırganlık içinde bankacılarla kol kola olurlardı. Biz ise şeffaflıktan yanayız'' dedi. 
     
</TEXT>
</DOC>
