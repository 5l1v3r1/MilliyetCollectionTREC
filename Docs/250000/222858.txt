<DOC>
<DOCNO> 222858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo36.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Kaleciliği 20 yıl boyunca hiç sevmeyerek yaptım... 
</HEADLINE>
<TEXT>

     Milli Takımlar Teknik Direktörü Şenol Güneş, kaleciliği 20 yıl boyunca hiç sevmeyerek yaptığını söyledi. 
     Güneş, Karadeniz Teknik Üniversitesi KTÜ Tıp Fakültesi Dekanlığı ile Fen Edebiyat Fakültesi Tarih Bölümü'nün ortaklaşa düzenlediği, ''Trabzon, Türkiye ve Dünya Futbolu ve 2006'ya Giderken Türkiye'nin Hedefleri'' konulu sohbet toplantılarına katıldı. 
     Güneş, yaptığı konuşmada, Trabzon'un Sotka Mahallesi'nde ilk olarak futbola başladığını ve bu zamanlarda oynadığı takımlarda kalecilik yapmadığını ifade ederek, ''Amatör olarak futbola başladım. 2 yıl böyle oynadım sonra Trabzonspor'a geldim. Kaleciliği severek yapmadım, ama 20 yıl oynamak zorunda kaldım. Antrenmanlarda önde oynardım, kaleye geçmek istemezdim'' dedi. 
     Futbolu bir iş olarak görmek gerektiğini vurgulayan Güneş, ''Dünya arenasına baktığınız zaman Türkiye çok değişti ve gelişti. Ülke futbolu dünya arenasında ilk 8'de. Bu takım sporlarında kolay bir iş değil. Ama altyapı olarak, anlayış olarak buraya gelindi mi Bu çelişkiyi halen gidermiş değiliz'' diye konuştu. 
     
     AVRUPA ŞAMPİYONASI'NA KATILAMAMA 
     Güneş, Türkiye'nin Dünya Kupası sonrası bir Avrupa Şampiyonası'na katılamamanın sıkıntısını yaşadığını da ifade ederek, şöyle konuştu 
     ''İnsan hayatında zaman zaman başarı, zaman zaman da başarısızlık vardır. Bu spor olaylarında böyledir. Ben her ikisini de gören bir kişi olarak bunları söylüyorum. Başarısız dönemimizde oyuncularımız, acımasız bir şekilde yargılandı ve sorgulandı. O oyuncu kadrosu çok güzel işler, büyük işler yaptı. Kaybedilen son maç sonrası ağır eleştiriler aldılar. Ama ben onlara her zaman teşekkür ettim ve ediyorum. Çünkü sportif başarılar değişkenlik gösterebilir. Ama her başarısızlıktan dersler çıkararak yeni başarılar sağlanabilir. İşte bu imkanları bize gösteren oyunculara teşekkür edersek, gençlerin önünü açmış oluruz. Aksi halde hizmet yapan herkesi o şekilde eleştirirsek, suçlu gösterirsek yeni oyuncu grubunun gelme şansı azalır. Eğer baskıyı fazla oluşturursanız o oyuncuyu kaçırırsınız.'' Yeni bir grupla, yeni bir anlayışla yarışa girdiklerini kaydeden Güneş, şöyle devam etti 
     ''2006 Dünya Kupası, Türkiye için çok önemli. 2004 yılındaki başarısızlığı ve üzüntüyü üzerimizden attık. Yeni bir ivme kazanmak durumundayız. Eski takımda oynayanlar, bırakmak üzere olanlar ve bırakanlar var. Başarılı olmuş bir takımın arkasından gelen bir takıma, aynı başarıyı devam ettirme yükünü yüklediğiniz zaman, kendini göstermek isteyen oyuncuların zaman zaman bir baskı altında oynadığını görüyoruz. Eğer bunları aşabilirsek çok kolay bir geçiş olacaktır, aksi halde bu sıkıntı devam eder. Ben Türkiye'yi iyi bir durumda görüyorum.'' Güneş, Karadeniz Futbol Şampiyonası adı altında bir şampiyonanın düzenlenmesi gerektiğini de belirterek, şampiyonanın yapılmasında fayda olduğunu böylelikle yöresel dostlukların ülkeler arasına yansıyacağını ifade etti. 
     İnsanların olumlu ya da olumsuz birçok eleştiri yaptığını dile getiren Güneş, şöyle konuştu 
     ''Son günlerde sayın Terim'e, ayrılmadan önce yapılan eleştirilere bakın, gitsin diyenler şimdi hocanın gitmemesi lazım, gitmesi doğru değil demeye başladılar. Eleştirilerin yapıcı olması lazım. Eleştiri değerlendirmek, katkı yapmaktır. Vizyon, kariyer, misyon dediler, onlara bunları gösterdikten sonra skora döndüler. Sonucu aldığınız zaman da başka yerlere gidiyorlar. Onlar, iyi, güzeli aramıyorlar başka bir şeyler arıyor. Bunlarla uğraşamazsız. Adama göre konuşmak doğru değil. Ben bu ülke için çalışıyorum'' diye konuştu. 
     
</TEXT>
</DOC>
