<DOC>
<DOCNO> 237585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo29.html </URL>
<DATE> 2004/05/05/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bulak Hedefimizin kalmadığı doğru değil, hedefimiz var, kazanmak... 
</HEADLINE>
<TEXT>

     Denizlispor Teknik Direktörü Giray Bulak, ''hedefleri kalmadığı'' yorumlarına katılmadığını, Fenerbahçe maçında hedeflerinin kazanmak olduğunu söyledi. 
     Takımda eksik bulunmadığını, futbolcuların psikolojik olarak iyi durumda olduğunu kaydeden Bulak, Fenerbahçe ile zor bir maç oynayacaklarını ve şampiyonluk açısından önem taşıdığı için Türkiye'nin gözünü bu maça çevirdiğini vurguladı. 
     İki tarafın da kazanmak istediğini ifade eden Bulak, ''Bazıları tarafından hedefimiz kalmadı gibi gösterilmek isteniyoruz. Hedefimiz var, o da bu maçı kazanmak. Bu sezon büyük takımlardan sadece Galatasaray'ı yenebildik. Prestij olarak bu maçı da kazanmak istiyoruz'' diye konuştu. 
     Antrenman öncesi basın mensuplarıyla konuşan futbolculardan Ali Akdeniz de ''Fenerbahçe'nin durumu bizi ilgilendirmiyor. Kendi sahamızda bu sezonun son maçı. Kazanıp taraftarımızı mutlu etmek istiyoruz'' dedi. 
     Çağdaş ve Ersen Martin de kimin şampiyon olacağıyla ilgilenmediklerini, yeşil-siyahlı taraftarlara Fenerbahçe galibiyetiyle veda etmek istediklerini söylediler. 
     
     İLGİ FAZLA 
     Öte yandan, Denizlispor-Fenerbahçe maçına ilginin beklenenin üzerinde olduğu, çevre illerden çok sayıda bilet talebi geldiği bildirildi. 
     Denizlispor tarihinin en pahalı bilet fiyatının bu maçta uygulanacak olmasına rağmen ilginin fazla olması, yeşil-siyahlı yöneticileri hasılat yönünden sevindiriyor. 
     
</TEXT>
</DOC>
