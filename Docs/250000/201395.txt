<DOC>
<DOCNO> 201395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo06.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Spurs coştu, Hidayet 12 sayı attı 
</HEADLINE>
<TEXT>

     ABD Profesyonel Basketbol Ligi'nde NBA 7. hafta mücadelesine, bu sabaha karşı yapılan 7 maçla devam edildi. 
     Geçen sezonun şampiyonu San Antonio Spurs, sahasında Portland Trail Blazers'ı farklı skorla yenerek 23. maçında 10. galibiyetini aldı, ancak yine de Ortabatı Grubu'nda son sıradan kurtulamadı. 
     Karşılaşmada evsahibi ekipte 22 dakika sahada kalan Hidayet Türkoğlu, bu sürede 12 sayı kaydederken, 3 savunma ribaundu aldı ve 1 asist yaptı. Türkoğlu, serbest atışlarda 3'de 2, 2 sayılık atışlarda 4'de 2 ve 3 sayılık atışlarda da 3'de 2 isabet buldu. 
     Takımda geçen sezonun ''en değerli oyuncusu'' Tim Duncan, 18 sayı, 14 ribaunt ve 4 asist, Sloven pivot Radoslav Nesteroviç, 17 sayı ve 9 ribaunt, Fransız oyun kurucu Tony Parker da 17 sayı ve 6 asistle galibiyette başrolü oynadı. 
     Konuk ekipte ise Rasheed Wallace, 23 sayı, 6 ribaunt ve 5 blok, Zach Randolph da 22 sayı ve 9 ribauntla oynarken, Dale Davis de 13 ribaunt aldı. 
     Bu arada Atlantik Grubu'nda son sırada yer alan Orlando Magic'in, deplasmanda Washington Wizards'ı yendiği maçta, Magic'de 25 dakika forma şansı verilen Gürcü asıllı Türk vatandaşı Zaza Pachulia, 5 sayı ve 7 ribauntluk 4 hücum-3 savunma performans gösterdi. 
     Lige, yarın sabaha karşı yapılacak Cleveland Cavaliers-Detroit Pistons, Houston Rockets-San Antonio Spurs ve Phoenix Suns-New Orleans Hornets maçlarıyla devam edilecek. 
     NBA'de, günün maçlarında alınan sonuçlar şöyle 
     Boston Celtics-Seattle Supersonics 126-112. 
     Washington Wizards-Orlando Magic 91-95. 
     Milwaukee Bucks-Golden State Warriors 94-89 uzatmada . 
     Memphis Grizzlies-Atlanta Hawks 103-90. 
     San Antonio Spurs-Portland Trail Blazers 102-77. 
     Utah Jazz-New York Knicks 95-73. 
     Los Angeles Clippers-Dallas Mavericks 100-99. 
     
</TEXT>
</DOC>
