<DOC>
<DOCNO> 204080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/spor/spo02.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK ŞEF ŞÖLEN İSTEDİ 
</HEADLINE>
<TEXT>

   Arjantinli futbolcunun, yeni sözleşmeye hemen imza atmasına Başkan Aziz Yıldırım'ın karşı çıktığı ve "Noel'den sonra İstanbul'da sana müthiş bir tören yapacağız" dediği öğrenildi 
      MEHMET ÇİFTÇİ 

   
   Daum'la başbaşa 
   FENERBAHÇE'NİN, İspanya'nın başkenti Madrid'de düzenlediği Ortega zirvesinde yaşananları yine MİLLİYET ortaya çıkardı. 19 Aralık'ta Ortega ve avukatları, özel uçakla İspanya'ya uçan Başkan Aziz Yıldırım, Daum ve Fenerbahçe avukatları ile Eurobuilding Oteli'nde bir araya geldiler. Ancak Yıldırım'ın gelişinden habersiz olan Arjantinli yıldızın, Daum ile bir odada yaklaşık 1.5 saat başbaşa görüştüğü bildirildi. 
   
   'El ele verelim' 
   ALMAN hocanın, uzun konuşmada Ortega'yı ikna etmek için adeta dil döktüğü öğrenildi. Daum'un, bütün projeleri Arjantinli yıldıza anlattığı, kendisine çok ihtiyacı olduğunu bildirdiği de eklendi. Fenerbahçe'nin çalıştırıcısının, "Her şeyi unutalım. Ele ele verelim" dediği belirtildi. Ortega'nın 4 ay için takımına dönmek istediği, ancak Alman hocanın karşı çıkarak, "Hayır 6 ay benimle olmalısın" ifadesini kullandığı vurgulandı. 
   
   'Her şey değişti' 
   ORTEGA'NIN, Daum'un "6 aylık sürede Fenerbahçe'de çok şeyin değiştiğini göreceksin. Herşeye yeniden başlayacaksın. Bu süre sonunda o kadar mutlu olacaksın ki, Fenerbahçe'de kalmayı kendin isteyeceksin" sözleri üzerine "Tamam" yanıtını verdiği de bildirildi. Daum'un bu konuşmadan sonra yalnız bıraktığı Ortega'nın, Başkan Aziz Yıldırım'ı karşısında gördüğünde çok şaşırdığı ve ne yapacağını bilemediği de belirtildi. 
   
   Başkan'a sarıldı 
   ARJANTİNLİ futbolcunun "Büyük Şef" dediği Aziz Yıldırım'a, olumlu tavrını görmesi üzerine, sarıldığı ve sevincini dile getirdiği de kaydedildi. Yıldırım'ın gelişiyle birlikte avukatların odaya doluştuğu, Başkan'ın "Bu iş ve ayrılık çok uzadı. Haydi artık bitirelim" sözleriyle pazarlığın başladığı ifade edildi. Ortega'nın opsiyonlu 2.5 yıllık sözleşmeye "Evet" demesi üzerine pazarlığın noktalandığı bildirildi. 
   
   Mutlu son 
   ORTEGA ile Fenerbahçe kafilesinin buluşmayı mutlu sonla noktalaması üzerine morali düzelen Arjantinli yıldızın, "İsterseniz sözleşmeye hemen burada imza atayım ve ülkeme gidip, iki gün içinde İstanbul'a geleyim" önerisini getirdiği öğrenildi. Ancak Aziz Yıldırım'ın, "Hayır. Şimdi evine git ve ailenle Noel tatilini geçir. Noel'den sonra İstanbul'a geldiğinde muhteşem bir şölenle sana imza attıracağız" diye karşı çıktığı belirtildi. 
   
   Tomas'tan mesaj var    YUSUF DURSUN 

   SARI - Lacivertli takımın Hırvat oyuncusu Tomas, Fenerbahçe'nin şu anda hakettiği yerde olmadığını söyledi. Başarısızlığın faturasını futbolculara kesen tecrübeli futbolcu, "Burada suç ne Daum'da, ne de Başkan Aziz Yıldırım'da aranmalı. Taraftarımızı da çok üzdük. Ancak beni en çok üzen, bize parasını, sevgisini harcayan başkanımızın emeklerinin karşılığını alamaması" diye konuştu. 
   İKİNCİ yarı öncesi takıma takviye yapılacağına dikkat çeken Tomas, "Fenerbahçe kulübü en iyi oyuncuları getirecektir. Beni de göndermek isterlerse, bu karara saygı duyarım. Hiçbir zaman zorluk çıkarmam" dedi. Hırvat oyuncu sözlerini şöyle sürdürdü "Hooijdonk gibi bir futbolcunun Fenerbahçe'de olması, bizim için büyük bir avantaj. Ortega da gücümüze güç katar. Çünkü o bir star." 
   
   Tuncay'ın dikişleri alındı    GAZİANTEP Büyükşehir Belediyespor ile oynanan kupa maçında elmacık kemiği kırılan ve ameliyat olan Tuncay, dün Acıbadem Hastanesi'nde dikişlerini aldırdı. Sarı - Lacivertli oyuncunun durumunun iyiye gittiği ve 5 Ocak'ta çalışmalara başlayacağı açıklandı. 
   
   Hamburg'ta Fener rüzg rı    YENİ kurulan Hamburg Fenerbahçeliler Derneği'nin açılışı, yönetici Mehmet Karasu'nun da katıldığı "Yılbaşı Balosu"yla gerçekleştirildi. 800 kişilik balonun biletleri çıktığı gün tükendi. Başkanlığını Mehmet Yalçın'ın yaptığı Hamburg Fenerbahçeliler Derneği'nin balosuna Hamburg Konsolosu'nun yanı sıra, Amsterdam ve Köln Fenerbahçeliler Derneği başkan ve yöneticileri tam kadro katıldı. Baloda Burcu Güneş şarkılarıyla gurbetçileri coşturdu. 
   
   Yusuf'a yol göründü    YALÇIN TÜRK 

   İpleri kopardı 
   MALATYASPOR maçı öncesi yapılan son idmanda, Teknik Direktör Daum'un kendisini 11'e almadığını görünce, tepkili bir şekilde çalışmayı bırakıp, tesislere giden ve bu yüzden Alman hoca tarafından kadrodan çıkarılan Yusuf ile ipler koptu. Daum'un tatil için ülkesine gitmeden önce yönetime bir rapor verdiği ve tecrübeli oyuncunun gönderilmesini istediği öğrenildi. 
   
   'Çalıştım, olmadı' 
   ALMAN hocanın, "Yusuf'u kazanmak için çok çalıştım. Ama olmadı. Devre arasında kendisini gönderebilirsiniz. Son karar sizin" dediği belirlendi. Yönetim Kurulu'nun da ilk toplantıda bu konuda karar vereceği bildirildi. Bu arada Daum'un, Hakan Bayraktar, Erhan Albayrak ve Alper'in de takımdan gitmesi için yeşil ışık yaktığı ifade edildi. 
   
   
</TEXT>
</DOC>
