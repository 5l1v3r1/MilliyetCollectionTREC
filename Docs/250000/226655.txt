<DOC>
<DOCNO> 226655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonspo11.html </URL>
<DATE> 2004/03/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Milli Takım futbolcularından Güneş'e teşekkür... 
</HEADLINE>
<TEXT>

     A Milli Futbol Takımı aday kadrosu Hırvatistan maçı için Polat Renaissance Otel'de toplanırken, milliler, görevden ayrılan teknik direktör Şenol Güneş'e teşekkür etti. 
     Uzun bir aradan sonra Milli Takım'a yeniden çağrılan Beşiktaşlı Tayfur Havutçu, Şenol Güneş ile iyi günler geçirdiklerini ifade ederek, ''Bu dönemde başarılı olunduğuna inanıyorum. Bizler profesyoneliz. Şenol hocayı seviyoruz. Kendisine bundan sonraki antrenörlük yaşamında başarılar dilerim. Şimdi bu dönem bitti, yeni bir dönem başlıyor. Yeni teknik adam konusunda konuşmak bize düşmez. Kararı Federasyon verecektir'' dedi. 
     Real Sociedad'da forma giyen Nihat, Şenol Güneş'in 4 yıl içinde başarılı olduğunu belirtip, ''İyi ve kötü günler yaşadık. Yeni bir dönem başlıyor. Hayırlı olsun'' derken, yeni teknik direktör konusunda yorum yapmaktan kaçındı ve bu kararı verecek kişilerin en iyisini seçeceğine inandığını söyledi. 
     Hakan Şükür ise milli takımda yeni bir yapılanmanın olduğuna dikkat çekerek, ''Yeni oyuncular var. Bu arkadaşlar yabancılık çekecekler. Ancak biz en iyi şekilde uyumu sağlayacak ve bundan sonraki dönemde başarı için çalışacağız'' diye konuştu. 
     Hakan, milli takım teknik direktörlüğü için konuşmanın kendilerine düşmediğini, göreve kim gelirse gelsin, kendilerinin en iyi şekilde hizmet vereceğini anlattı. 
     Fatih Akyel de iyi futbol oynamak zorunda olduklarını ve Dünya Kupası'na mutlaka katılmaları gerektiğini vurguladı. Fatih, Şenol Güneş'le ilgili olarak ''Bu biz hizmet yarışı. Hepimiz milli takıma hizmet ediyoruz'' dedi. 
     Çiçeği burnunda millilerden Zafer Biryol, kadroya alındığı için çok mutlu olduğunu ifade ederek, ''Çok mutlu bir olay. Milli takımdayım. Umarım bana verilen görevi başarıyla yerine getiririm ve bu devamlı olur'' şeklinde konuştu. 
     
</TEXT>
</DOC>
