<DOC>
<DOCNO> 243640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur17.html </URL>
<DATE> 2004/05/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Köpek kurtarma operasyonu... 
</HEADLINE>
<TEXT>

     Konya'da bir otomobilin tekerleği ile çamurluğu arasına giren yavru köpeği kurtarmak için itfaiye ekipleri seferber oldu. 
     Alaaddin Bulvarı'nda park halindeki 06 TPV 64 plakalı otomobilin altından havlama sesi duyan vatandaşlar, sıkıştığını düşündükleri hayvanı çıkarmaya çalıştılar. 
     Sağ arka tekerlek ile çamurluk arasındaki yavru köpeği çıkarmak için önce et vermeye çalışan lokanta görevlilerinin uzun süren çabaları sonuç vermedi. 
     Bir süre sonra otomobil sahibi Erdal Sayın'ın gelmesi üzerine, köpeği gizlendiği yerden çıkarabilmek için tekerlek söküldü. Köpek yavrusu, bu sefer de sol ön tekerlek ile çamurluk arasındaki boşluğa girerek gizlendi. 
     Otomobilin çevresinde toplanan kalabalık artarken, başarılı olamayacaklarını anlayan lokanta görevlileri ve otomobil sahibi, itfaiyeden yardım istedi. Olay yerine gelen itfaiye ekipleri de yavru köpeği bulunduğu yerden çıkaramayınca, gizlendiği yerdeki tekerleği sökmeyi denedi. Yakalanacağını anlayan yavru köpek bu sefer de sağ ön tekerlek ile çamurluk arasına kaçtı. 
     Çevredeki hayvanseverlerin ikna çabaları da köpeği otomobilin altında gizlendiği yerden çıkarmaya yetmeyince, 2 saatin sonunda, itfaiye görevlileri son çare olarak, tazyikli su sıkarak yavru köpeği gizlendiği yerden çıkarmayı başardı. 
     Soğuk suyun etkisiyle olay yerinden kaçarak uzaklaşan köpeğin boynunda tasma olmadığı görüldü. 
     
</TEXT>
</DOC>
