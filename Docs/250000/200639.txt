<DOC>
<DOCNO> 200639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo18.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da değişim zamanı... 
</HEADLINE>
<TEXT>

     Konyaspor'da, Denizlispor karşısında sergilenen iyi futbola karşın sonuca gidememenin üzüntüsünü yaşarken, takımda değişiklik yapılması gerektiği üzerinde duruluyor. 
     Konyaspor Teknik Direktörü Hüsnü Özkara, Denizlispor karşısına 3 puan almak için çıktıklarını, rakibe göre çok üstün bir futbol ortaya koyduklarını, ancak sahadan yenik ayrıldıklarını söyledi. 
     Futbolcuların oyunundan son derece memnun olduğunu ifade eden Özkara, ''Sezon başından bu yana en iyi futbolu oynadık. Fakat gol atamıyoruz. Çok sayıda pozisyon bulmamıza rağmen, son vuruşlardaki eksiklikler nedeniyle bunları gole çeviremedik'' dedi. 
     Rakip takımın kendi kalelerine çok fazla gelemediğini, 3 basit golle yenik düştüklerini anlatan Özkara, şunları kaydetti 
     ''Rakibin kalemize ciddi bir atağı olmadı. Uzaktan şutlarla ya da son müdahaledeki eksiklikler nedeniyle gol yedik. Kalemizde gördüğümüz basit gollerde tüm futbolcuların kusuru var. Bunu en çok kalemizde yaşanan konsantrasyon eksikliğine bağlıyorum. Takımda bazı değişikliklere ihtiyaç duyulduğu artık net bir şekilde görüldü. Bu eksikliklerin giderilmesi için kısa ve orta vadede gerekli önlemleri alacağız.'' Özkara, bu şanssız yenilgiyi unutup hafta sonu Konya'da yapılacak Malatyaspor maçına hazırlanacakları sözlerine ekledi. 
     Öte yandan Konyaspor'da yeni kaleci arayışına girileceği öğrenildi. 
     
</TEXT>
</DOC>
