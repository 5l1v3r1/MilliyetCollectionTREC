<DOC>
<DOCNO> 242720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo12.html </URL>
<DATE> 2004/05/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sakıp Özberk, resmen Konyaspor'da... 
</HEADLINE>
<TEXT>

     Konyaspor, birkaç gün önce prensip anlaşmasına vardığı Sakıp Özberk ile 1 yıllığına sözleşme imzaladı. 
     Konyaspor Kulübü Başkanı Mehmet Köseoğlu, Bera Otel'de düzenlenen imza töreninde, geçen sezon yeni takım olmalarına karşın başarılı olduklarını, ligi hedefledikleri noktada bitirdiklerini söyledi. 
     Önümüzdeki sezon UEFA hedefine ulaşmak için daha güçlü bir kadro oluşturmayı hedeflediklerini ifade eden Köseoğlu, bu nedenle öncelikle transfer sorununu çözmek için çalışmalara lig bitmeden başladıklarını anlattı. 
     Bu süre içinde Birinci Lig tecrübesi olan teknik direktörlerle görüştüklerini ve 30 yılını teknik direktörlüğe vermiş Özberk ile anlaştıklarını vurgulayan Köseoğlu, ''Gelecek sezon çıtayı biraz daha yükseltmek istiyoruz. Özberk, bizim ulaşmak istediğimiz başarılara yabancı bir kişi değil. Bizi hak ettiğimiz noktalara ulaştıracağına inanıyorum'' diye konuştu. 
     Sakıp Özberk ise Konya'da çok sıcak karşılandığını belirterek, bu sıcaklığın sezon süresince devam etmesi temennisinde bulundu. 
     Konyaspor'un Süper Lig'deki ilk mesaisinde başarılı olduğunu vurgulayan Özberk, bu başarının daha iyi sonuçlarla tekrarlanması için çalışacağını bildirdi. 
     Özberk, kısır çekişmelerle yorulmaktansa takımın başarısı için ortak çalışılması gerektiğini ifade ederek, ''Öncelikle taraftarın her zaman arkamızda olmasını istiyorum. Ligde mücadele eden takımların güçleri artık birbirine daha yakın. Küçük avantajları iyi kullanırsak istediğimiz noktaya çabuk ulaşırız'' diye konuştu. 
     
</TEXT>
</DOC>
