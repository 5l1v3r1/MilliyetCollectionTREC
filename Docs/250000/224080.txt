<DOC>
<DOCNO> 224080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur11.html </URL>
<DATE> 2004/03/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Başkentte Irak'ın işgalini protesto... 
</HEADLINE>
<TEXT>

     Küresel Barış ve Adalet Koalisyonu'na mensup bir grup, Irak'ın işgalinin birinci yıldönümü nedeniyle ABD Büyükelçiliği'ne yürüyerek işgali protesto etti. 
     Aralarında TKP, Ezilenlerinin Sosyalist Platformu, Halkevleri, Kaldıraç gibi grupların yer aldığı platform mensupları saat 12.10 sıralarında Tunus Caddesi'nde toplandılar. 
     Gruba, İslamcı olduğu bildirilen Özgür-Der adlı grupta katıldı. Türbanlı kadınların yoğunlukta olduğu grup mensupları diğer gruptan ayrı dururken, herhangi bir olaya meydan vermemek için iki grubun arasında polisler yer aldı. 
     Özgür-Der'e mensup grup daha sonra diğer gruptan ayrılarak ABD Elçiliği önüne geldi. Büyükelçilik kapısına yaklaştırılmayan ve yolun karşı tarafında oluşturulan Çevik Kuvvet barikatının önünde toplanan Özgür-Der mensupları ''Müslüman halklar kardeştir'', ''Yasasın İntifada'', ''Kahrolsun ABD emperyalizmi'' diye slogan attılar. Tekbir sesleri arasında Özgür-Der adına açıklama yapan Mehmet Hamak, ABD'nin işgali sona erene kadar direnişlerinin devam edeceğini bildirdi. 
     Özgür-Der'in ayrılmasından sonra Küresel Barış ve Adalet Koalisyonu, ABD Büyükelçiliği'nin karşısına kadar yürüyerek, polis barikatı önünde toplandılar. ''Emperyalistler, işbirlikçiler, 6. filoyu unutmayın'', ''Gün gelecek, AKP halka hesap verecek'' şeklinde slogan atan grup, bir süre bekledikten sonra platform adına TMMOB Yönetim Kurulu Başkanı Kaya Güvenç, basın açıklaması metnini okudu. 
     Yapılan açıklamada, Irak'ın işgalinin birinci yıldönümü olduğu hatırlatılarak, ABD'nin geçen yıl 21 gün boyunca Irak'a bomba yağdırdığı, aralarında kadın ve çocukların yer aldığı çok sayıda kişinin öldürüldüğü belirtildi. 
     Savaş karşıtlarının tüm girişimlerinin sonuçsuz kaldığı belirtilen açıklamada, bugün tüm dünyada herkesin işgalin sona erdirilmesi için çaba gösterdiği vurgulanılarak, ''Başka bir dünya için bir aradayız. Barış için, sevgi için, dostluk için el eleyiz. İşgali durduramadık ama emperyalizmin çirkin yüzünü gizleyen maskeyi bir kez daha araladık'' denildi. 
     Slogan atarak bir süre gösteriye devam eden grup, geldikleri istikametten Tunus Caddesi'ne geri döndüler. Ankara Emniyet Müdürlüğüne bağlı ekiplerin başta ABD Büyükelçiliği olmak üzere Kızılay çevresinde geniş önlemler aldığı gösteri olaysız sona erdi. 
     
</TEXT>
</DOC>
