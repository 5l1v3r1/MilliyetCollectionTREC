<DOC>
<DOCNO> 249999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo17.html </URL>
<DATE> 2004/06/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Galatasaraylı Volkan 10 futbolcu transfer etmekle şampiyon olunmaz 
</HEADLINE>
<TEXT>

     Galatasaraylı futbolcu Volkan Aslan, çok futbolcu transfer etmenin başarılı olmak anlamına gelmeyeceğini savunarak, ''10 futbolcu transfer etmekle şampiyon olunmaz'' dedi. 
     Volkan, gazetecilere yaptığı açıklamada, şampiyonluktaki rakiplerinin kendilerinden daha fazla transfer yaptığını vurgulayarak, ''Bu kadar oyuncuyu kadronuza katmanız şampiyonluğu garanti etmiyor. Bizim yöneticilerimiz daha sakin davranıyor ve gerekli yerlere transfer yapmayı istiyorlar. İstedikleri iyi ve kaliteli 3-4 oyuncuyu alacaklardır'' diye konuştu. 
     
     SAKATLIKTAN KORKUYOR 

     Geçen sezon yaşadığı sakatlıktan yakınan Volkan, bu sezon tek dileğinin yeniden sakatlık problemi yaşamamak olduğunu söyledi. 
     Volkan, ''Sakatlanmasaydım, geçtiğimiz sezon daha çok oynardım'' derken, ''Bu sezon da böyle bir şey yaşamak istemiyorum. Tek dileğim sakatlık problemi yaşamadan, sezonu en iyi şekilde tamamlamak. Sakatlık yaşamazsam, takımda oynarım'' dedi. 
     
     ''ÖZELEŞTİRİ YAPTIM'' 

     Kötü bir sezon yaşadıklarını ve bundan herkesin ders alması gerektiğini anlatan orta saha oyuncusu, ''Ben de özeleştirimi yaptım, ona göre davranacağım'' diye konuştu. 
     Volkan, geçirilen kötü dönemden aldıkları derse göre davranacağını da ifade ederek, ayrıca iyi bir form yakalamayı istediğini söyledi. 
     
     ''HAGİ SEZON SONU GELDİ'' 

     Teknik Direktör Hagi'nin geçen sezonun sonunda takımın başına geldiğini hatırlatan Volkan, ''Onun başarılı olacağına kulüp inanıyor, biz de inanmak zorundayız'' dedi. 
     Volkan, Hagi'nin bu sezon kendi takımını kuracağını kaydederek, ''Geçtiğimiz sezon onun için de zordu. Son bölümde takımın başına geldi. Şu an yorum yapmak için erken, çünkü sezon başındayız, bekleyip göreceğiz'' diye konuştu. 
     Bu sezon şampiyonluk yarışının çok çetin geçeceğini de dile getiren Volkan, şampiyonluk yarışında istikrarı yakalayacak ekibin mutlu sona ulaşacağını vurguladı. 
     
     ''TRANSFER YAPILMASI PROBLEM DEĞİL'' 

     Volkan, takıma yapılacak transferlerin kendi açısından problem oluşturmayacağını söylerken, büyük bir camia olduklarını ve rekabetin yaşanması gerektiğini ifade etti. 
     Geçen sezon olabilecek tüm negatiflikleri yaşadıklarını anlatan Volkan, sözlerini şöyle tamamladı 
     ''Bu sezon ise herkesin beklentisi şampiyonluk. Geçen seneden daha kötü de olamaz. Yeni bir sayfa açtık. Taraftarlardan yeni sezonda daha çok destek vermelerini istiyoruz. Onlar da çok çekti. Sevenlerimize daha güzel günler yaşatmalıyız.'' 

     
</TEXT>
</DOC>
