<DOC>
<DOCNO> 248596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/siyaset/axsiy01.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TSK teröre pabuç bırakmaz 
</HEADLINE>
<TEXT>


Org. Büyükanıt, "Dağlarımızda, sınırlarımızın ötesinde terörist var. Bölücü terör ve sinsi irticayla mücadele sürecektir" dedi 

Serhat Oğuz İstanbul 


1. Ordu Komutanı Orgeneral Yaşar Büyükanıt, Türkiye'nin terör tehdidiyle karşı karşıya olduğunu belirterek, "Dağlarımızda şu anda eşkıya var, terörist var. Sınırlarımızın ötesinde de var. Türk Silahlı Kuvvetleri TSK teröre pabuç bırakmaz" dedi. Büyükanıt, terör olaylarının yeniden başlamasını da, "Herhalde ortamı uygun gördüler ve böyle şeylere başladılar" diye değerlendirdi. Büyükanıt, Doğu ve Güneydoğu'da artan gerginlik ve terör olaylarıyla ilgili sorular üzerine şöyle konuştu 
"TSK'nın, bölücü terör ve sinsi irticayla mücadelesi devam edecektir. TSK'nın görüşü çok net olarak bu. TSK, gerekirse yine terörle mücadele eder, müsaade etmez. Türk milletinin gelişmeleri iyi takip etmesi lazım. Çünkü, terör bütün dünyada en önemli tehdit olarak görülürken, Türkiye'de bunu tehdit olarak görmemek mümkün değil." Büyükanıt, DEHAP Genel Başkanı Tuncer Bakırhan'ın açıklamalarıyla ilgili soru üzerine de, "Onu savcılara sormak lazım" dedi. 

'Vizyonumuz istikrar' 
Genelkurmay Başkanı Hilmi Özkök de törende, Kafkaslar ve Orta Asya ülkelerinin bağımsızlıklarının pekiştirilmesi, Batı ile siyasi ve ekonomik entegrasyonlarının, önemli öncelikleri olduğunu belirterek, "Vizyonumuz, bölgemizde istikrar ve refahın sağlanmasına katkıda bulunmaktır" diye konuştu. Genelkurmay Başkanlığı'nın organize ettiği ve yarın sona erecek tatbikata, aralarında NATO üyelerinin de yer aldığı 33 ülkeden 1507 asker katılıyor. 
Sanal tatbikatta "Merkado" adlı ülkedeki iç çatışmalara müdahale eden NATO'nun oluşturduğu "MERFOR", "Morn" ve "Aboan" adlı etnik gruplar arasındaki çatışmaları önlemeye çalışıyor. 

Komutanlar tatbikatta 

FOTOĞRAF AHMET DUMANLI 

Genelkurmay Başkanı Org. Hilmi Özkök ve 1. Ordu Komutanı Org. Yaşar Büyükanıt Atatürk Harp Oyunu ve Kültür Merkezi ile 3. Kolordu Komutanlığı'nda gerçekleştirilen "EURASIAN STAR-2004" Bilgisayar Destekli Komuta Yeri Tatbikatı'nda incelemelerde bulundu. 


</TEXT>
</DOC>
