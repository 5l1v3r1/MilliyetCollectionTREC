<DOC>
<DOCNO> 230223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonspo16.html </URL>
<DATE> 2004/04/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Biyediç Trabzonspor bizden daha iyi oynadı... 
</HEADLINE>
<TEXT>

     Bursaspor Teknik Direktörü Nejat Biyediç, 2-1 yenildikleri maçla ilgili olarak, ''Trabzonspor bizden daha iyi oynadı'' dedi. 
     Nejat Biyediç, maçın ardından düzenlediği basın toplantısında, geçen hafta Adanaspor deplasmanında alınan 3-0'lık galibiyetin ardından bugün futbolcularının, beklediği iyi futbolu sergileyemediklerini ve çok hata yaptıklarını söyledi. 
     Trabzonspor'un kadro kalitesi olarak kendilerinden üstün olduğunu ifade eden Biyediç, ''Tüm ikili mücadeleleri kaybettik. Ortak topları sürekli rakibimiz kaptı. Pas yüzdemiz de yeterli değildi. Trabzonspor bizden daha iyi oynadı. Son bölümde farkı 1'e indirdik. Beraberlik golünü de bulabilirdik ama rakip de farklı skorla galip gelebilirdi'' diye konuştu. 
     Biyediç, bu yenilgiyle ligde kalma yarışında bir hayli geriye düştüklerini, kalan 5 maçta işlerinin çok zor olduğunu, artık içeride ve dışarıda puan kaybına tahammüllerinin olmadığını sözlerine ekledi. 
     Trabzonspor Teknik Direktörü Ziya Doğan da, ani bastıran hava sıcaklığının her iki takım futbolcularını da olumsuz etkilediğini, bu nedenle maçın beklenen temposundan uzak oynandığını söyledi. 
     Ligde kalma çabasındaki Bursaspor'un mutlak galibiyet için sahaya çıktığını, kendilerinin de şampiyonluk yarışından kopmamak için 3 puandan başka sonuç düşünmediklerini ifade eden Doğan, şunları söyledi 
     ''İyi oynadık. Oldukça fazla pozisyonlar ürettik ve 2'sini golle sonuçlandırdık. Bursaspor son 5 dakikada golü bulunca biraz panikledik. Bu dönemde rakip beraberliği yakalayabilirdi, ancak biz de daha farklı kazanabilirdik. Biz haddimizi bilerek oynadık. Bu kadar kolay bir galibiyet beklemiyorduk.'' 
     
</TEXT>
</DOC>
