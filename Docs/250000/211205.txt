<DOC>
<DOCNO> 211205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun11.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de haftasonu hapishaneleri... 
</HEADLINE>
<TEXT>

     İngiltere'de aşırı kalabalık hapishanelerin boşaltılması yolunda alınan önlemler çerçevesinde, sadece hafta sonlarında hizmet verecek hapishaneler açıldı. Preston'daki Kirkham hapishanesi ve Lincoln'deki Morton Hall hapishanesinde bugünden itibaren başlayan pilot uygulamayla, mahkumların hafta sonlarını hapishanede geçirmeleri, hafta içinde ise bazı sosyal görevlilerin gözetimi altında kamu hizmeti yapmaları öngörülüyor. 
     Zorunlu kamu hizmetini tamamlayan mahkumların iş aramalarına ve iş bulduklarında çalışmalarına izin verileceğini belirten İçişleri Bakanlığı yetkilileri, ''Sisteme uyum sağlayan mahkumun yaşamını bu şekilde sürdürmesine izin verilecek. Ancak sistemi kötüye kullandığı belirlenen mahkumlar, cezalarını tam olarak çekmek üzere, normal hapishanelere gönderilecek'' diye konuştular. 
     İçişleri Bakanı David Blunkett de, yeni sistemden sadece toplum için tehlikeli görülmeyen mahkumların yararlanabileceğini belirtti. Sistemin modernizasyonu çerçevesinde hafta sonu hapishanesi uygulamasına geçtiklerini bildiren Blunkett, bu uygulamanın, özellikle mahkumların gözetim altında ve toplum içinde iyileştirilmelerini hedeflediğini kaydetti. Blunkett, ''Birçok mahkumun bu sistem içinde ıslah olacağına inanıyoruz'' diye konuştu. 
     
</TEXT>
</DOC>
