<DOC>
<DOCNO> 207634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/guncel/gun02.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya donacaklar ya yanacaklar 
</HEADLINE>
<TEXT>

   İşte İstanbul'dan okul manzaraları Sobayla ısıtılan sınıflar, odun kıran öğretmenler, soğuktan titreyen öğrenciler, ilkel, kullanılamayacak ve eksik yangın söndürme aletleri, okulların dışındaki tuvaletler... 
      BÜLENT ÖZDEMİR, ASLI ÖKTENER İstanbul 
   
   Daha iki hafta geçmedi üzerinden Doğubeyazıt'ta iki öğretmen, sobadan çıkan yangında öğrencilerini kurtarma pahasına hayatını kaybetti. Okulda kalorifer olsaydı ya da yangına müdahale edebilecek ekipman, Aysun ve Burçin Öğretmen h l aramızda olacaktı. Peki bu yangından ders alındı mı 
   Beykoz'un Elmalı Köyü İlköğretim Okulu'ndayız. Öğrenciler 6, 7 ve 8. sınıflar için Örnekköy İlköğretim Okulu'na gidiyorlar. Toplam 113 öğrencinin öğrenim gördüğü okula, kar ve soğuk nedeniyle sadece 20 öğrenci gelebilmiş. Muhtarın belirlediği bir görevli her sabah sobaları yakıyor. Odunların belli aralıklarla atılması görevi daha sonra öğrencilere düşüyor. 
   Beykoz Alibahadır İlköğretim Okuluda taşımalı sistemle öğretim veriyor. İlk üç sınıf derslerini burada alan öğrenciler daha sonra Akbaba İlköğretim Okulu'na naklediliyor. Isınmak için soba kullanılan okulda, kalem tutan minik ellerin tir tir titrediğini görünce yüreğimiz burkuluyor. Alibahadır İlköğretim Okulu'nda da tuvalet dışarıda. Ve yine baştan savma yangın müdahale araç ve gereçleriyle karşılaşıyoruz. Yangın kovalarının içinde çöpler var. Okulda biri sorumlu, iki öğretmen görev yapıyor. Öğretmenler, muhtar tarafından sağlanan odunları kırma görevini de üstleniyor. Beykoz'daki Kaynarca, Riva ve Firuzbey İlköğretim Okulu'nda da kaloriferli, sıcacık bir okula kavuşan minikler, buz gibi havada uzun süre devletin sağladığı servis araçlarını bekliyor... 
   
   Tüp yok, kovalar boş 
   Bu kez yer Sarıyer Bahçeköy Türkan Efe İlköğretim Okulu. Okulun iş eğitimi ve 4. sınıfların derslik olarak kullandığı tek katlı eski blokunda yangına karşı bir önlem yok. Sınıflar sobayla ısıtılıyor, yangın kovalarının içinde çok az kum var, yangın söndürme tüpü yok, bazı sınıf camlarında demir parmaklıklar bulunuyor. İki katlı binadan oluşan Kocataş Barbaros İlköğretim Okulu'nda bir yangın söndürme tüpü bulunuyor, kovaların içi bomboş. Gümüşdere Köyü İlköğretim Okulu'nun sınıflarında yangın söndürme tüpü yok, öğrenciler sobayla ısınıyor. Kalorifer kazanlarının bağlanması için 2.5 milyar lira gerek. Kaloriferle ısınan 1000 kişilik Hatemoğlu İlköğretim Okulu'nda yangın söndürme tüplerinin olduğu bölümün önü dolaplarla kapalı. 
   
   Yangını nasıl söndürecekler 
   Elmalı Köyü İlköğretim Okulu'na 5 yıl önce gelen yangın tüpleri o günden bu yana hiç kontrol edilmemiş. Çevresini örümcek ağlarının sardığı tüplerin yanındaki yangın kovaları ve tırmıklar göstermelik. Çünkü önünde okulun kullanılmayan eşyaları istiflenmiş. Üstte 26 Aralık 2003'te Doğubeyazıt'ta iki öğretmen, sobadan çıkan yangında öğrencilerini kurtarma pahasına hayatını kaybetmişti. 
   
   Eksi 10 derecede tören    İBRAHİM ÖZÇEKİÇ Kayseri DHA 
   Kayseri'de ziraat mühendisleri, zirai öğrenimin başlamasının 158. yılında eksi 10 derece soğukta Atatürk Anıtı'na çelenk koydu ve ziraat fakülteleri hakkında açıklama yaptı. Özellikle kadın mühendislerin soğuktan titrediği açıklamada, ziraat fakültelerinin önemlerini yitirmesi eleştirildi. Törene 15 dakika erken gelerek anıt önünde beklemeye başlayan ziraat mühendisleri Sergin Tunç, İclal Özkan ve Leyla Akın, eksi 10 derece soğukta titredi. Saygı duruşu sırasında ellerini cebinde tutan kadın ziraat mühendisleri, İstiklal Marşı okunurken de soğuktan eldivenle korudukları ellerini birbirine bağladı. 
   
   
   
   
</TEXT>
</DOC>
