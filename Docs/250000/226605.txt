<DOC>
<DOCNO> 226605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy19.html </URL>
<DATE> 2004/03/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
CHP'de seçim sonuçları tartışma başlattı... 
</HEADLINE>
<TEXT>

     CHP'de seçim sonuçları tartışılmaya başlandı. CHP Parti Meclisi PM Üyesi ve Ankara milletvekili Mehmet Tomanbay, sonuçların partide yeniden yapılanmanın gerekliliğini ortaya koyduğunu belirterek, ''Eski hastalıklardan arınmış şekilde 'en iyi ben yönetirim' anlayışının dışında, güven veren genç kadrolara ihtiyaç var'' dedi. 
     Seçim sonuçlarıyla ilgili olarak AA muhabirine değerlendirme yapan Tomanbay, CHP'nin iyi bir sonuç alamadığını belirterek, partinin hızla silkinmesi ve ülke gerçeklerine uygun şekilde yeniden yapılanması gerektiğini kaydetti. 
     CHP'nin tarihi misyonuna uygun, ülke sorunlarına gerçekçi çözümler üretebilecek şekilde yeni bir yapılanmaya gitmek zorunda olduğunu savunan Tomanbay, sözlerini şöyle sürdürdü 
     ''Kısır kavgalar ve eski hastalıklardan arınmış bir şekilde, 'en iyi ben yönetirim' anlayışının dışında, güven veren genç kadrolara, yıpranmamış isimlere ihtiyaç var. Böyle bir kadroyla, çağdaş sosyal demokrasinin ve CHP ilkelerinin, ideolojisinin bayrağı yükseltilmelidir. CHP'de bu misyonu yüklenecek, toplumun isteklerine talep verebilecek ve halkla bütünleşebilecek kadrolar bulunmaktadır'' Tomanbay, bundan sonraki sürece ilişkin bir soru üzerine Genel Başkan Deniz Baykal ve Merkez Yönetim Kurulu'nun MYK sonuçlarla ilgili çok ciddi bir değerlendirme yapması gerektiğini belirterek, umutsuzluğa düşülmemesini istedi. Tomanbay, ''CHP, tarihi birikimiyle, örgütüyle gerekli adımları atacaktır, atmalıdır'' dedi. 
     Iğdır milletvekili Yücel Artantaş da sonuçları değerlendirirken, kadro değişiminin zorunlu olduğunu savundu. Artantaş, ''Yönetimde bir başarısızlık varsa bu geçmişte denenmiş ve başarısız olmuş isimlere hak tanımaz. Yepyeni, yıpranmamış isimlere ihtiyaç var'' diye konuştu. 
     
</TEXT>
</DOC>
