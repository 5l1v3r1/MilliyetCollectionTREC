<DOC>
<DOCNO> 248239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonyas06.html </URL>
<DATE> 2004/06/15/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD... Genç kızlar arasında göğüs büyütme ameliyatı moda 
</HEADLINE>
<TEXT>

     Burak Coşkun 

Genç kızlar arasında göğüs büyütme modasının yayıldığı ABD'de aileler, kız çocuklarına lise ya da yüksek okul mezuniyeti hediyesi olarak göğüs büyütme ameliyatı yaptırıyorlar. 
     ABD'de genç kızlar eskiden liseden mezun olduklarında ailelerinden üstü açık otomobil isterken, popüler kültürün ve Britney Spears, Lindsay Lohan gibi idolların etkisiyle şimdi göğüs büyütme ameliyatı istiyorlar. 
     Amerikan Estetik Cerrahi Derneği'nin açıklamasına göre, 18 yaşın altında ameliyatla göğüs büyüterek protez takan genç kızların sayısı geçen yıl üç kat arttı. 2002'de 3872 olan rakam, 2003'te 11326'ya fırladı. ABD'de 18 yaşın altında bu ameliyatı yaptırmak için estetik zorunluluk bulunması ve ailenin onayı gerekiyor. 
     Manhattan ve çevresinde estetik ameliyatlar yapan Dr Stephen Greenberg, çok sayıda ailenin kızlarına lise bitirme hediyesi olarak göğüs büyütme ameliyatı yaptırmaya başladığını belirtiyor. 
     Amerikan Estetik Cerrahi Derneği Başkan Yardımcısı Dr Leroy Young da, medya ve moda sanayisinin göğüs ve yuvarlak hatları öne çıkarmasının ameliyat sayısında artışa neden olduğunu belirterek, ''bu yaş grubunu hedefleyen göğüs protezi reklamı olmamasına karşın, popüler kültür görüntülerinin sürekli genç kızların etrafında dönüp durduğunu'' kaydediyor. 
     ABD'de göğüs büyütme ameliyatlarındaki artış üzerine Amerikan Gıda ve İlaç İdaresi FDA de kısa bir süre önce bu ameliyatın olası yan etkileri hakkında bir el kitabı yayınladı. FDA'nın silikon proteze izin vermediği ve ''saline'' protez uygulamasının yaygın olarak yapıldığı ABD'de anne-babalar kızlarına mezuniyet hediyesi olarak göğüs büyütme ameliyatı yaptırmak için 3500 ila 7000 doları gözden çıkarmak zorundalar. 
     Estetik Derneği'nin verilerine göre, yaklaşık 2,5 milyon kadının göğüs protezi taşıdığı ABD'de geçen yıl 280 bin 400 kadın göğüs büyütme ameliyatı geçirdi. Göğüs protezi takan kadınların oranı bir önceki yıla göre yüzde 12 arttı. 
     Silikon protezi tehlikeleri üzerine yasaklayan FDA'nın izin verdiği ''saline'' protez yönteminde, içi boş olan silikon balonuna ameliyat sırasında halk arasında tuzlu su diye bilinen ''serum fizyolojik'' istenilen hacim elde edilinceye kadar dolduruluyor. 

     
</TEXT>
</DOC>
