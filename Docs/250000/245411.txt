<DOC>
<DOCNO> 245411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur39.html </URL>
<DATE> 2004/06/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Samsun'da "konser nasıl dinlenir " dersi... 
</HEADLINE>
<TEXT>

     Samsun'da ilköğretim okulu öğrencilerine uygulamalı ''Konser Nasıl Dinlenir'' dersi verildi. 
     Milli Eğitim Bakanlığı ile Kültür ve Turizm Bakanlığı'nın işbirliğiyle çeşitli sanat dalları hakkında bilgilendirme ve sanat bilincinin oluşmasını sağlamak amacıyla yürütülen çalışmalar kapsamında ilköğretim okulu öğrencilerine ''Konser Nasıl Dinlenir'' dersi uygulamalı olarak verildi. 
     Atatürk Kültür Merkezi'nde Samsun Devlet Klasik Türk Müziği Müdürlüğü tarafından verilen konserde, çeşitli ilköğretim okulu öğrencilerine konser nasıl dinlenir, nasıl alkışlanır ve konser salonunda nasıl davranılır gibi konular anlatıldı. 
     Derste, bir konserin başlangıcından sonuna kadar yapılacak hareketler tek tek gösterilirken, zaman zaman şarkı bitiminde ıslıkla tempo tutan öğrenciler de uyarıldı. 
     Milli Eğitim Müdürlüğü Şube Müdürü Abdullah Yangöz, çalışmaların ''Kültür Sanat ve Eğitim İşbirliği Protokolü'' kapsamında yürütüldüğünü ve okullarda da Türk müzikleri konusunda bilgilendirme toplantıları düzenlendiklerini kaydetti. 
     
</TEXT>
</DOC>
