<DOC>
<DOCNO> 249097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur34.html </URL>
<DATE> 2004/06/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Hastanede cenazeler karıştı .. 
</HEADLINE>
<TEXT>

     Bursa Ali Osman Sönmez AOS Onkoloji Hastanesi'nde ölen 2 kişinin cenazeleri karıştı. Aileler tarafından teslim alınan cenazelerden biri, hatanın anlaşılması üzerine Balıkesir'in Bandırma İlçesi'nden geri getirildi. 
     AA muhabirinin aldığı bilgiye göre, akciğer kanserine yakalanan ve tedavi gördüğü AOS Onkoloji Hastanesi'nde hayatını kaybeden Altan Kozan'ın yakınları, cenazeyi almak üzere sabah saatlerinde hastaneye geldi. 
     Kozan'ın yakınları, hastane morgundan teslim aldıkları cenazeyi, toprağa vermek için özel bir ambulansla Balıkesir'in Marmara İlçesi'ne gitmek üzere yola çıktılar. 
     Yaklaşık bir saat sonra, aynı rahatsızlıktan dolayı AOS Onkoloji Hastanesi'nde hayatını kaybeden Aydın Kadiroğlu'nun yakınları da hastaneye gelerek, cenazeyi teslim almak istedi. 
     Görevli ile morga giren yakınların, kendilerine gösterilen cenazenin Kadiroğlu'na ait olmadığını söylemeleri üzerine yapılan araştırmada, Aydın Kadiroğlu ve Altan Kozan'ın cenazelerinin karıştırıldığı belirlendi. 
     Kadiroğlu'nun yakınları ile hastanenin güvenlik görevlileri arasında tartışma çıkması üzerine bir güvenlik görevlisi darp edildi. 
     Hastane yetkililerinin ambulans şoförünü uyarması üzerine, Kadiroğlu'nun cenazesi, Bandırma'dan hastaneye geri getirildi. Her iki cenaze, daha sonra ailelerine teslim edildi. 
     Olayla ilgili soruşturma başlatıldığı öğrenildi. 
     
</TEXT>
</DOC>
