<DOC>
<DOCNO> 224818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko37.html </URL>
<DATE> 2004/03/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bakan Şener İmar Bankası Komisyonu'nda 1-2 yabancı bulunabilir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, İmar Bankası Komisyonu'nun 4-5 kişiden oluşabileceğini belirtirken, ''bu heyet içerisinde, 1-2 de yabancı bulunabilir'' dedi. 
     Şener, Türkiye Slovenya Karma Ekonomik Komisyonu KEK Protokolü imza töreninin ardından, gazetecilerin sorularını yanıtladı. 
     Şener, İmar Bankası Komisyonu ile ilgili soru üzerine, inceleme ve değerlendirme yapacak bir komisyon oluşturacaklarını, bu komisyonun, herhangi bir yaptırım içeren, arkasından bir takım sonuçlar getiren çalışma yapacak gibi değerlendirilmemesi gerektiğini söyledi. 
     Bununla ilgili çalışmaların devam ettiğini kaydeden Şener şöyle devam etti 
     ''Zannediyorum, 4-5 kişiden oluşan bir heyet olabilir. Bu heyet içerisinde 1-2 de yabancı bulunabilir. İsimlerle ilgili henüz bir şey söyleyemiyoruz. Ama ülkemizde uluslararası algılamada objektif nitelikleri ile kabul görecek kişiliklerden oluşması gerekiyor. Bu hem ülkemizde, hem uluslararası düzeyde tek bir örnek görüntüsü veriyor. Boyutları çok büyük ve bankacılık sektöründe başka bir yerde daha görülmemiş yöntemlerin kullanıldığı bir hadise. 
     Dolayısıyla tüm dünyada bankacılık sektörü içinde bu deneyimin sonuçlarını, diğer ülkelerde kendileri açısından belki tedbir almaya ihtiyaç duyarlar. Objektif kriterlere göre olayın ortaya konması lazım'' ''Yabancılar hangi ülkelerden olacak '' şeklindeki soru üzerine Şener, şu safhada isimleri veremeyeceğini söyledi. 
     ''Komisyonun oluşturulması, 6. niyet mektubunda yer alıyordu. Ne zaman sonuçlandırılacak '' şeklindeki bir başka soru üzerine Şener, ''bu, niyet mektubu içerisinde olmazsa olmazlardan değil. Yani bununla ilgili şeylerin tamamlanmasından dolayı herhangi bir aksama sayılmaz'' dedi. 
     Sadece yapılması düşünülen çalışmaların niyet mektubunda yer aldığını kaydeden Şener, bu durumun niyet mektubu açısından bir zorunluluk olmadığını yineledi. 
     Şener, ''en kısa zamanda tamamlanmasını istiyoruz, çok fazla uzayacağını düşünmüyorum'' dedi. 
     
     BANKACILIK YASA TASLAĞI 
     Abdüllatif Şener, Bankacılık yasasında değişiklikleri öngören düzenlemelerle ilgili soru üzerine de, taslağın aşağı yukarı BDDK tarafından tamamlandığını bildirdi. 
     Taslakla ilgili BDDK Başkanı ile bugün öğleden sonra görüşüleceğini belirten Şener, şöyle konuştu 
     ''Bugün gözden geçireceğiz ama sadece BDDK'nın getirdiği taslak tamamdır deyip Bakanlar Kurulu'na sevk etmemiz söz konusu olmayacak. BDDK'nın getirdiği taslak da, sektörün görüşleri de yer alıyor. Konuyla ilgili olarak diğer bir takım kuruluşların da görüşlerine ihtiyaç duyulabilir. Aynı konuda SPK'da bir görüş oluşturmuş. Onlarda metin gönderdi.'' Şener, BDDK'nın hazırlattığı taslağı incelettirdikten sonra, konuya ilgi duyan diğer kuruluşların da görüşlerini alacaklarını ifade ederken, ''çok uzlaşmaz, farklı görüşler varsa, o kuruluşlarla BBDDK temsicilerinden oluşan, benim başkanlığımda bir çalışma yapacağız. Son şeklini verdikten sonra Bakanlar Kurulu'na sevk edeceğiz'' dedi. 
     ''Medya patronları ile ilgili madde var mı '' şeklindeki soru üzerine de Şener, taslağın son şeklinin verilmediğini, bundan sonra değişik kurumların temsilcileri ile birlikte tekrar müzakere edeceklerini ve sonra noktayı koyacaklarını söyledi. Şener, şöyle devam etti 
     ''Yani herhangi bir şey vardı da geri adım atılmış değil. Herhangi bir şey var olup olmadığı şu safhada belli değil. Bankacılık sektörüyle ilgili kavramlar ve mekanizmalar, Avrupa Standardı'na uygun hale getirilmeye çalışılıyor. TSMF'nin ayrılması ile birlikte ortaya çıkan bazı önemli noktalara da açıklık getiriliyor. 
     Elbette kimlerin bankacılık yapacağı ile ilgili maddeler olacak bu düzenlemede. Ama bu bankacılık yapacak kişilerin yetenekleri ve geçmişleri, sicilleri ile bağlantılı olarak değerlendirilecek. Ama noktayı koymuş değiliz.'' ''Dünya Bankası için hazırlanan bankacılık sektörü çalışması ile taslak paralel mi '' şeklindeki soruya karşılık Şener, sektörle ilgili şeylerin birbirleri ile çelişmeyecek şekilde yürüdüğünü kaydederek, ''ama içerik olarak aynı değil'' dedi. 
     
     AÇIK POZİSYONLAR 
     Şener, ''Türk Lirası faizlerinin cazibesini koruması nedeniyle bankacılık sektöründe açık pozisyonların arttığı söyleniyor. Bu konuda BDDK'nın çalışması var mı '' şeklindeki soru üzerine, ekonomideki bütün makro dengelerin hepsinin kontrolde olduğunu, bankalardaki mevduat ve kredi oranlarının, mevduatın Türk Lirası veya yabancı para cinsinden miktarının pozisyonların, yükümlülüklerin hepsinin kontrol edildiğini, takip edildiğini söyledi. 
     
     ''EKONOMİDE HER ŞEY İYİ'' 
     Şener, ''ekonomideki her şey iyi ve güven içinde önümüzdeki günlere, aylara giriyoruz'' dedi. 
     Sıcak parayla ilgili bir başka soru üzerine Şener, açık pozisyonlarla ilgili bir sorun olmasının söz konusu olamayacağını bildirirken, ''çünkü döviz değeri Türk Lirası karşısında düştüğüne göre, zaten döviz fazlalığı var'' dedi. 
     
     BORÇLARIN YENİDEN YAPILANDIRILMASI 
     Öte yandan ''TMSF'nin, borçların yeniden yapılandırılması ile ilgili çalışmaları hangi aşamada '' şeklindeki soruya karşılık Şener, görüşmelerin sürdürüldüğünü söyledi. 
     Şener, ''ama belli ortaklarla, belli mutabakatlara varırlarsa, onu zaten TMSF açıklar. Şu anda açıklanma aşamasında bir mutabakat yok'' şeklinde konuştu. 
     
</TEXT>
</DOC>
