<DOC>
<DOCNO> 212662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/yercan.html </URL>
<DATE> 2004/02/02/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Biri dahi, diğeri zayi 
</HEADLINE>
<TEXT>

   
   Bir yanda Fenerbahçe'ye her geçen hafta "irtifa" kazandıran ve mazisine yakışır, şık bir futbol kostümü giydiren "dahi" Daum, diğer yanda Samet Aybaba'dan devraldığı koltuğu "hoyratça" kullanan ve bu gidişle yakında gazetelere "zayi" ilanı verdirecek olan Turgay Semercioğlu... İşte bu iki teknik adamın hesaplaşmasına ev sahipliği yaptı Şükrü Saracoğlu Stadı... 
   Fenerbahçe maçın başlama düdüğünden bitiş düdüğüne kadar oynadığı futbolla galibiyeti sonuna kadar hak eden taraftı. Sarı - Lacivertli ekip, arzulu ve istekli futbolu, nefes aldırmayan presi, sıfıra yakın pas hatasıyla komple bir takım görünümündeydi. İlk yarıda peşpeşe buldukları iki golle öne geçmelerine rağmen, "arsızca" maça asılmaları, son yıllarda özlenen tabloydu. Orta sahada beyin görevi yapan Kaptan Ümit Özat, attığı golün yanı sıra muhteşem asistleriyle de takımı ateşleyen isimdi. 
   Hooijdonk ve Nobre'den oluşan forvet, "kırk yıllık arkadaş" uyumu içinde, seyir keyfi yüksek bir futbol resitali sundu. Fenerbahçe, Trabzonspor karşısındaki görüntüsüyle, taraftarlarının gurur duyacağı takım olma yolunda koşar adımlarla ilerliyor. 
   Semercioğlu, böylesi güçlü bir rakibin karşısına, hatalı bir on bir sürerek adeta kendi ipini çekti. Orta sahada Maxim gibi etkili bir silahı kenarda tutarken, son dönemlerin formsuz ismi Sommers'e forma verdi. Diğer bir hatayı forvette yapan Semercioğlu, etkili ve süratli futboluyla tam bu maçın adamı olan Yattara'yı oyun koptuktan sonra sahaya sürmeyi akıl edebildi. 
   Trabzonspor orta sahasında "özgür çocuk" kimliğiyle serbest oynayan Gökdeniz, son haftalardaki düşüşünü, bu maçta da sürdürünce, takımının hücum gücünü yarı yarıya azaltmış oldu. 
   Fenerbahçe elde ettiği farklı galibiyetle, Beşiktaş'ın peşini kolay kolay bırakmayacağını gösterirken, Trabzonspor ligdeki kan kaybını 19. haftada da devam ettirerek, hedefi olan Şampiyonlar Ligi'ne katılmayı mucizelere bıraktı. 
   
      
</TEXT>
</DOC>
