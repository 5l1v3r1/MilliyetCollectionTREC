<DOC>
<DOCNO> 201322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun04.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kuleler'in yerine yapılacak binanın tepesine yel değirmeni... 
</HEADLINE>
<TEXT>

     11 Eylül saldırıları sonucu yıkılan New York'taki Dünya Ticaret Merkezi ikiz kulelerinin yerine yapılacak olan ''Özgürlük Kulesi''nin tepesine, daha önce açıklandığı gibi ''gökyüzü bahçeleri'' değil yel değirmeni konacağı bildirildi. 
     Doğal Kaynakları Savunma Konseyi adlı kuruluşun direktörü olan Ashok Gupta tarafından yapılan açıklamada, ''yel değirmeninin çevre dostu olduğu için seçildiği'' kaydedildi. 
     70 katlı olacak binanın tepesinde ayrıca bir de televizyon anteni ile bunları bir arada tutmaya yarayan, asma köprülerdekini andıran kablolar bulunacak. 
     Gupta açıklamasında, ''yeldeğirmeninin sadece çevre dostu olduğu için değil, aynı zamada yaratıcı, yeni ve değişik bir şey olduğu için ilgi çekeceğini'' söyledi. Görüşü destekleyen New York Eyaleti Korumacı Seçmenler Birliği sözcüsü Nel Coleman da, ''yenilenebilir enerji sembolü olan yeldeğirmeni projesinin kendilerini çok heyecanlandırdığını'' ifade etti. 
     
     PLANLAR HAFTAYA AÇIKLANIYOR 
     Özgürlük Kulesi'nin ayrıntılı planlarının önümüzdeki hafta New York Valisi George Pataki tarafından açıklanması bekleniyor. Özgürlük Kulesi'nin planları, açılan yarışmayı kazanan Daniel Libeskind ile Dünya Ticaret Merkezi'nin kira sözleşmesini elinde bulunduran Larry Silversten tarafından seçilen David Childs tarafından hazırlanmıştı. 
     Libeskind'in yarışmayı kazanan orijinal projesinde 541 metre yüksekliğindeki binanın tepesinde ''Gökyüzü Bahçeleri'' bulunuyordu. 
     
</TEXT>
</DOC>
