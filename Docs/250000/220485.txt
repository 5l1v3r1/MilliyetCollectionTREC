<DOC>
<DOCNO> 220485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun18.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta 'al-ver' süreci Perşembe başlıyor... 
</HEADLINE>
<TEXT>

     Kıbrıs sorununa Annan planı temelinde 1 Mayıs'a kadar çözüm bulmayı hedefleyen müzakerelere yarın devam edilecek. 
     KKTC Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum heyetleri, 19 Şubat'ta başlatılan müzakereler çerçevesinde yarın 11. kez bir araya gelecek. 
     Görüşmelere, BM Genel Sekreteri Kofi Annan adına katılan Genel Sekreter'in Kıbrıs Özel Temsilcisi Alvaro de Soto, cuma günü yapılan görüşmede, Türk ve Rumların görüşlerini içeren dört paragraftan oluşan yazıyı taraflara vererek, bunlar üzerindeki görüşmelerin çarşambaya kadar tamamlanmasını istemişti. 
     Türk ve Rum tarafının, müzakerelerde ortaya koyduğu görüşleri içeren konular üzerindeki görüşmelerin çarşambaya kadar tamamlanması, 11 Mart Perşembe'den itibaren de al-ver sürecine geçilmesi bekleniyor. 
     Rum tarafı, geçen 10 görüşmede, Türk tarafının ortaya koyduğu tüm önerileri reddetmiş, Türk tarafının iki kesimliliğin güçlendirilmesi yönündeki talebi üzerine de ''ırkçılık'' suçlamasında bulunmuştu. 
     Kıbrıs Rum yönetimi lideri Tasos Papadopulos, cuma günü yapılan görüşmenin ardından, KKTC Cumhurbaşkanı Rauf Denktaş'ın, yerinden edilecek Kıbrıslı Türklerin iskanına ilişkin önerilerini ''garip'' diye nitelemişti. 
     Papadopulos, Denktaş'ın, ''iskan edileceklere yer ve tatmin edici iş imkanları sağlanmadan, hiçbir Kıbrıslı Türkün yerinden edilmemesi ve 1963'te yerinden edilen Kıbrıslı Türklerin iskan edildikleri yerlerde kalmaları gerektiği'' şeklindeki önerisini, ''tuhaf ve garip'' bulmuştu. 
     
</TEXT>
</DOC>
