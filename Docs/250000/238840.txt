<DOC>
<DOCNO> 238840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo15.html </URL>
<DATE> 2004/05/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Konyaspor'da Yordanov yine gündemde... 
</HEADLINE>
<TEXT>

     Konyaspor, sezon sonunda serbest kalacak İstanbulsporlu Yordanov'u transfer listesine aldı. 
     2003-2004 Futbol Sezonu'nda lige verilen arada yeşil-beyazlıların transfer listesine aldığı, fakat transferini gerçekleştiremediği Yordanov, ligin bitimine bir hafta kala yine gündeme geldi. 
     Konyaspor, İstanbulspor ile sözleşmesi sona eren Yordanov'un transferinin gerçekleşmesi için çalışmalara başladı. Yordanov ile birlikte İstanbulsporlu birkaç futbolcuyu da yakın takibe alan Konyaspor, menajerleri ile görüştüğü bu futbolcuları yeşil-beyaz renklere bağlamayı hedefliyor. 
     Basın sözcüsü Sefa Ortaç, önümüzdeki yıl UEFA'yı hedefleyen bir takım oluşturmaya çalıştıklarını belirterek, transfer çalışmalarını çok titiz yürüttüklerini anlattı. 
     Takıma yapılacak takviyelerin tecrübeli ve iyi oyunculardan oluşacağını ifade eden Ortaç, ''Bazı teknik direktörler ve futbolcular ile görüşmelerimiz sürüyor. Çok hassas bir haftaya girdik. Ligin bitimiyle daha da kızışacak transfer çalışmalarında, takıma uygun futbolcuları alıp kadromuzu güçlendirmeyi istiyoruz'' dedi. 
     
</TEXT>
</DOC>
