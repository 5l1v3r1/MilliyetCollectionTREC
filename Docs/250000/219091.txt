<DOC>
<DOCNO> 219091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/siyaset/siy01.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yarım Bardak Su'da fırtına niye 
</HEADLINE>
<TEXT>

   Menderes'in aşkını anlattığı iddia edilen oyunun yazarı Tarık Günersel karakterlerin hayali olduğunu açıkladı ve "Kimseyi rencide etmiyoruz, oyun aşka ve demokrasiye saygılı" dedi 
      PINAR AKTAŞ İstanbul 

   
   Eski başbakanlardan Adnan Menderes ve opera sanatçısı Ayhan Aydan'ın yasak aşkını anlattığı iddia edilen "Yarım Bardak Su" adlı tiyatro oyununun yazarı Tarık Günersel, oyunda canlandırılan karakterlerin hayali olduğunu söyledi. Günersel, "Oyunda mahkeme sahnesinde piyanist hanımefendi 'Aramızdaki ilişki kimseyi rencide etmedi' diyor. Bizim oyunumuz da hiç kimseyi rencide etmeyen bir oyun. Müsterihim" dedi. 
   
   Cindoruk'un itirazı 
   Can Gürzap, Ayda Aksel, Hakan Altıner ve Çağrı Şensoy'un oynadığı "Yarım Bardak Su", oyunu izleyen ve Yassıada'daki duruşmalarda Menderes'in avukatlığını yapan Hüsamettin Cindoruk tarafından eleştiriyle karşılanmıştı. Cindoruk, oyunda maddi hatalar olduğunu ve sahnede anlatılanın Menderes olmadığını belirtmişti. Cindoruk'un oyunla ilgili itirazlarına cevap veren Günersel, oyunda Türkiye'nin 11 yıllık bir dönemine ışık tutmak istediklerini, dönemin portreleri olan Menderes ve Aydan'dan esinlendiğini ancak canlandırılan karakterlerin onlar olmadığını kaydederek şöyle devam etti 
   "Oyunda isimler geçmiyor. Kullanılan karakterler 'Başvekil' ve 'piyanist'. Gerçek bir dönem, hayali bir ilişki. Bu oyunda tarihe mal olmuş birkaç unsur dışında karakterler ve diyaloglar tamamen hayal mahsulü. Benim yazdığım oyunda kadın ve erkek birbirlerine 9 yıl sarılmıyor. Ne zaman uçak kazası oluyor, o zaman sarılıyorlar. Ondan sonra da siyasi kriz patlak veriyor zaten." 
   
   Demokrasiye saygılı 
   Oyunda gerçek bir ilişkiyi gerçek kişileri çağrıştıran tek sahnenin savunma sahnesi olduğunu kaydeden Günersel, "Oyun, mahremiyete, aşka ve demokrasiye saygılı bir oyun. Menderes'i çağrıştıran bir portre çalışması yaptım. Serinkanlılıkla izleyen herkes Menderes'le ilgili 'gericilik' suçlaması yapmadığımı görür" diye konuştu. 
   Cindoruk'un Köy Enstitüleri'nin kapanışıyla ilgili itirazına da karşı çıkan Günersel, "Köy Enstitüleri, 1954'te kapatıldı. Oyunda bu tür konularda tarihi hata yok. Ana Britannica'da ve başka kaynaklarda belirtiliyor. 1951'de müfredat sıradanlaştırıldı, 1954'te de enstitüler kapatıldı. Cindoruk'un bahsettiği 1948'de bir tane enstitü kapatılmış" dedi. 
   
   
   
</TEXT>
</DOC>
