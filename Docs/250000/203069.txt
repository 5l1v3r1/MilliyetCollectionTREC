<DOC>
<DOCNO> 203069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur26.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisi görünce otelin 5. katından kaçmaya çalışan kadın öldü 
</HEADLINE>
<TEXT>

     Eminönü'nde, polisin inceleme yaptığı bir oteldeki yabancı uyruklu kadın, 5. kattaki odanın penceresinden yatak çarşafıyla alt kata inmek isterken düşerek hayatını kaybetti. 
     Emniyet Genel Müdürlüğü'nün, yurtdışından iş bulma vaadiyle getirilen bazı yabancı uyruklu kadınlara zorla fuhuş yaptırıldığı ve kadınların zorla alıkonulduğu yönünde bilgi alındığını bildirmesi üzerine harekete geçen Asayiş Şubesi Ahlak Büro Amirliği ile Mali Şube ve Yabancılar Şube Müdürlüğü ekipleri, defterdarlık görevlileriyle birlikte bazı otellerde inceleme yapmaya başladı. 
     Kumkapı Türkeli Caddesi'ndeki bir otele bugün gelen ekipler, burada araştırma yaptı. Otel yetkililerini yanlarına alarak odalarda inceleme yapan görevliler 5. kattaki bir odaya geldiklerinde, içeriden insan sesi duyulmasına rağmen kapı açılmadı. 
     Bunun üzerine odanın kapısını açtıran görevliler, pencerenin açık olduğunu ve kalorifere yatak çarşafı bağlı olduğunu gördü. 
     Bu sırada Özbekistan uyruklu Sabina Abdullaeva'nın 26 cesedi, otelin yanında, pencere hizasında yerde bulundu. 
     Alt kattaki otel odasının da camının açık olduğunu ifade eden yetkililer, genç kadının camdan çarşaf yardımıyla bir alt kata inmek isterken düştüğünün sanıldığını, konuyla ilgili soruşturmanın sürdüğünü bildirdiler. 
     Abdullaeva'nın 3 gün önce Sarp Sınır Kapısı'ndan Türkiye'ye girdiğinin belirlendiğini belirten yetkililer, gece saatlerinde otele giriş yaptığı ifade edilen kadının kaydının yapılmadığının anlaşıldığını, otel yetkililerinin ifadesinin alındığını kaydettiler. 
     
</TEXT>
</DOC>
