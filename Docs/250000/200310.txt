<DOC>
<DOCNO> 200310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/spor/spo04.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon iz peşinde 3-0 
</HEADLINE>
<TEXT>

   Samet Aybaba'nın istifasıyla sarsılan Bordo-Mavili ekip, UEFA fatihi Gaziantepspor'u farklı geçti, iki hafta aradan sonra üç puana ulaşıp lider Beşiktaş'ı takibe devam etti 
      
   Gözdağı verdi 
   TEKNİK Direktör Samet Aybaba'nın istifasından sonra ligdeki ilk randevusuna çıkan Bordo-Mavililer, Gaziantep'i farklı devirdi, iki hafta aradan sonra üç puanla buluşarak zirvedeki rakiplerine gözdağı verdi. Trabzonspor maça hızlı başladı. 4. dakikada kazanılan çift vuruşta Yattara'nın pasına Gökdeniz mükemmel vurdu ve takımını 1-0 öne geçirdi. İlk yarı bu skorla kapadı. 
   
   Perdeyi Mehmet kapattı 
   İKİNCİ yarıda Gaziantepspor beraberlik sayısı için Trabzon kalesine yüklendi, 63. dakikada Bülent mutlak bir gol pozisyonundan yararlanamadı. 69. dakikada İbrahim Ege sahneye çıktı ve skoru 2-0'a taşıdı. Bu golden üç dakika sonra ise rakip defansın hatasını iyi değerlendiren Mehmet Yılmaz karşılaşmanın sonucunu belirledi. 
   
   'Sözlerini tuttular' 
   'Cansiperane oynadılar' 
   SAMET Aybaba'nın istifasının ardından göreve getirilen Teknik Direktör Turgay Semercioğlu, 3 - 0'lık galibiyet sonrası yaptığı açıklamada, "Yıllar sonra Avni Aker'e tekrar çıkmanın heyecanını yaşadım. Zor bir maçtı, güçlü bir rakiple karşılaştık. Ama futbolcularım zorlu oyunda kazanmak için ellerinden geleni yaptılar. Cansiperane oynadılar" dedi. Semercioğlu "Bana ve kendilerine kazanma sözleri vardı. Bu sözlerini tuttular. Onları candan kutluyorum" ifadelerini de kullandı. 
   
   Taraftardan protesto 
   GAZİANTEPSPOR'UN hocası Nurullah Sağlam ise, "Daha çok pozisyon üretmemize karşın bunları değerlendiremedik. Erken gol yememiz oyun sistemimizi olumsuz etkiledi. Maçın hakimi olamadık" diye konuştu. Trabzonlu taraftarlar Aybaba'nın istifasından sorumlu tuttukları Asbaşkan Erol Tuna ile Futbol Şube Sorumlusu Kenan Atalay'ı uzun süre protesto etti. Futbolculara 8'er maçlık alacakları olan 460 milyar lira prim dağıtıldı. Maçı dört başkan adayı birlikte izledi. 
   
   
</TEXT>
</DOC>
