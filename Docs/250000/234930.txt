<DOC>
<DOCNO> 234930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy11.html </URL>
<DATE> 2004/04/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fikri Sağlar SHP'den ayrıldı 
</HEADLINE>
<TEXT>

     SHP Genel Sekreteri Fikri Sağlar, partisinden ayrıldı. 
     Fikri Sağlar, ayrılma nedenlerini sıraladığı yazılı açıklamasında, ''Benim için SHP, Türkiye'nin kaderini değiştirecek bir ütopyaydı'' dedi. 
     Sağlar, tüzük ve programlarında, çağdaşlığın, demokrasinin, hak ve özgürlüğün güvencesi olduğu iddiasını taşıdıklarını, partinin yapısı ve ideolojisinin diğer partilerden çok demokratik ve bu nedenle çok farklı olduğunu kaydetti. Sağlar, ''Ancak seçim sonuçları bahane edilerek, SHP'yi tek başına yönetme arzusunda olan genel başkana bağlı bir hizip hareketi, partide yapısal ve ilkesel değişiklikler yapma saldırısı başlatmıştır'' dedi. 
     Sağlar, Türkiye'nin geleceğine talip bir partinin, seçim sonrası yapması gerekenin, iç çatışmalar yaratacak yapısal keyfi değişiklikler yerine, toplumsal muhalefet önderliğini gerçekleştirecek dışa dönük çalışmalar olması gerektiğini vurguladı. Sağlar, inatla bu çalışmanın yapılmak istenmediğini savundu. 
     Fikri Sağlar, belirli küme içinde olanların, kişisel ve hizipsel çıkarlarını, ülke ve parti çıkarlarının önünde tuttuğunu ileri sürerek, ''Ama bütün bunları yaparken de partiden ve halktan yana oldukları görüntüsünü vermeyi de unutmadılar. Partiyi belediye ya da bir dernekten farklı görmediler'' görüşünü savundu. Sağlar, bu kadro ve anlayışla ülkenin ihtiyaç duyduğu yeni politikalar üretilemeyeceği ve solun önünün açılamayacağı düşüncesinde olduğunu vurguladı. 
     Sağlar, AA muhabirinin sorusu üzerine, siyasetten kopmayacağını, bundan sonra da siyasetin içinde olacağını ifade ederek, solun birlikteliği için çalışacağını söyledi. 
     Fikri Sağlar, 1980 sonrasında siyasi olayları irdelediği bir kitap çalışması bulunduğunu, bunu tamamlayacağını belirterek, ''Biraz da okuyup, yazacağım'' dedi. 
     
</TEXT>
</DOC>
