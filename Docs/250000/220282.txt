<DOC>
<DOCNO> 220282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo03.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Trabzonspor yarın 93. randevuda... 
</HEADLINE>
<TEXT>

     Beşiktaş ile Trabzonspor, yarın Hüseyin Avni Aker Stadı'nda yapacakları maçla birlikte 93. kez karşı karşıya gelecek. 
     11 Ekim 1973 tarihinde Trabzonspor'un 2-0 galibiyetiyle başlayan 31 yıllık rekabette, bugüne dek yapılan 92 karşılaşmanının 38'ini Beşiktaş, 33'ünü de Trabzonspor kazanırken, 21 maçta da taraflar birbirine üstünlük sağlayamadı. 
     Siyah-beyazlıların toplam 126 golüne, bordo-mavililer 100 golle karşılık verdi. 
     
     LİGDE BEŞİKTAŞ KILPAYI ÖNDE 
     Beşiktaş ile Trabzonspor arasında ligde yapılan maçlarda ''Kara Kartallar'' bir galibiyet fazlasıyla önde bulunuyor. 
     2 takım arasında yapılan 59 lig maçında siyah-beyazlılar 23 galibiyet alırken, bordo-mavililer ise 22 kez sahadan galip ayrıldı. 14 karşılaşma ise berabere sonuçlandı. 
     Ligde Beşiktaş'ın attığı 86 gole, Trabzonspor 64 golle karşılık verdi. 
     Sezonun ilk yarısında BJK İnönü Stadı'nda oynanan karşılaşmayı Beşiktaş 5-0 kazanmıştı. 
     
     TRABZON'DA TRABZONSPOR ÜSTÜNLÜĞÜ 
     Beşiktaş ile Trabzonspor arasında Trabzon'da yapılan lig maçlarında bordo-mavililerin, rakibine karşı büyük üstünlüğü göze çarpıyor. 
     2 takım şimdiye dek Trabzon'da 29 kez karşı karşıya gelirken, Trabzonspor 16, Beşiktaş ise 7 kez sahadan galip ayrıldı. Taraflar 6 maçta ise eşitliği bozamadı. 
     Trabzon'da Trabzonspor 45, Beşiktaş ise 36 gol attı. 
     
     FARKLI SKORLAR 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla aldı. 
     ''Kara Kartallar'', 2001-2002 ve bu sezonun ilk yarısında 5-0, 19 Şubat 1995 tarihindeki lig maçında da rakibini 4-0 yenerek, sahadan farklı skorlu galibiyetle ayrıldı. 
     Trabzonspor ise Beşiktaş karşısındaki en farklı skorlu galibiyetini 7 Ağustos 1988'de Serdar'ın jübile maçında 4-1'lik sonuçla aldı. 
     
</TEXT>
</DOC>
