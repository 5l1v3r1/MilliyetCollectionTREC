<DOC>
<DOCNO> 228343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/siyaset/asiy.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kararı halklar versin' 
</HEADLINE>
<TEXT>

   Kıbrıs Özel Temsilcisi De Soto, Güvenlik Konseyi'ni bilgilendirdi. BM, 9 bin sayfalık çözüm planına 'ters teper' kaygısıyla onay vermekten kaçındı 
      Sema Emiroğlu 

   
   Birleşmiş Milletler BM Güvenlik Konseyi, Genel Sekreter Kofi Annan'ın Kıbrıs Türk ve Rum taraflarında 24 Nisan'da referanduma sunulacak çözüm planına "ters teper" kaygısıyla onay vermekten kaçındı. Konsey, "gelecek konusundaki kararın Kıbrıs halkına ait olduğunu" açıkladı. Lefkoşa ve Bürgenstock'taki görüşmeleri yürüten Annan'ın Kıbrıs Özel Temsilcisi Alvaro De Soto, adaya dönmeden önce New York'a gelerek 9 bin sayfalık planı Güvenlik Konseyi'ne sundu. 
   Toplantının basına açık bölümünde bir konuşma yapan De Soto, Konsey'den planın onaylanmasını istemedi. Bürgenstock'ta anlaşmayı kabul etmeyen Rum tarafını eleştirmekten de kaçınan De Soto, "Genel Sekreter, çözüm metnine nihai şeklini verdi ve liderler bunu referanduma sunmayı kabul etti. Şimdi karar Kıbrıs halkının elinde" dedi. 
   
   'Kıbrıslılara bıraktık' 
   Güvenlik Konseyi toplantısından sonra açıklamada bulunan Başkan Günter Pleuger de, "bu önemli yol ayırımında kendi geleceklerini tayin etme hakkının Kıbrıslılara ait olduğunu" ifade etti. Pleuger, "Konsey üyelerinin kararı Kıbrıslılara bıraktıklarını ve aşırı müdahaleci görünmek istemediklerini" vurguladı. 
   Öte yandan BM Genel Sekreteri Kofi Annan, Kıbrıs ile ilgili olarak yürütülen müzakerelerin ayrıntılarını gözler önüne sermek amacıyla bir rapor hazırlıyor. 
   
   Annan'dan öneri paketi 
   Annan buna ek olarak, Güvenlik Konseyi'nin Kıbrıs'a ilişkin olarak bundan sonra atması gereken adımlarla ilgili bir de tasarı hazırlayacak. Annan'ın önerilerinin, 24 Nisan'da yapılacak referandumdan Annan Planı'na "evet" çıkması durumunda Kıbrıs'taki BM barış gücünün UNFICYP ne şekilde takviye edilmesi ve personel sayısının ne oranda artırılması gerektiği noktalarını içermesi bekleniyor. 
   Annan'ın, sunacağı öneriler konusunda Konsey'in 24 Nisan referandumundan önce bir karar almasını arzuladığı da De Soto tarafından belirtildi. 
   
   Denktaş kararlı Plana hayır    SEFA KARAHASAN 

   KKTC Cumhurbaşkanı Rauf Denktaş, referandumda, Annan Planı'na 'hayır' diyeceğini söyledi. Denktaş, KKTC'deki Avrasya Radyo ve Televizyonu'na dün yaptığı açıklamada, "Halka, 'Planı kabul edin' deme zorunluluğum yok" dedi. Planla Türkiye'nin Kıbrıs'tan çıkarıldığını da öne süren Denktaş, Başbakan M. Ali Talat'ın kendisinden, referandum sürecinde 'tarafsız olmasını' istediğinin anımsatılması üzerine, tavrını gerekçesiyle birlikte halkına söylemekle mükellef olduğunu belirtti. Plan kabul edildiğinde, Kıbrıs Türkü'nün, 10 yıl içinde Ada'dan gitmesinin söz konusu olduğunu anımsatan Denktaş, "Bunun için ben bu plana 'hayır' derim" diye konuştu. 
   
   Tolon Rumların tutumu aldatmasın    TURAÇ TOP İzmir 

   Ege Ordu Komutanı Org. Hurşit Tolon, Rumların Kıbrıs'taki çözüm sürecine yönelik tutumunun aldatıcı olabileceğini belirterek, "Bütün ayrıntıları bilmeden üstünkörü olaya bakarsak, bazı şeyleri kaçırabiliriz" dedi. Toplumsal gelişimi destek faaliyetleri kapsamındaki gezisi sırasında Annan Planı'yla ilgili soruları yanıtlayan Tolon, şunları söyledi "Kıbrıs'ta kazançlıyız yorumları yapılıyor. Bunu söyleyenler acaba içeriğini iyi biliyor mu Ortada 9000 sayfalık metin var. Bunu gece gündüz incelememiz lazım. Birileri kazançlı olduğumuzu söylüyor. Rumların tasarıyı istemediği söyleniyor. Buna aldanmamalıyız. Kalıcı, adil anlaşmayı destekleyeceğiz." 
   
   Genelkurmay rahatsız oldu    BARKIN ŞIK Ankara 

   Yunanistan'ın, Annan Planı'nda KKTC lehine derogasyonların AB birincil hukuku olabilmesi amacıyla gerekli yazılı garanti vermekten kaçınması, Genelkurmay Başkanlığı'nda rahatsızlık yarattı. AB Komisyonu, derogasyonların AB açısından kabul edildiğine ilişkin "uyum senedi"ni referandum öncesi Konsey'e sunacak. AB Konseyi, referandum sonrası senedi oylamaya götürecek. Derogasyonların birincil hukuk olabilmesi için AB üyesi ülkelerin ulusal parlamentolarında ayrı ayrı oylanıp kabul edilmesi gerekecek. Yunanistan'ın bu aşamalarda ret oyu kullanması, derogasyonların hayata geçmesini engelleyecek. 
   
   AİHM'ye mektup Davaları silin    YORGO KIRBAKİ 

   Yunan hükümeti, Birleşik Kıbrıs Cumhuriyeti'nin eşbaşkanlarının, adadaki mal mülk bölüşümü konusunda Avrupa İnsan Hakları Mahkemesi AİHM ile çözüm anlaşmasının birincil hukuk teşkil etmesi için AB'ye gönderecekleri mektupları açıkladı. AİHM mektubunda, çözüm anlaşmasının mal mülk dahil Kıbrıslı Rumları ve Türkleri birbirinden ayıran tüm sorunları çözdüğü vurgulanarak, böylesi konuların çözümünde tek söz sahibinin Birleşik Kıbrıs Cumhuriyeti olduğu belirtildi. Mektupta "AİHM'den askıdaki davaların tümünü silmesini istiyoruz" denildi. AB mektubunda da AB'den anlaşma şartlarını birincil hukuka uyumlu olacak şekilde kabul edip onaylaması istendi. 
   
   
   
</TEXT>
</DOC>
