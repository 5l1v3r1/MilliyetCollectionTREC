<DOC>
<DOCNO> 248828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur42.html </URL>
<DATE> 2004/06/17/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Piriştina'nın cenazesinde 100 mt yol 40 dakikada geçildi. 
</HEADLINE>
<TEXT>

     İzmirliler, iki gün önce geçirdiği kalp krizi sonucu vefat eden İzmir Büyükşehir Belediye Başkanı Ahmet Piriştina'yı gözyaşlarıyla uğurluyor. 
     Konak Meydanı'nda düzenlenen cenaze töreni ve İsabey Camii'nde kılınan cenaze namazı sonrası Narlıdere Mezarlığı'na defnedilmek üzere yola çıkarılan naaşı taşıyan cenaze arabası, kalabalık nedeniyle yolun ilk 100 metrelik kısmını 40 dakikada geçebildi. 
     Törene katılan devlet erkanı, cenaze aracı Konak Pier önünden geçerken saygı duruşunda bulundu. Mustafa Kemal Sahil Bulvarı'na çıkan konvoy, buradan Üçkuyular'a kadar olan yaklaşık 6 kilometrelik yolu 1 saatte alabildi. Yol boyunca bulvarın iki tarafına sıralanan vatandaşlar, Piriştina'yı gözyaşlarıyla uğurladı. 
     Yüzlerce araçtan oluşan cenaze konvoyunun Mustafa Kemal Sahil Bulvarı'ndan geçişine, 4 yolcu vapuru ve Karşıyaka Spor Kulübü Yelken Şubesi'ne bağlı yelkenliler denizden eşlik etti. 
     Öte yandan, Büyükşehir Belediyesi'nin internet sitesinden cenaze töreni canlı olarak yayınlandı. Çok sayıda gazetecinin görev yaptığı tören, bazı televizyonlardan da canlı olarak verildi. 
     Ahmet Piriştina için belediyenin internet sitesinde açılan taziye sayfasına ise 2 bine yakın kişinin mesaj yazdığı bildirildi. 
     
</TEXT>
</DOC>
