<DOC>
<DOCNO> 201618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko34.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Kamu harcamalarının 70'ini maaşlar oluşturuyor 
</HEADLINE>
<TEXT>

     TÜSİAD'ın ekonomik araştırmalar bölümünün hazırladığı Kamu Sektörü Göstergeleri konulu raporda, ''Türkiye, etkin bürokrasi, rüşvet ve yolsuzlukla mücadele, şeffaflık ve kamu hizmetlerinin siyasi etkilerden bağımsızlığı konularında nispeten geri'' tanımlaması yapıldı. 
     TÜSİAD Yüksek İstişare Konseyi YİK toplantısında basına dağıtılan raporda, ''Türkiye'de çok yüksek olduğu düşünülen kamu istihdamı, nüfusla kıyaslandığında, tanımlandığı şekliyle aşırılıktan uzaktır'' denildi. 
     Avrupa Birliği AB ile yapılan karşılaştırmalarda, Türkiye'de yapılan sübvansiyonların miktar olarak en az seviyede olduğunun vurgulandığı raporda, Avrupa'daki katı emek piyasası düşünüldüğünde, Türkiye'deki emek piyasalarının son derece esnek olduğu vurgulandı. 
     Raporun, ''Toplumsal Yapı'' başlıklı bölümünde, Türkiye'de kadınların aktif olarak fazla rol almadığı, nispeten toplumsal bütünlüğü olan, ayrımcılık yapılmayan, işyerinde güvenli ve rahat çalışma ortamının olduğu, politik risklerin azaldığı, yargı kalitesine ihtiyaç duyulduğu kaydedildi. 
     Yargı kalitesinin, piyasa ekonomisinin bir temel önkoşulu olduğu ifade edilen raporda, bu alanda, Türkiye'nin reform çabalarının hayatiyetinin daha iyi anlaşılmakta olduğu bildirildi. 
     
     ÜLKE KARŞILAŞTIRMALARI 
     Raporda, Türkiye, Polonya, İspanya, Romanya, Macaristan, Çek Cumhuriyeti ve Portekiz arasında yapılan karşılaştırmaya göre, Türkiye'de adalet kalitesinin ortalamanın altında olduğu, kişisel güvenlik ve özel mülkiyetin korunması açılarından ortalamanın üstünde olduğu, toplum içerisinde ırk ve cinsiyet ayrımının büyük oranda yapılmadığı, kanun koyucu ve karar verici mercilerde kadınların oranının, karşılaştırma yapılan ülkeler arasında en düşük düzeyde bulunduğu, kadın ve erkek gelirlerinin birbirine oranı açısından ortalamanın az üzerinde olduğu kaydedildi. 
     
     TACİZ VE ŞİDDET... 
     Karşılaştırma yapılan bu ülkeler arasında, iş yerinde taciz ve şiddet açısından en iyi koşullara sahip ülkenin Türkiye olduğu ifade ediliyor. 
     Yerel yönetimler, KİT'ler, eğitim, sağlık ve güvenlik personeli dahil edildiğinde ulaşılan toplam istihdam sayısının, gelişmekte olan Afrika ortalamasına gerilediği belirtildi. 
     Gelişmiş ekonomilerde faiz harcamalarının, faiz dışı harcamalara oranının yüzde 20 düzeyini geçmediği, Türkiye'de ise bu oranın yüzde 60'larda olduğu kaydedildi. 
     
     KAMU HARCAMALARININ YÜZDE 70'İ MAAŞ 
     Raporda, Türkiye'de kamu harcamalarının yüzde 70'ini maaş ve ücretlerin oluşturduğu vurgulandı. 
     Bütçe içerisinde ağırlıklı bir paya sahip olan ve bu payını koruyan kalemin yüzde 10'luk oranla savunma harcamalarının olduğu ifade edilen raporda, ''Uluslararası karşılaştırmada da toplam kamu savunma harcamalarında milli gelirin yüzde 5.3'ünü bulan payıyla Türkiye önde gelirken, Yunanistan ve Güney Kıbrıs'ta bu oranlar sırasıyla yüzde 4.9 ve yüzde 4.8'dir'' denildi. 
     Türkiye'nin, karşılaştırma yapılan 10 ülke içerisinde sosyal harcamalar olarak nitelendirilebilecek, sağlık, eğitim, sosyal güvenlik ve eğlence ile kültür gibi kalemlerde Türkiye'nin son sıralarda yer aldığı kaydedildi. 
     Kamu harcamalarının son derece düşük kalitesine rağmen, özellikle 90'lı yıllarda Türkiye'de kamu maliyesinin yarattığı borç stokunun üzücü olduğu da ifade edildi. 
     
</TEXT>
</DOC>
