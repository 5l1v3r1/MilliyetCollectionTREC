<DOC>
<DOCNO> 200693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur37.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Çağlar hakkındaki dava "Vergi Barışı" kapsamında düştü 
</HEADLINE>
<TEXT>

     Bursalı işadamı Cavit Çağlar'ın oğlu, dayısı ve yeğeninin de aralarında bulunduğu 16 sanık hakkında, ''Sahte fatura kullanmak suretiyle vergi kaybına neden olmak'' suçundan açılan kamu davası, düştü. 
     Bursa 5. Ağır Ceza Mahkemesi'nde yapılan duruşmaya, 3 yıla kadar hapis cezası talebiyle yargılanan Şükrü Şankaya, Mustafa Çağlar, Şenol Şankaya, Necmi Yeşilova, Mustafa İlker Yeğin, Nusret Yılmaz, Özer Yılmaz, Osman Kilciler, Ahmet Şekercigiller, İsmail Topuzer, Engin Özpınar, Semih Vardarbaş, İbrahim Serhat Güven, Sibel Güven, Yahya Şimşek ve Mehmet Ali İnan katılmazken, avukatları hazır bulundu. 
     Sanık avukatlarından İsmail Hakkı Sezgin, müvekkillerinin ''Vergi Barışı Kanunu''ndan yararlanmak üzere başvurduklarını, tüm borç ve cezaları ödediklerini söyledi. Sezgin, vergi mahkemesindeki davalardan da vazgeçildiğini belirterek, bu davanın da düşmesini talep etti. 
     Mahkeme heyeti, suç tarihinde herhangi bir şirketin yönetim kurulunda görevli olmadıkları ve üzerlerine atılı suçu işlemediklerinin belirlenmesi nedeniyle sanıklar Yahya Şimşek ve Mehmet Ali İnan'ın beraatına karar verdi. 
     Heyet, çeşitli şirketlerin yönetim kurulu başkanı ve üyeleri olan sanıkların, Orhan Aslıtürk ve Muhammet Ciğer'e ait ''ASCOR'' firmasının paravanı olduğu öne sürülen şirketler aracılığıyla, 1996 yılı vergilendirme döneminde sahte fatura kullanmak ve düzenlemek suretiyle vergi kaybına neden oldukları suçun, ''Vergi Barışı Yasası'' kapsamında olduğuna karar verdi. 
     Çekirge, Setbaşı ve Osmangazi vergi dairelerinin yazılarına göre, sanıkların yasadan yararlanmak üzere başvuruda bulunup, vergi borçları ve cezalarının tamamını ödediklerinin ve vergi mahkemesindeki davalardan vazgeçildiğinin anlaşıldığını ifade eden mahkeme heyeti, sanıklar hakkındaki kamu davasının düşmesini kararlaştırdı. 
     
</TEXT>
</DOC>
