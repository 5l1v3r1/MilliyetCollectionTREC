<DOC>
<DOCNO> 245648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas12.html </URL>
<DATE> 2004/06/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Anaokullarına da psikolog... 
</HEADLINE>
<TEXT>

     Çocukların psikolojik açıdan sağlıklı gelişimlerini sağlamak amacıyla anaokullarına psikolog görevlendirilecek. 
     ''Milli Eğitim Bakanlığı MEB Okul Öncesi Eğitim Kurumları Yönetmeliği'' değiştirilecek. 
     Milli Eğitim Bakanlığı'nın hazırladığı yeni yönetmelik taslağı, birçok yeniliği içeriyor. Buna göre, anaokullarında, psikolog görevlendirilecek. 
     Psikoloğun görevleri şöyle sıralandı 
     ''- Çocukların psikolojik açıdan sağlıklı gelişimleri için gerekli önlemleri almak, - Ruh sağlığı ve çocuk ruh sağlığı konularında kurumda bulunan tüm personeli bilgilendirmek, - Aile eğitimi çalışmalarının planlanması ve uygulamasına aktif olarak katılmak, - Yapılan kontrollerde ortaya çıkan sorunlar ve sorunlu çocuklar ile ilgili özel çalışmalar yapmak, - Parçalanmış ailelerin çocuklarının sorunları konularında ilgili yönetici, öğretmen ve diğer personeli aydınlatmak, çocuklara yardımcı olmak, - Özel eğitim gerektiren çocukların entegre eğitimlerine katılarak yapılan eğitime destek vermek.'' Yönetmeliğe göre, psikolog görevlendirilememesi durumunda psikolojik sağlık hizmetleri konusunda il veya ilçe imkanlarından yararlanılacak. 
     Anaokulları kadrolarına ayrıca kaloriferci, şoför, teknisyen ve bekçi de eklenecek. 
     
     ANAOKULLARI YAZIN DA AÇIK KALACAK 
     Velilerden yeterli başvurunun gelmesi halinde okul öncesi eğitim kurumları anaokulu, ana sınıfı, uygulama sınıfı yaz aylarında da açık kalacak. Bununla, ''okul öncesi eğitim kurumlarının yaygınlaştırılması ve geliştirilmesi ile çalışan anne-babaların taleplerini karşılaması'' amaçlanıyor. 
     Düzenlemenin hayata geçirilebilmesi için en az 10 velinin başvurusu gerekecek. 
     Yönetmelik taslağında, okul öncesi eğitim kurumlarının ücret tespitine ilişkin esaslar da yeniden düzenlendi. 
     Belirlenecek aylık ücretin tavanı ''hiçbir şekilde okul öncesi eğitimin yaygınlaştırılmasını ve geliştirilmesini engelleyecek, velilerin ekonomik durumlarını zorlayacak şekilde yüksek'' tutulamayacak. 
     Velilerden alınacak aylık ücret, bu esas çerçevesinde eskiden olduğu gibi ''Ücret Tespit Komisyonu''nca belirlenecek. Bakanlık personeline yüzde 25 ve aynı anaokulu veya uygulama sınıfında birden fazla çocuğu bulunan velilere yüzde 15 oranındaki indirimler kaldırılacak. 
     Taslakta, harcamalar konusunda yeni düzenlemelerde öngörülüyor. 
     Buna göre, okul öncesi eğitim kurumları, okul ücretlerinden oluşan gelirin kullanımına ilişkin eğitim yılı başında yine tahmini bütçe hazırlayacak. Yapılan değişiklikle okul yönetimleri bütçede gösterilen gider kalemleri dışında harcama yapamayacak. 
     Bütçenin gider kalemleri arasındaki aktarmalar, il ilçe milli eğitim müdürünün onayı ile yapılabilecek. 
     Kurumlardaki satın alma komisyonunun oluşumu değiştirilecek. Okul müdürü, müdür yardımcısı, bölüm şefi, bir öğretmen ve bir memurun yer aldığı komisyon, müdür yardımcısı, 3 öğretmen ve bir memurdan oluşacak. 
     Komisyon, görevlerini, Kamu İhale Kanunu, Kamu İhale Sözleşmeleri Kanunu ve Muhasebe-i Umumiye Kanunu'na göre yürütecek. 
     Her türlü harcama, Devlet Harcama Belgeleri Yönetmeliği'ne uygun yapılacak. 
     Kurumun parası bankalardan birinde, kurum adına açılacak tek hesapta toplanacak. Kurum adına hesap açma veya kapatma, bu hesaptan para çekme, ödeme yapma veya havale gönderme işlemleri sadece belirlenen yetkili kişilerce yapılabilecek. 
     
</TEXT>
</DOC>
