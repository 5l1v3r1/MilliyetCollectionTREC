<DOC>
<DOCNO> 211389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yasam/yas05.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekici vagon denize uçtu 
</HEADLINE>
<TEXT>

   Haydarpaşa Garı'nda frenleri boşalarak sulara gömülen 26 tonluk vagon, yaklaşık bir saatlik çalışmayla kurtarıldı 
      GÖKHAN KARAKAŞ İstanbul 
   
   Haydarpaşa Garı'nda park halindeki bir çekici vagon, frenlerinin boşalması sonucu kayarak denize düştü. 
   Haydarpaşa Garı'nın liman tarafında Kuzey 1. Yol'da, banliyö trenlerinde kullanılan park halindeki çekici vagon, dün gece 02.00 sıralarında rayların üzerinde kaymaya başladı. Deniz kenarındaki beton bariyerleri de çarparak kıran vagon, denize düştü ve kısa sürede sulara gömüldü. 
   Vagonu çıkarma çalışmalarına hava aydınlandıktan sonra başlanabildi. 22 metre uzunluğunda ve 26 ton ağırlığındaki vagon, dalgıçların bağladığı Barbaros - 3 adlı vincin halatlarıyla, bir saatlik bir çalışma sonucu denizden çıkarıldı. Aşırı soğuk ve don yüzünden fren sistemlerinde meydana gelen arıza sonucu kaymış olabileceği belirtilen vagon, tamir edilmek üzere Adapazarı Vagon Fabrikası'na gönderildi. 
   
   
</TEXT>
</DOC>
