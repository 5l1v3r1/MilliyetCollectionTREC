<DOC>
<DOCNO> 248155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo27.html </URL>
<DATE> 2004/06/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Gaziantepspor, Libyalı Tarek ile 3 yıllık anlaşma yaptı... 
</HEADLINE>
<TEXT>

     Dış transferde şu ana kadar yalnızca Bosna Hersek Milli Takımı kalecisi Kenan Hasegiç'e imza attıran Gaziantepspor, Libyalı milli oyuncu Tarek Ettayeb ile 3 yıllık anlaşma yaptı. 
     Dış transfer görüşmelerini sürdürmek üzere Tunus'a giden asbaşkan Bülent Mamatoğlu, AA muhabirine yaptığı açıklamada, Tunus birinci liginde futbol hayatını sürdüren Tarek Ettayeb ile her türlü şartlarda anlaşma sağlandığını, bu futbolcu ile 3 yıllık sözleşme imzaladıklarını söyledi. 
     Mamatoğlu, Tarek Ettayeb'in hafta sonunda Gaziantep'e geleceğini ve ilk hazırlık kampına katılacağını bildirdi. Mamatoğlu, dış transferde ön anlaşma sağladıkları RC Lens'ten Coridon ile bugün ya da yarın sözleşme imzalayacaklarını belirtti. 
     Kulüp profesyonel futbol şube sorumlusu Asım Atmaz da dış transferde atağa kalktıklarını, şu ana dek Antalyaspor'dan Sedat ve Bosna-Hersek Milli Takımı kalecisi Kenan Hasegiç ile anlaştıklarını anımsatarak, ''Tarek Ettayeb transferi de başarı ile noktalandı. En kısa zamanda Coridon ile de 3 yıllık sözleşme yaparak Gaziantep'e getireceğiz'' dedi. 
     Yeni sezona daha güçlü ve kaliteli bir kadroyla girmenin hesaplarını yaptıklarını bildiren Atmaz, şöyle konuştu 
     ''Daha önce görüp ve mutlaka almak istediğimiz iki oyuncuyla anlaşmanın mutluluğunu yaşıyoruz. Ettayeb ile Tunus'ta 3 yıllık anlaşma yaptık. Coridon ile mukavele yapıp ilk etap kampına her iki futbolcuyu da hazır edeceğiz. 
     Her iki yeni transferimiz de mevkileri için mükemmel denilecek türde oyuncular. Eksik mevkiiler için yerinde ve hesaplı transferler yaptık. Coridon olsun Ettayeb olsun her ikisi de gol yeteneği olan, iki ayaklarını da rahat kullanan, kıvrak ve çok kaliteli oyuncular. Ayağımızı yorganımıza göre uzatıp, havalarda uçmadık, yerinde ve zamanında transferler yaptık. Hasegiç, Ettayeb ve Coridon tribünleri ayağa kaldıracak.'' Bu arada milli oyuncu İbrahim Toraman'ın transferi için devreye giren ve Beşiktaş ve Fenerbahçe kulüplerinden daha iyi bir rakam önerdiği öğrenilen Ukrayna'nın Shaktar Donetks takımının teknik direktörü Mircea Lucescu'nun Gaziantep programının iptal edildiği, Toraman ve başkan Doğan'ın İstanbul'da Lucescu ile biraraya geleceği öğrenildi. 
     
</TEXT>
</DOC>
