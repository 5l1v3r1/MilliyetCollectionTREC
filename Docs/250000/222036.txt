<DOC>
<DOCNO> 222036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy21.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çobanoğlu Güçlü iktidara rağmen ilerleme kaydedemediler... 
</HEADLINE>
<TEXT>

     MHP Genel Başkan Yardımcısı Metin Çobanoğlu, AK Parti'nin tek başına ve güçlü bir şekilde iktidara geldiğini ifade ederek, ''Ancak, buna rağmen bir arpa boyu ilerleme kaydedemediler'' dedi. 
     Çobanoğlu, Adana'nın Ceyhan İlçesi'nde yeni yapılan otogarın açılış törenine katıldı. Çobanoğlu, burada yaptığı konuşmada, yurt genelinde MHP'li belediye başkanlarının güzel hizmetler sergilediklerini söyledi. 
     Yerel seçimlere önem verdiklerini kaydeden Çobanoğlu, şöyle konuştu 
     ''Yaklaşık 1.5 yıldır iktidarda bulunan AK Parti'ye dur demeliyiz. Güçlü bir şekilde iktidara geldiler. Ne yazık ki aradan geçen sürede bir arpa boyu kadar bile ilerleme kaydedemediler. İlk kez bir Tarım Bakanı çiftçiye gözünü toprak doyursun diyor. Bu hükümetin ayıbıdır. Hükümet iç politikada olduğu kadar dış politikada da başarılı değil.'' Ceyhan Belediye Başkanı Hüseyin Sözlü ise 50 yıllık rüyalarını gerçekleştirdiklerini, yaklaşık 145 dekar alan üzerinde yap-işlet-devret modeli ile ilçeye modern bir otogar kazandırdıklarını belirtti. 
     Konuşmaların ardından, sanatçı İsmail Türüt ile Gülay ve Semih konser verdiler. 
     
</TEXT>
</DOC>
