<DOC>
<DOCNO> 221034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo27.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia Ankara'ya eksik geliyor Sanchez Gençler'i yorumladı... 
</HEADLINE>
<TEXT>

     UEFA Kupası 4. tur ilk maçında perşembe günü Gençlerbirliği ile karşılaşacak İspanya'nın Valencia takımında futbolcu kadrosu belli olurken, ligde oynayan bazı futbolcuların dinlendirilmek amacıyla kadroya alınmadığı görüldü. 
     Valencia'da sakatlıkları bulunan Pablo Aimar, Jorge Lopez, Fabio Aurelio ve kart cezalısı olan Carlos Marchena kadroya alınmazken, Teknik Direktör Rafael Benitez, futbolcularından ''Mista'' lakaplı Miguel Angel Ferrer ve Ruben Baraja'yı da dinlendirmeyi tercih ederek Ankara'ya götürmeyeceğini açıkladı. 
     Valencia'nın 18 kişilik kadrosu şu isimlerden oluşuyor 
     ''Palop, Canizares, Pellegrino, Curro Torres, David Navarro, Vicente, Garrido, Ayala, Carboni, Sissoko, Angulo, Rufete, Albelda, Nestor Canobbio, Ricardo Oliviera, Xisco, Sanchez ve Raul Albiol.'' Mista ve Baraja'yı dinlendiren Benitez için, ''UEFA Kupası maçlarında rotasyon uygulamasına devam ediyor. Ligde yorulan futbolcuları kupada oynatmıyor'' yorumunda bulunan Valencia'yı izleyen İspanyol gazeteciler, kadrodaki en büyük yeniliğin Olivera olacağını, Raul Albiol'un da kadroya çağırılmasının sürpriz olduğunu söylediler. 
     İspanyollara göre Valencia'nın Gençlerbirliği karşısındaki ilk 11'i, kalede Palop, defansta Garrido, Ayala, David Navarro ve Carboni, orta sahada Sissoko, Albelda, Angulo, Sanchez ve Cannobio, ileride tek forvet Oliviera şeklinde olacak. 
     Bu arada futbolculardan Juan Sanchez, Gençlerbirliği ile ilgili İspanyol basınına yaptığı açıklamada, ''3 büyük takımı eledi. Bir şeylere sahip olmak zorunda. Saygı gösterilmesi gereken bir rakip'' dedi. 
     
</TEXT>
</DOC>
