<DOC>
<DOCNO> 205636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/guncel/gun03.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Statta toplu mezar şoku 
</HEADLINE>
<TEXT>


Alsancak Stadı'ndaki kazı çalışmalarında insan iskeletleri bulundu. İskeletlerin kaç yıllık olduğu araştırılıyor... 

İZMİR DHA 

Ağustos 2005'te yapılacak Uluslararası Üniversite Olimpiyatları'na hazırlanan İzmir'deki 50 yıllık Alsancak Stadı'nda çalışan işçiler, aydınlatma direği için açılan 2.5 metrelik çukurda üst üste konulmuş insan iskeletlerine rastladı. 
İzmir Arkeoloji Müzesi'nde görevli Arkeolog Hamdi Ekiz, "İskeletler, Osmanlı dönemi öncesinden kalmış olabilir. Bin yıllık diyebiliriz. Burası, tarihi eskiye dayanan bir toplu mezarlığı andırıyor" dedi. Gençlik ve Spor İl Müdürü Sabri Sadıklar, eskiden mezarlık olan bölgenin 'Kemiklik' diye adlandırıldığını kaydetti. 
İskeletlerin kaç yıllık olduğuna ilişkin çalışmalar sürerken bazı tarihçiler, Osmanlı döneminde idam cezaları infaz edildiği için bölgenin 'Darağacı' olarak bilindiğini söyledi. Dokuz Eylül Üniversitesi'nden Prof. Dr. Ersin Doğer ise, veba gibi hastalıklardan ölenlerin buraya toplu olarak gömülebileceğini belirtti. 

Rumlar kullandı 

BÜYÜKŞEHİR Belediyesi Kent Arşiv Müzesi yetkilileri, Rumların, 'Mortakiye' dedikleri bölgeyi 100-120 yıl mezarlık olarak kullandığını açıkladı. Osmanlı döneminde bu kadar kişinin idam edilip gömüldüğüne dair bir bilgi bulunmadığı vurgulandı. Yetkililer, bölgenin işgal döneminde Rumlarca yerleşime açıldığını, mezarlığın bir kısmının stat, bir kısmının ise mezarlık olarak kullanıldığını anlattı. 


</TEXT>
</DOC>
