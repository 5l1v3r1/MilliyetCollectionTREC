<DOC>
<DOCNO> 204411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo16.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Üzülmez, Artvin'de... 
</HEADLINE>
<TEXT>

     Beşiktaşlı İbrahim Üzülmez, ''Beşiktaş gemisi lig sonunda şampiyonluk limanına demir atacak'' dedi. 
     Üzülmez, Birinci Süper Futbol Ligi'nde ilk yarının sona ermesinin ardından eşi Neslihan Üzülmez ile birlikte memleketi Artvin'in Hopa İlçesi'ne geldi. 
     Daha sonra eşinin memleketi olan Arhavi İlçesi'ne giden İbrahim Üzülmez, Arhavi Belediye Başkanı Musa Ulutaş'ı ziyaret etti. 
     Memleketine gelmeyi her zaman iple çektiğini dile getiren İbrahim, ''Liglerdeki başarımızı gören hemşehrilerimin arayarak seninle gurur duyuyoruz demeleri bile benim için bir destek. Hopa ve Arhavi'yi, her gelişimizde biraz daha kabuğunu kırmış, gelişmiş görmekten mutluluk duyuyoruz. Sizlerin başarılı çalışmaları her Artvinli'nin, İstanbul'da gurur vesilesi oluyor ve takdir ediliyorsunuz'' dedi. 
     Belediye Başkanı Ulutaş ise İbrahim ve Neslihan Üzülmez'in ziyaretinden son derece etkilendiğini belirterek, ''Hemşehrilerimizin başarısı burada bizlere büyük güç veriyor. Bunlardan biri de sizsiniz. Hiç yenilmeden bir devreyi kapattığınız için Beşiktaş camiasını ve bu başarıda katkın olduğu için hemşehrilerim adına seni tebrik ediyorum ve başarılarınızın devamını diliyorum'' dedi. 
     İbrahim ve Neslihan Üzülmez'e serender maketi armağan eden Ulutaş, daha sonra Üzülmez çiftine, kayıkla Arhavi sahillerini gezdirdi. 
     Kayık gezisi sırasında Beşiktaş'ın başarılarının tesadüfi olmadığını kaydeden İbrahim Üzülmez, ''Elbet Beşiktaş gemisi de lig sonunda şampiyonluk limanına demir atacak. Bundan hiçbir Beşiktaşlının şüphesi olmasın'' dedi. 
     
</TEXT>
</DOC>
