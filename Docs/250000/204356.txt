<DOC>
<DOCNO> 204356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sondun14.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Hükümet kurulmazsa erken seçim kaçınılmaz" 
</HEADLINE>
<TEXT>

     KKTC'deki Ulusal Birlik Partisi UBP Genel Başkanı ve Başbakan Derviş Eroğlu, hükümet kurulma çalışmalarından sonuç alınamazsa, erken seçimin kaçınılmaz olduğunu söyledi. 
     Eroğlu, Cumhurbaşkanı Rauf Denktaş'ın da bir bölümüne başkanlık ettiği Bakanlar Kurulu toplantısının ardından yaptığı açıklamada, yılın son toplantısını yaptıklarını ve mevcut önergeleri ele aldıklarını belirtti. 
     Başbakan Eroğlu, bu arada, Bakanlar Kurulu Genel Sekreteri Caner Sarphan'ın ani ölümü nedeniyle üzüntülü olduklarını kaydetti. 
     Hükümet kurma arayışında olduklarını ifade ederek, hükümet kurulamazsa, erken seçim takviminin işlemeye başlayacağını dile getiren Eroğlu, meclisin yarınki yemin töreninin ardından, Cumhubaşkanı Denktaş'ın bir görevlendirme yapacağını belirtti. Ankara'da Kıbrıs konusunda çalışmalar yapıldığını anlatan Eroğlu, ''Onların sonuçlarını henüz biz de görmüş değiliz. Onlar da elbette değerlendirecek. Hükümet oluşumu gerçekleşirse hükümet görevine devam eder, gerçekleştirilemezse o zaman erken seçim. Yine ülke kendini bir seçim ortamında bulur'' dedi. 
     Dışişleri Bakanı ve Başbakan Yardımcısı Abdullah Gül'ün, ''erken seçimin düşünülmemesi, geniş tabanlı bir hükümetin kurulmasının tercihleri olduğunu'' söylediğinin anımsatılmsı üzerine Eroğlu, ''Bizler de Kıbrıs'ta bir hükümet arayışı içerisindeyiz. Ama bu hükümet kurulamazsa alternatiflerden bir tanesi de erken seçimdir. Seçime başvurma mecburiyetinde kalırsak elbette erken seçimden kaçınılmaz'' diye konuştu. 
     Derviş Eroğlu, Cumhuriyetçi Türk Partisi CTP Genel Başkanı Mehmet Ali Talat'ın, ''Erken seçim olursa normal prosüdürü beklemeyelim, süreyi kısaltalım. Ocak ortasında seçim olsun'' sözlerine katılıp katılmadığının sorulması üzerine, şunları söyledi 
     ''O, onun görüşü. Demek istiyor ki sadece hükümeti kurma çalışmasını başlatmak üzere kendilerine bu görev verilsin, hükümeti kuramazsa erken seçime derhal gidilsin. Halbuki anayasaya diğer parti temsilcilerine de hükümeti kurma çalışmaları için görev verilmesini emrediyor. Dolayısıyla, o konu, o noktaya gelirsek değerlendirilecektir.'' ''Erken seçime kesin gözüyle bakılabilinir mi '' sorusuna karşılık Eroğlu, hükümet kurma konusunda bir görevlendirmenin yapılmadığını ve şimdiye kadar partiler arasında yapılan temasların ön temas niteliğinde olduğunu belirterek, hükümeti kurma görevi bir kişiye verildikten sonra daha detaylı görüşme gerektiğini ve bir mutabakata varılıp varılamayacağının ortaya çıkacağını söyledi. 
     Bu arada, bu sabah ölen Bakanlar Kurulu Genel Sekreteri Caner Sarphan için Başbakanlık önünde cenaze töreni düzenlendi. 
     
</TEXT>
</DOC>
