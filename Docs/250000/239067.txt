<DOC>
<DOCNO> 239067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko46.html </URL>
<DATE> 2004/05/11/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Şişe Cam'ın net karı 125 milyon dolar 
</HEADLINE>
<TEXT>

     Şişecam Yönetim Kurulu Başkanı Ersin Özince, ekonomik programın ve reformların sürdürülmesinin bir zorunluluk ifade ettiğini belirtti. 
     Şişecam, 68. Olağan Genel Kurulu'nda konuşan Özince, Türkiye ekonomisinin kriz sonrasının ikinci yılını da beklentilerin üzerinde olumlu bir trend yakalayarak tamamladığını belirtti. 
     Özince, IMF işbirliğiyle yürütülmekte olan enflasyonu düşürmeye, kamu borç stoğunu azaltmaya ve sürdürülebilir bir büyümenin sağlanmasına yönelik ekonomik programın sonuçlarını vermeye başladığını söyledi. 
     Yıl içinde ortaya çıkan Irak savaşı ve bunu izleyen karışıklıklar ile bazı büyük terör olaylarına karşın, ekonomik dengelerin bozulmadığını ifade eden Özince, ''Bu durum güven ve istikrarda katedilen mesafenin açık bir göstergesi olduğu kadar, tek parti iktidarının yarattığı siyasi istikrarın ve ekonomik programın ciddi bir biçimde yürütülebilmesinin de bir sonucudur'' dedi. 
     Genelde ekonominin artık tamamen rayına oturduğu kanısına varmak için henüz çok erken olduğunu belirten Özince, şunları kaydetti 
     ''Önümüzde sabırla ve özveriyle aşmamız gereken birçok zorluk ve engel bulunmaktadır. Yılın ilk çeyreğinde ihracatın olumlu görünümüne karşılık, bir taraftan hala yüksek reel faizler nedeniyle büyümeye devam eden borç yükü, bir taraftan dezenflayson politikası çerçevesinde iç pazarda yaşanan nispi durgunluk, endişe yaratan hususlar olmaya devam etmektedir. Bu şartlar altında ekonomi yönetiminin büyümenin devamlılığı bakımından, hassa bir dengede yürütülmesi gerektiği çok açıktır.'' Bu nedenle ekonomik programın arkasındaki siyasi iradenin ve sağlanmış olan güven ortamının sürdürülmesinin büyük önem taşıdığına dikkati çeken Özince, ''Ekonomik iyileşmenin kalıcılığı ve ivme kazanması, ancak yapısal reformların devamlılığı ve tamamlanması ile mümkündür. Sosyal güvenlik, kayıtdışı ekonomi, vergiler, özelleştirme, kamu yönetimi, tarım ve bankacılık gibi geniş alanları kapsayan temel reformlar, ekonomimizin önünü bundan sonra gerçek anlamda açacak unsurlar olacaktır'' dedi. 
     
     YAPISAL REFORMLAR 
     Ersin Özince, son noktada ihtiyaç duyulan temel hususun, ''yatırım iklimi''nin gerçek anlamda oluşturulması ve ülkenin özellikle doğrudan yabancı yatırımlar için bir cazibe merkezi konumunu elde etmesi olduğunu söyledi. Özince, konuşmasını şöyle sürdürdü 
     ''Geleceğin müreffeh Türkiyesi'nin güvencesi bu olmakla beraber, anahtarı da yapısal reformlardır. Çünkü bizim de bir sanayi olarak karşı karşıyla kaldığımız gibi, dünya rekabetine açık bir pazar ekonomisinde, kamunun yüklerinden kaynaklanan yüksek girdi maliyetleriyle, değil cazibe merkezi olmak rekabet etmek bile çok zorlayıcı hale gelmiştir. Bu nedenle ekonomik programın ve reformların sürdürülmesi bir zorunluluk ifade etmektedir.'' Ersin Özince, geçen yıl gerek Türkiye gerek dünya ekonomisi açısından olumlu bir konjonktür yaşandığını, 2004 yılı geneli için de beklentilerin olumlu olduğunu, Türkiye'nin AB perspektifi içinde sağlayacağı ilerlemelerin güveni daha da artıracağını ve iyimser beklentileri güçlendireceğini kaydetti. 
     
     ''SAĞLADIĞIMIZ İSTİHDAM YÜZDE 5 ARTTI'' 
     Faaliyet sonuçlarından da bahseden Özince, Şişecam Topluluğu'nun 2003 yılını çok olumlu sonuçlarla yüksek bir performansla kapattığını, tüm faaliyet göstergelerinin konsolide bazda yükselmeye devam ettiğini söyledi. 
     Geçen yıl net satışların 1.3 milyar dolar düzeyine, ihracatın ise yüzde 12 oranında artarak 521 milyon dolar düzeyine ulaştığını bildiren Özince, ''Toplam cam üretimimiz yüzde 19 artışla 1.8 milyon tonu aşmıştır. Kimyasallar üretimimiz 1 milyon ton seviyesinde gerçekleşmiştir. Yatırım harcamalarımız 280 milyon dolara ulaşmıştır'' dedi. 
     Net finansal borçların yüksek yatırım harcamalarına rağmen yüzde 12 azalışla 221 milyon dolar düzeyine gerilediğini ifade eden Özince, sağladıkları istihdamın yüzde 5 artışla 12 bin 717 kişiye ulaştığını kaydetti. 
     Ersin Özince, ''Vergi sonrası net karımız yüzde 76 artışla 125 milyon dolara yükselmiş, işletme faaliyetlerinden elde edilen nakit 289 milyon dolar olmuştur. Finansal göstergelerimiz çok sağlıklı bir görünüm içindedir'' dedi. 
     Ana Ortak T. İş Bankası'nın sahip bulunduğu Trakya Cam, Anadolu Cam ve Soda Sanayii hisselerinin tümünün devralındığını söyleyen Özince, şirketlerce hiç borçlanmadan gerçekleştirilen 118 milyon dolarlık bu operasyonla topluluğun söz konusu şirketlerdeki payının yükseldiği ve geleceğe yönelik çok avantajlı yapılanma sağlandığını belirtti. 
     Bulgaristan'daki float hattı yatırımı ve cam işleme tesisi yatırım çalışmaları çerçevesinde bu yılın ortalarında temel atılmasının planlandığını ifade eden Özince, ''2004 yılında Bulgaristan'da yeni bir yatırımın başlatılması öngörülmektedir'' dedi. 2004 yılı ve sonrasına güvenle baktıklarını söyleyen Özince, ''Ortaklarımız, Şişecam'a ilişkin hayallerini büyütmeli, beklentilerini artırmalıdır'' diye konuştu. 
     
</TEXT>
</DOC>
