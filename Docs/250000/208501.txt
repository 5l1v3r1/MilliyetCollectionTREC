<DOC>
<DOCNO> 208501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yasam/ayas.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener'i etkileyen şiir 
</HEADLINE>
<TEXT>

   Kara mayınlarının temizlenmesini öğrenciliğinden beri arzulayan Başbakan Yardımcısı Abdüllatif Şener, şair Ahmed Arif'in "Otuz Üç Kurşun" şiirinden etkilenmiş 
      Serhat Oğuz 
   
   Başbakan Yardımcısı ve Devlet Bakanı Abdüllatif Şener, Lady Diana'nın izinden giderek, kara mayınlarının temizlenmesine çalışıyor. Türkiye ve Suriye arasındaki kara mayınlarının temizlenmesi işine girişen Şener'in hassasiyeti öğrencilik yıllarına dayanıyor. Mülkiye'de okuduğu yıllarda, Ahmed Arif'in "Otuz Üç Kurşun" şiirindeki trajediden etkilenen Şener, GAP İdaresi kendisine bağlanınca mayın sorununu çözmek için harekete geçti. 
   Yıllardır Türkiye'nin doğu sınırındaki mayınlı bölgeleri temizleyerek, tarıma ve ekonomiye açmayı hayal eden Şener, GAP İdaresi Başkanlığı bünyesinde kurdurduğu Çalışma ve Koordinasyon Kurulu'yla bunu gerçekleştirecek. 
   Şener, 1957 - 1959 yılları arasında Suriye sınırına yerleştirilen 615 bin kara mayınını temizleyerek, 30 bin hektarlık alanı üretime kazandırmayı ve 6 bin aileye iş imk nı sağlamayı hedefliyor. Çalışmaya, Genelkurmay Başkanlığı ve Tarım Bakanlığı da katılıyor. 
   Bahar aylarında mayınların temizlenmesine başlanacak ve arazi organik tarıma açılacak. Şener de, mayınların temizlenmesinden sonra bölgeye giderek, üniversite sıralarında başlayan hayali olan ilk "güvenli adımı" atacak. Araziler, hibe ya da özelleştirme yoluyla kullanıma açılacak. Böylece, sınır güvenliğini sağlamak için yıllar önce döşenen ve geçen süre içinde çok sayıda insanın ölümüne ya da yaralanmasına neden olan mayınların yerinde ürünler yeşerecek. 
   Şener'in dikkatini Doğu'daki sınır köylerindeki yaşayan insanların dramlarına çeken şiir, şair Ahmed Arif'in "Hasretinden Prangalar Eskittim" adlı kitabında yer alıyor. Gençlik yıllarından bu yana şiire meraklı olan Şener, Ankara'da Siyasal Bilgiler Fakültesi'nde okuduğu yıllarda, bir kitapçıda Arif'in efsane şiir kitabını görünce satın almış. Birçok şiiri ezbere bilecek kadar edebiyatla ilgili olan Şener, sol görüşlü öğrencilerin hayranlık duyduğu şairin şiirlerini çok beğenmiş. En çok etkilendiği şiirlerin başında da beş bölümlük "Otuz Üç Kurşun" şiiri geliyor. 
   
   Kirvem hallarımı aynı böyle yaz    Şiirden bir bölüm şöyle 
   Kirveyiz, kardeşiz, kanla bağlıyız 
   Karşıyaka köyleri, obalarıyla 
   Kız alıp vermişiz yüzyıllar boyu 
   Komşuyuz yaka yakaya 
   Birbirine karışır tavuklarımız 
   Bilmezlikten değil 
   Fıkaralıktan 
   Pasaporta ısınmamış içimiz 
   Budur katlimize sebep suçumuz 
   Gayri eşkiyaya çıkar adımız 
   Kaçakçıya 
   Soyguncuya 
   Hayına... 
   Kirvem hallarımı aynı böyle yaz 
   Rivayet sanılır belki 
   Gül memeler değil 
   Domdom kurşunu 
   Paramparça ağzımdaki.. 
   
   
   
   
   
   
</TEXT>
</DOC>
