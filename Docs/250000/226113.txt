<DOC>
<DOCNO> 226113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko05.html </URL>
<DATE> 2004/03/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kış mevsimi, şeftali ve zeytine büyük darbe vurdu... 
</HEADLINE>
<TEXT>

     Son yılların en ağır kışını geçiren Bursa'da, kar yağışı ve soğuk havanın şeftali ve zeytin ağaçlarında önemli zarara yol açtığı bildirildi. 
     Bursa'da, ağır kış koşullarının şeftali ağaçlarında yüzde 50, zeytinde ise yüzde 30 zarara neden olduğu belirtildi. 
     Bursa Ziraat Odası Başkanı Fuat Sarı, A.A muhabirine yaptığı açıklamada, Bursa ve çevresinde gçtiğimiz aylarda yaşanan yoğun kar yağışı ve don olaylarının, meyve üretimini olumsuz etkileyeceğini söyledi. 
     Düzensiz sıcaklıklar ve yoğun kar yağışından en çok zarar gören meyve ağacının, Bursa'nın geleneksel meyvesi şeftali olduğunu belirten Sarı, ağaçların dallarındaki ''meyve gözleri''nin donduğunu ve bu yıl ağaçlardan meyve almayı beklemediklerini vurguladı. 
     Sarı, şeftali ağaçlarında yüzde 50 oranında zarara neden olduğuna işaret ederek, hasarın boyutunun, son birkaç gündür artan sıcaklıklara bağlı olarak ağaçların çiçek açmasıyla daha da iyi anlaşıldığını bildirdi. 
     Şeftalinin dışında, yoğun kar yağışı ve don olaylarından zeytin ağaçlarının yoğun şekilde etkilendiğini anlatan Sarı, karın ağırlığına dayanamayan ağaçların dallarının kırıldığını söyledi. 
     ''Zeytin ağaçları, bazı bölgelerde köklerinden itibaren kurudu'' diyen Sarı, şöyle konuştu 
     ''Bu durumdaki ağaçlar için, artık öldükleri söylenebilir. Ne kadar uğraşırsanız uğraşın, ağaçların tekrar zeytin vermeye başlaması en az 5 yıl alır. Geçtiğimiz yıl yaşanan kuraklık nedeniyle düşük kaliteli ürün alan çifçi, bu yıl da zararda. Kış koşullarının, zeytin ağaçlarında yüzde 30 oranında zarar verdiğini düşünüyoruz. Çifçi büyük zararda.'' Bursa Tarım İl Müdürü Hasan Küçükballı da, il genelinde hasar tespit çalışmalarının devam ettigini, konuya ilişkin Tarım ve Köyişleri Bakanlığı'na ''afet ihbarı'' yapıldığını söyledi. 
     Zarar gören zeytin ağaçlarının genelde denizden uzak iç bölgelerde yoğunlaştığını anlatan Küçükballı, şeftali ağaçlarındaki zararın ise türe göre değiştiğini kaydetti. 
     
</TEXT>
</DOC>
