<DOC>
<DOCNO> 240957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy01.html </URL>
<DATE> 2004/05/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan ve Blair arasında eylem planı imzalandı... 
</HEADLINE>
<TEXT>

     Başbakan Recep Tayyip Erdoğan ile İngiltere Başbakanı Tony Blair arasında, iki ülkenin çeşitli alanlardaki işbirliğini derinleştirmeye yönelik adımları içeren bir eylem planı imzalandı. 
     İki Başbakan, planla, geniş bir yelpazede ikili ilişkiler, AB ve uluslararası konularda daha yakın, pratik işbirliği için taahhütlerini ifade ettiler. 
     Blair ve Erdoğan, Türkiye'nin AB adaylığını desteklemek amacıyla, Dışişleri Bakanları düzeyinde, Türkiye'nin Kopenhag siyasi kriterlerini karşılamada kaydettiği ilerleme ve AB içerisindeki gelişmeleri periyodik olarak gözden geçirmek, Dışişleri Bakanlıklarının AB birimleri arasında düzenli istişarelerde bulunmak ve ikili teknik işbirliğine devam etmek konusunda mutabakata vardılar. 
     Başbakanlar ayrıca, BM Genel Sekreteri Kofi Annan tarafından sunulan Kıbrıs sorununun kapsamlı çözümüne verdikleri güçlü desteğin ardından Kıbrıslı Türklerin izolasyonuna son vermek amacıyla, ''Birleşik Krallık, AB ve Kıbrıs Türk tarafı arasında daha fazla doğrudan ticari, ekonomik, siyasi ve kültürel temasın yapılmasını teşvik etmek için BM ve AB içinde ve ikili düzeyde çalışma'' hususlarında anlaştı. 
     Eylem planı, NATO gündemini ve Türkiye ile Birleşik Krallık arasındaki savunma ilişkilerinin derinleştirilmesini desteklemek amacıyla, İstanbul'daki NATO Zirvesi'nin başarısı için birlikte çalışmayı, Bosna ve Kosova'da mevcut NATO operasyonlarını desteklemeye devam etmeyi, Bosna'da ihdası önerilen AB önderliğindeki misyonun başarılı olması için birlikte çalışmayı ve üst düzey temaslarla iki ülke arasındaki savunma işbirliğini güçlendirmeyi içeriyor. 
     Plan ayrıca, küresel güvenlik tehditlerine karşı, iki Başbakanın, terörizm ve silahlanmayla mücadele, havayolu güvenliği, yasadışı uyuşturucu ticareti ve örgütlü suçu da içeren küresel güvenlik konularıyla mücadelede daha iyi yapılandırılmış işbirliği içinde olmalarını öngörüyor. 
     Başbakanlar, bölgesel istikrarı kuvvetlendirmek amacıyla da, Irak konusunda stratejik bir Türkiye-Birleşik Krallık diyalogu tesis etmek, ISAF'ın Afganistan'daki istikrar gücüne destek vermeye devam etmek, Orta Asya'da insan hakları ve demokrasiyi güçlendirmek, bölgesel istikrar ve güvenliği pekiştirmek ve Dağlık-Karabağ sorunun çözümü de dahil olmak üzere Güneş Kafkasya ülkeleri arasındaki sorunların çözümü için birlikte çalışmak ve Ortadoğu'da reformları ve uzlaşmayı teşvik etmek amacıyla tüm platformlarda işbirliği içinde olma konularında mutabık kaldı. 
     Çevre güvenliği ve güvenli enerji arzının desteklenmesi amacıyla, Bakü-Tiflis-Ceyhan boru hattı projesinin başarılı olmasını sağlamak üzere BP öncülüğündeki konsorsiyum ile birlikte çalışmayı da içeren bir dizi önlem üzerinde anlaşan Erdoğan ve Blair, makro-ekonomik istikrarın tesisi ve ikili ticaret ve yatırımın kolaylaştırılması amacıyla da, ekonomik reform programını desteklemeye devam etmek, Türk ve İngiliz firmalarının Ortadoğu, Orta Asya ve Kafkasya'daki ortak ticari ve yatırım faaliyetlerinden yararlanmaları, iki ülke arasında teknolojik işbirliğini desteklemek gibi bir dizi hususa dair mutabakata vardı. 
     Eylem planı, eğitim, istihdam, kültür ve hukuk işlerinde işbirliğini geliştirmek amacıyla, Türkiye'deki İngiliz Kültür Merkezi'nin faaliyetlerinin güçlendirilmesi, çocuk kaçırma ve suçluların iadesi konuları dahil olmak üzere, her iki ülkenin taraf olduğu uluslararası anlaşmaların uygulanmasını sağlamak üzere işbirliğini artırmak gibi bir dizi önlemi de içeriyor. 
     Türkiye ve Birleşik Krallık Başbakanları, eylem planının uygulanmasındaki gelişmenin, 6 aylık dönemler itibariyle gözden geçirilmesi konusunda da mutabık kaldılar. 
     
</TEXT>
</DOC>
