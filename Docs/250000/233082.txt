<DOC>
<DOCNO> 233082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun19.html </URL>
<DATE> 2004/04/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Denktaş Papazlar kan içmeye gelecek 
</HEADLINE>
<TEXT>

     KKTC Cumhurbaşkanı Rauf Denktaş, Başbakan Recep Tayyip Erdoğan ile bir kavgasının olmadığını söyledi. 
     Cumhurbaşkanı Denktaş, Türkiye'den gelen Şehit Anneleri Derneği ve Yeniden Müdafai Hukuk Hareketi Derneği heyetini kabulü sırasında, heyetteki bir kadının Başbakan Erdoğan'ı eleştirmesine müdahale ederek, ''Benin başbakanla kavgam yok'' dedi. 
     
     Erdoğan'la kavgam yok 

     Cumhurbaşkanı Denktaş, şunları söyledi 
     ''Bu mevkilerde görüş ayrılığı olabilir. O da kendi görüşüne göre millete hizmet için öyle yapıyor. Biz de kendimiz, hataları ve yanlışları, zararlı olacak kısımları göstermeyi görev biliyoruz. Bu kavgalı olduğumuz anlamına gelmez. Çünkü bu biz Türkiye'siz olamayız. Türkiye için de Kıbrıs önemli bir güvenlik sorunudur. İnşallah iyi bir netice alırız.'' Cumhurbaşkanı Denktaş, Kıbrıs Rum kesiminde 18-24 yaş arasındaki gençlerin yüzde 70'inin Annan Planı'nı istemediğini ve oldukları gibi AB'ye girmek istediğini belirterek, Türk tarafındaysa 18-24 yaş grubunun yüzde 70'lerde de AB'ye Rumlarla birlikte girmek için ''evet'' dediğini kaydetti. 
     
     AKEL'in tutumu 

     Cumhurbaşkanı Denktaş, Rum komünist AKEL partisinin, BM Güvenlik konseyinden güvenceler konusunda karar çıkmasını istediği anımsatılarak görüşlerinin sorulması üzerine, AKEL'in istediği güvencelerin verilmesi halinde, Türkiye'nin Kıbrıs üzerindeki haklarının ortadan kalkacağını söyledi. 
     AKEL'in, plana ''hayır diyelim'' dediğinde bir pazarlık yaptığını ve taktik olduğunu ve Rum tarafından ''evet'' çıkacağını söylediğini kaydeden Denktaş, hala aynı görüşte olduğunu belirtti. 
     ''AKEL kozunu çok iyi oynamıştır'' diyen Denktaş, şöyle konuştu 
     ''Bizim gibi talep ettiğinin yarısını bile almadığı, olmazsa olmazlar dediği şeylerin hiç birini almadığı halde, aldıklarını büyük zafer, büyük bayram, büyük başarı olarak takdim ederek pazarlık gücünü yitirmedi. 'Gelmeyeceğim, hayır diyeceğim' diyerek muazzam bir pazarlık yürüttü. Eğer, bunların istediği güvenceyi Güvenlik Konseyi verirse o zaman Türkiye'nin Kıbrıs üzerindeki, Annan planında göründüğü kadarıyla bile varolan garantörlük hakkı, hiçbir etkisi yoktur bence, o bile bütünüyle ortadan kalkmış olacak.'' Rumların mücadelesinin Avrupa Birliği yoluyla Kıbrıs'a sahip çıkmak olduğunu belirten Denktaş, ''Annan planı bunu kendilerine veriyor. Yolu daha da rahatlatmak, daha da genişletmek, daha da kati şekle sokmak için pazarlık güçlerini çok akıllıca kullanıyorlar'' dedi. 
     Denktaş, ''Rumların pazarlık formülüne imrendiğini'' ifade ederek, ''Bizimkilere de bakınca hayretler içinde kalıyorum. Biz masaya oturmadan her şeyi teslim edeceğimizi söyleyerek oturuyoruz. Böyle pazarlık ben ömrümde görmedim'' diye konuştu. 
     
     Şampanya ile kutlamadan sonra... 

     Cumhurbaşkanı Denktaş, bir gazetecinin, Baf Metropoliti Hrisostomos'un, ''Enosis'i şampanyayla kutlayacağız'' sözleriyle ilgili görüşlerini sorması üzerine, Rum tarafının hiçbir zaman Kıbrıs'ı Yunan yapma siyasetinden vazgeçmediğinin altını çizerek, Annan planıyla AB'ye girmenin Helenizmin zaferi olduğunu kaydetti. 
     Rum papazların, ''yüzlerce kiliseye geri geleceğiz'' sözlerine atıfta bulunan Denktaş, ''Yüzlerce papaz geri gelecek. Bu şampanya içen papazlar, kan içmek için gelecekler bu sefer. Acayip mi konuşuyorum, fazla mı abartıyorum özür diliyorum'' dedi. 
     Geleceğin gençlerin elide olduğunu ifade eden Denktaş, ''Eğer 'evet' çıkarsa bu sandıktan, kimseyi suçlamayın. Üç ay sonra bağırmaya başladığınızda, üç sene sonra Türk askeri çıktığında başınıza geleceklere, 'bunu biz hak ettik, çünkü büyükleri dinlemedik, bilenleri dinlemedik' diyeceksiniz ama iş işten geçmiş olacaktır. Böyle bir acıyı tatmayasınız diye uğraşıyoruz'' diye konuştu. 
     Cumhurbaşkanı Denktaş, Türk basınının gerçekleri Türk kamuoyuna doğru aktarmasını da isteyerek, Yeşilırmak bölgesini ziyareti sırasında iki kişinin yaptığı tepkinin yanlış aktarıldığını ve Türk kamuoyuna yanlış bilgi verildiğini söyledi. Denktaş, Yeşilırmak'tan ''hayır'' intibasıyla ayrıldığını belirtti. 

     
</TEXT>
</DOC>
