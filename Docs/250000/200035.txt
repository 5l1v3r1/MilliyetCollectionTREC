<DOC>
<DOCNO> 200035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo20.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un yeni Teknik Direktörü Semercioğlu... 
</HEADLINE>
<TEXT>

     Trabzonspor'da, Teknik Direktör Samet Aybaba'nın görevinden istifa etmesinin ardından bordo-mavili kulüp, altyapı sorumlusu Turgay Semercioğlu ile sezon sonuna dek sözleşme imzaladı. 
     Sadri Şener Sosyal Tesisleri'nde Futbol Şube Sorumlusu Kenan Atalay, bordo-mavili takımın Turgay Semercioğlu, İhsan Derelioğlu, Orhan Çıkrıkçı ve Bilal Çetinkaya'dan oluşan yeni teknik heyetini basına tanıttı. 
     Atalay, 3-5 gündür Teknik Direktör Samet Aybaba ve yönetim arasında yaşanan gelişmeler sonrasında, Aybaba'nın görevini bıraktığını belirterek, ''Aybaba'nın istifasının ardından dün gece yönetim olarak bir durum değerlendirmesi yaptık ve Turgay Semercioğlu'nu teknik direktör, İhsan Derelioğlu, Orhan Çıkrıkçı ve Bilal Çetinkaya'yı yardımcı antrenör olarak sezon sonuna dek görevlendirdik'' dedi. 
     Kenan Atalay, Trabzonspor'un bünyesinden bir teknik heyet oluşturduklarını da ifade ederek, ''Böyle bir görevi hiç çekinmeden üstlendiler. Zor bir günde hiçbir şart ileri sürmeden görevi kabul ettiler. Onlara teşekkür ediyoruz ve kamuoyundan da destek bekliyoruz. Eski teknik heyete de başarılı performanslarından ve hizmetlerinden dolayı teşekkür ediyoruz'' diye konuştu. 
     Trabzonspor'da 21 Aralık'da görevi bırakacaklarını da dile getiren Atalay, teknik heyetin devam edip etmeyeceğinin ise yeni oluşacak yönetimin tasarrufunda olduğunu sözlerine ekledi. 
     
     SEMERCİOĞLU ''EN İYİ ŞEKİLDE TEMSİL EDECEĞİZ'' 

     Trabzonspor'da göreve getirilen Turgay Semercioğlu, 50 yaşında olduğunu ve 20 yıldır Trabzonspor camiasının içinde bulunduğunu belirterek, ''Futbol oynarken bana verilen görevi iyi yaptım. Trabzonspor'u iyi şekilde de temsil ettik. Şimdi bana verilen bu görevle Trabzonspor'u en iyi şekilde temsil etmeye çalışacağız'' dedi. 
     Semercioğlu, zor bir dönemde kendisine görev teklif edildiğini ve bunu geri çevirmesinin mümkün olmadığını da ifade ederek, ''Futbol oynadığım dönemde Trabzonspor'u iyi şekilde temsil ettik. Bu kez bu görevle Trabzonspor'u en iyi şekilde temsil etmeye çalışacağım. Trabzonspor için her zaman fedakarlıklar yapmaya hazırım'' diye konuştu. 
     Toplantıya, bordo-mavili kulübün yönetim kurulu üyelerinin çoğunluğu ile bazı taraftar grubu temsilcileri de katıldı. 

     
</TEXT>
</DOC>
