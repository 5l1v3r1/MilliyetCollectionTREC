<DOC>
<DOCNO> 219418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/yazar/bila.html </URL>
<DATE> 2004/03/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Hilafet paneli ve sonrası 
</HEADLINE>
<TEXT>

   
   Bugün hilafetin kaldırılışının 80. yılı. Ankara'da 36 sivil toplum kuruluşu, 15'i aşkın üniversitenin katılımıyla bir panel düzenlenecek. "Denktaş'a destek" için Ankara'ya değişik illerden yürüyenler de panel başlamadan önce saat 9.30 sularında, panelin yapılacağı Ankara Ticaret Odası'nın önünde olacaklar. 
   Bir bakıma "Denktaş'a destek" yürüyüşüyle, panel birleşmiş olacak. Panelin bir özelliği de Atatürkçü Düşünce Derneği koordinatörlüğünde, düzenleyici olan sivil toplum kuruluşlarının yayınlayacakları bildiri. "Ulusal mutabakat çağrısı" niteliğindeki bu bildiriye organizasyona ve yürüyüşe katılan kuruluşlar tarafından destek verilecek. 
   Bu etkinlik bir dizinin başlangıcı, ilk adımı gibi görülüyor. 
   "Ulusal birlik" mesajı verilecek bugünkü panel ve yürüyüşten sonra, yarın Ankara bir başka etkinliğe sahne olacak. 
   KKTC Cumhurbaşkanı Rauf Denktaş, Ankara'ya gelecek ve ATO Meclisi'nde, Türkiye-AB İlişkeleri ve Kıbrıs konulu bir konuşma yapacak. Denktaş'ın gelişi de bir çeşit mitinge dönüşecek. Denktaş'a çok büyük bir araç konvoyu ve kalabalık bir karşılama hazırlanıyor. 
   8 Mart Kadınlar Günü'nde "Türk kadınından Ata'ya şikayet" adıyla Anıtkabir'e geniş katılımlı bir ziyaret düzenlenecek. 
   Bu organizasyonları yapan sivil toplum kuruluşları, Mart ayı boyunca Kıbrıs mitingleri ve Kamu Yönetimi Temel Yasası'nı protesto gösterileri gibi başka etkinlikler de gerçekleştirecekler. 
   Bu etkinliklerde yine üniversiteler, konfederasyonlar, sendikalar, odalar yer alacak... 
   Bu etkinlikler bir arada değerlendirildiğinde, bir toplumsal muhalefet hareketi olarak görülebilir. Bugünkü panel yeni bir sürecin ve muhalefet anlayışınının başlangıcı sayılabilir. 
   3 Mart'ta başlayacak bu muhalefet tarzı yaklaşan yerel seçimler ve Kıbrıs'ta yaşanan süreç için etkili olabilir mi 
   İzleyip göreceğiz... 
   
      
   
   
</TEXT>
</DOC>
