<DOC>
<DOCNO> 204577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun42.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Denktaş, Türkiye'yi bekliyor... 
</HEADLINE>
<TEXT>

     KKTC'de 14 Aralık'ta yapılan seçimleri kazanan 50 milletvekilinin bugün yemin ederek göreve başlamalarının ardından hükümeti kurma görevinin de Pazartesi günü verilmesi bekleniyor. 
     Görevin kime verileceği henüz netlik kazanmazken, seçimden birinci olarak çıkan Cumhuriyetçi Türk Partisi'nin CTP Genel Başkanı Mehmet Ali Talat, görevin kendisine verilmesi gerektiğini tekrarladı. 
     Cumhurbaşkanı Rauf Denktaş, yemin töreni için geldiği mecliste, CTP Genel Başkanı Mehmet Ali Talat ve Ulusal Birlik Partisi UBP Genel Başkanı ve Başbakan Derviş Eroğlu ile yaklaşık 20 dakika görüşmüş ve bu görüşmeye, Barış ve Demokrasi Hareketi BDH Başkanı Mustafa Akıncı da kısa bir süre katılmıştı. Cumhurbaşkanı Denktaş, meclisten ayrılırken yaptığı açıklamada, görevlendirmenin Pazartesi'nden önce yapılmayacağına ilişkin mesaj vermişti. 
     UBP Genel Başkanı ve Başbakan Derviş Eroğlu da, gazetecilere yaptığı açıklamada, Cumhurbaşkanı Denktaş'ın Türkiye'deki gelişmeler nedeniyle görevlendirme için Pazartesi gününe kadar beklenmesi yönünde öneride bulunduğunu, bunun kendisi ve CTP Genel Başkanı Talat tarafından uygun bulunduğunu açıkladı. 
     Eroğlu, Cumhurbaşkanı Denktaş'ın görüşmede, ''Ankara'da yeni bir stratejiyle ilgili çalışmalar sürüyor. Bu toplantıların sonucu Pazartesi ortaya çıkabilir. Türkiye'nin Kıbrıs politikasında değişiklik olup olmadığını gördükten sonra hükümeti kurma görevini vermeyi düşünüyorum'' dediğini belirterek, ''Biz ve Sayın Talat bunun uygun olacağını söyledik'' ifadesini kullandı. 
     Talat ise ''Görevi verecek olan Cumhurbaşkanı'dır. 'Pazartesi vereceğim' dediyse Pazartesi verecek. Eğilimi o'' dedi. 
     ''Hükümet kurma çalışmalarının ciddi ve resmi olarak ancak görevin verilmesinden sonra yapılabileceğini'' kaydeden Talat, ''Bugünkü görüşmemizde de bunu tekrarladım. Ben eğilimini Pazartesi'ye kadar bekleme gibi gördüm. Anlaşılan Türkiye'yi bekliyor, Türkiye'deki değerlendirmeleri bekliyor'' diye konuştu. 
     ''Hükümeti kurma görevini vermeyi Türkiye'nin kararına bağlamanın gerekli olmadığını'' ifade eden Talat, ''Sonuçta her durumda uyum şart olduğuna göre görevlendirmeden sonra da Türkiye ile temaslar devam edecek'' dedi. 
     
     ''UMARIM KURARIM'' 
     ''Görevin size verileceği intibaını aldınız mı '' sorusuna, ''Bilemiyorum, ama bize vermesi gerekir. Herhalde bana verir. Vermemesi için bir neden yok. Hükümeti kurabilecek tek parti biziz. Bunun dışında olasılık görülmüyor'' karşılığını veren Talat, ''görevi alınca hükümeti kurabilecek misiniz '' diye sorulunca da, ''Umarım kurarım. Kurmak zorundayız başka çare yok. 'Görevi alırsak mutlaka kurarız' diyemiyorum, ama kurma ihtimali olan tek parti de biziz'' dedi. 
     Geniş tabanlı bir hükümet öngördüğünü söyleyen Talat, ''CTP kopmalar üzerine hükümet planı yapmamaktadır. Bizim yaptığımız plan mevcut partiler üzerinedir'' dedi. 
     Barış ve Demokrasi Hareketi Genel Başkanı Mustafa Akıncı ise görevlendirmenin gecikmeden yapılması gerektiğini söyledi. Akıncı, ''Türkiye'deki gelişmeler önemli, ama buradaki süreci de başlatmak mümkündü. Dolayısıyla benim böyle bir kararda yerim yok'' dedi. 
     
</TEXT>
</DOC>
