<DOC>
<DOCNO> 238949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/spor/axspo03.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'En büyük Cim-Bom' 
</HEADLINE>
<TEXT>


Teknik Direktör Gheorghe Hagi, Türkiye'de bir numara olduklarını belirtti, "Galatasaray'dan büyüğünü tanımam. Klasman yap derseniz, iki numara bile yoktur" ifadelerini kullandı 

RAŞİT ALTUN 


Orkestraya benzetti 
SARI - Kırmızılı ekibin teknik patronu Hagi, Trabzonspor galibiyetinin ardından çarpıcı açıklamalar yaptı. Her yaşanan olumsuzluktan ders çıkardıklarını belirten Rumen hoca, "Ders çalışa çalışa bir yerlere gelmeye çalışacağız. Hiç geçmişe bakmıyoruz. Takım orkestra gibidir, sadece bir kişi çalarsa olmaz. Herkes bir şeyler vermeli. Kollektif futbol oynamak gerekir" diye konuştu. 

'Maradona'ya üzülüyorum' 
TRABZONSPOR karşılaşmasında Gökdeniz'e özel önlem aldığını bildiren Hagi, "O müthiş bir futbolcu. Çok beğeniyorum" ifadelerini kullandı. Futbola bakışını özetleyen Gheorghe Hagi, "Futbolcu sahada ne kadar verirse o kadar alır. Yetenek Allah vergisi. Ama oyuncuda öncelikle karakter ve hırs olacak. Maradona'ya çok üzülüyorum. Sadece o var, onun yetenekleri Allah'ın bir lütfu" yorumunu yaptı. 

'Hemen gösterirler' 
GALATASARAY'IN kendisi açısından önemini vurgulayan Hagi, sözlerini şöyle sürdürdü "Benim için tek takım var, o da Galatasaray. Klasman yap derseniz bir numara Galatasaray'dır, iki numara yoktur. Üç numara diğer Türk takımları sırayla yazılır. Çıkın yurt dışına, Türk futbolu deyince hemen size Galatasaray'ı söyleyeceklerdir. Galatasaray'dan büyüğünü tanımam ve konuşmam". 

Mondi'den vazgeçiliyor 

Aykut beğenildi 
GALATASARAY'DA kalıp kalmayacağı konusu netleşmeyen Mondragon'un durumu karara bağlanacak. Ancak yönetimin, yıllık 1 milyon 300 bin dolara oynayan tecrübeli kaleci ile yollarını ayırmak istediği öğrenildi. Aykut'un, Trabzon maçındaki başarılı performansı bu düşünceyi kuvvetlendirdi. 

Kararsız kaldı 
KOLOMBİYALI eldivenin durumu hakkında Hagi'nin vereceği görüş doğrultusunda hareket edilecek. Genç teknik adamın, gönderilecekler listesini yeniden gözden geçireceğini ilettiği ifade edildi. Hagi'nin, özellikle Ömer ve Murat konusundaki kararını Elazığ maçından sonraya bıraktığı öğrenildi. 

Gözü Djalminha'da 

BREZİLYALI Kaleci antrenörü Taffarel, yönetimin Deportivo'dan transfer etmek istediği vatandaşı Djalminha için olumlu referans verdi. Taffarel, sezon sonunda sözleşmesi sona erecek olan 33 yaşındaki yıldız oyuncu için, "Çok yetenekli ve kaliteli bir oyuncu. Sanılanın aksine agresif ve kavgacı değil. Karakteri sağlam" diyerek, transferi konusunda kefil olduğunu bildirdi. 

Hagi ödül verdi 

GELDİĞİ günden bu yana maçların ardından oyuncularına izin vermeyerek, ertesi gün idman yaptıran Hagi, Trabzon galibiyetinin ardından bu alışkanlığına son verdi. Rumen çalıştırıcı, takımına ilk kez tam gün izin verdi. Galatasaray, Elazığ maçının hazırlıklara bugün başlayacak. Trabzon karşılaşmasında Necati ile çarpışarak, elinden sakatlanan Hakan Şükür'ün durumunun iyi olduğu ve elinin bandaja alandığı bildirildi. 


</TEXT>
</DOC>
