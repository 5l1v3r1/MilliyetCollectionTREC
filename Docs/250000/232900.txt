<DOC>
<DOCNO> 232900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo41.html </URL>
<DATE> 2004/04/19/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Özdemir Cavcav, Serkan'ı bize satmak istiyor... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, 1-1 berabere kaldıkları Samsunspor maçında iyi oynamadıklarını ifade ederek, ''Maçın ilk dakikasından son dakikasına kadar oyuncularımızda çok fazla stres vardı. Maça ağırlığımızı koyamadık'' dedi. 
     Özdemir, AA muhabirine yaptığı açıklamada, futbolcuları stresten kurtarmanın, teknik heyetin görevi olduğunu kaydederek, ''Başkanımız ve yönetim zaman zaman futbolcularla yemek yiyerek, onları stresten uzaklaştırmaya çalışıyor. Derbi maç öncesi yine bunlar yapılabilir. Ama bizden daha çok onları kafa olarak maça hazırlamak, streslerini azaltmak teknik kadroya düşüyor. Teknik heyet bu konuyu halledecektir'' diye konuştu. 
     Samsunspor karşısında çok önemli 2 puan yitirdiklerini vurgulayan Nihat Özdemir, şöyle devam etti 
     ''2 puan yitirdik, ama hala avantaj bizde. 2 puan önde liderliğimiz sürüyor. Bu avantajımızı kaybetmek istemiyoruz. Önümüzdeki 4 maçın hepsi birbirinden stresli, kritik maçlar. Son 2 haftada Karadeniz ekiplerine 5 puan kaybetmeseydik, şimdi açık ara liderdik. Ligde kolay maç yok. Bizim Çaykur Rizespor ve Samsunspor maçları, Beşiktaş'ın da Gençlerbirliği ve Konyaspor maçları bunu göstermiştir. Her takım, her maçta puan kaybedebiliyor. Bundan sonra hem biz, hem Trabzonspor, hem de Beşiktaş stresli maçlar oynayacak. Şampiyonlukta Trabzonspor'un da Beşiktaş'ın da şansı var. Teknik kadromuza, takımımıza ve bizi her maçta centilmence destekleyen taraftarımıza güveniyoruz. Stresimize hakim olup, son 4 maçı kazanarak şampiyonluk ipini göğüsleyeceğimize inanıyorum.'' 
     
     ''TEŞVİK PRİMİNE ŞİDDETLE KARŞIYIZ'' 
     Nihat Özdemir, teşvik primine şiddetle karşı olduklarını belirterek, '''Teşvik primiyle ilgili ortada dolaşan çok sayıda söylenti var, ama ispatlanmış bir şey yok'' dedi. 
     Özdemir, Samsunsporlu Celil'in, Fenerbahçe maçından sonra ''Kimse inkar edemez, normalde teşvik primi var. Ama bu maçta biz kesinlikle teşvik primi almadık'' şeklindeki açıklamalarıyla ilgili olarak görüşlerini, şöyle açıkladı 
     ''Celil de teşvik primi almadıklarını söylüyor. Gerçekten de Samsunsporlu futbolcular çıkıp, centilmence ve iyi mücadele ettiler. Onları kutluyorum. Karşılaşmanın hakemi de çok iyi maç yönetti. Böyle söylentiler oluyor. Çok yanlış. Eğer teşvik primi varsa, o kulübün yönetimi prim vermeli, oyuncusunu kendi teşvik etmeli. Dışardan başka bir kulüp karışmamalı. Bunlara şiddetle karşıyız.'' 
     
     ''DERBİ CENTİLMENCE GEÇMELİ'' 
     Beşiktaş ile hafta sonunda önemli bir derbi maç yapacaklarını kaydeden Nihat Özdemir, ''Centilmence, kardeşçe bir derbi maç olsun. Beşiktaş'ı yenerek, liderliğimizi sürdürmek istiyoruz'' dedi. 
     Derbi için ekstra bir güvenlik önlemi istemediklerini vurgulayan Özdemir, şunları söyledi 
     ''Yönetimimizle, oyuncularımızla ve taraftarlarımızla Beşiktaş'ın sahasına gidip, derbiyi oynayacağız. İki tarafta da küfür olmamalı, sahaya yabancı madde atılmamalı. Futbolcular da sahada centilmence mücadele etmeli. İki kulübün başkanları, yöneticileri ve teknik heyetlerine büyük görev düşüyor. Derbi maç öncesinde herkes dikkatli olmalı, ortalığı germemeli. 
     İstanbul Valiliği ve emniyeti güvenlik konusunda çok tecrübeli ve iyi tedbir alıyor. Ekstra bir güvenlik talebimiz olmadı. Zaten valilik ve emniyet gereken tedbirleri alacaktır. İnşallah hiçbir olay çıkmadan, ortalık gerilmeden centilmence bir derbi geçer.'' 
     
     ''SERKAN BİZE GELMEK İSTİYOR'' 
     Nihat Özdemir, Gençlerbirliği'nin başarılı futbolcusu Serkan konusunda başkan İlhan Cavcav ile görüştüklerini belirterek, ''Sayın Cavcav, Serkan'ı bize satmak istiyor. Zaten Serkan da bize gelmek istiyor'' dedi. 
     İlhan Cavcav'ın görüşmede bazı şartlar öne sürdüğünü belirten Özdemir, ''Ben de Cavcav'ın şartlarını başkanımız Aziz Yıldırım'a ilettim. Görüşmeler devam ediyor. Konuyu değerlendiriyoruz'' diye konuştu. 
     
</TEXT>
</DOC>
