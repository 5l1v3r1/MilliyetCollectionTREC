<DOC>
<DOCNO> 244381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun03.html </URL>
<DATE> 2004/06/01/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
ABD'deki böcek kabusu çekilmez bir hal alıyor... 
</HEADLINE>
<TEXT>

     Burak Coşkun 

ABD'nin değişik bölgelerinde 13'er ve 17'şer yıllık aralıklarla ortaya çıkan ''Cicada'' adlı böceklerin kulakları sağır eden, çiftleşirken çıkarttıkları gürültü ileriki günlerde daha da artacak. 
     Güneyde Georgia eyaletinden New York'a kadar olan bölgede görülen ve 13 veya 17 yılda bir yeryüzüne üremek için çıkan böceklerin, çiftleşme çağrısı için çıkardıkları ''cır cır'' sesinin daha da yoğunlaşacağı belirtildi. 
     Bilim adamları, ısırma ya da sokma özelliği olmayan bu kırmızı gözlü iri böceklerin dört ila altı hafta süren çiftleşme sezonlarının son dönemlerinde çıkardıkları sesin de giderek arttığını kaydettiler. 
     Heryeri saran ve kilometrekareye yaklaşık 3-4 milyon adet düşen Cicada'lardan küçücük bir bahçede bile birkaç yüz bin adet bulunuyor. 
     Erkeklerin çiftleşme çağrısının yanı sıra toplu hareket etmelerinden kaynaklanan gürültü nedeniyle hassas uykusu olanların, küçük çocukları bulunanların şikayetleri bitmiyor. 
     Erkek Cicada özel karın yapısı sayesinde çıkardığı bu ''cır cır'' sesi ile dişileri çiftleşmeye çağırırken, bir kedi ya da bir köpeğe yakalandığında da gürültüyle ses çıkarıyor. 
     Çiftleşmeden sonra dişiler döllenmiş yumurtaları ağaçlara bırakıyor, 6 ila 8 haftada olgunlaşan yumurtadan çıkan böcekler yeniden toprağa düşüyor. Ağaçların kök sistemine yerleşen böcekler, bir dahaki çiftleşme dönemine kadar toprak altında yaşıyor. 
     
     CICADA'LI TATLILAR REVAÇTA 
     Bu arada, 17 yıl sonra bölgeye dönen Cicada'lar, bazı tutkunlarınca da afiyetle yeniyor. Özellikle çikolata sosuna batırılıp çiğ yenen taze toplanmış Cicada böcekleriyle hazırlanan yemek, kokteyl ve tatlıların tariflerine bu bölgede yayınlanan yerel gazeteler sık sık yer veriyor. 
     
</TEXT>
</DOC>
