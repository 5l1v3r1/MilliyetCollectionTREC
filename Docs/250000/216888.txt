<DOC>
<DOCNO> 216888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/yozer.html </URL>
<DATE> 2004/02/22/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Kolombiya refleksi 
</HEADLINE>
<TEXT>

   
   Doğrusu Noel Baba'nın bile sokağa çıkmaya cesaret edemeyeceği havada futbol oynamak normal insanın yapacağı bir şey değil. Ancak hiçbir futbolcunun sözleşmesinde "Ben karlı sahada oynamam" diye bir madde olmadığına göre çıkıp oynayacaksın. Ona göre mücadeleni edeceksin, savaşacaksın. 
   İki takım da öyle yaptı. Kuru havada bile yaş olan sahanın üstüne bir de onca kar yağınca, ortalığın Sibirya bataklığından farkı kalmadı. 
   Galatasaray bu doğa şartlarında zaten kendisinden beklenen futbolun dışına çıkmadı. Hoca maç sonunda rüzgar var dedi. Ama bu açıklama yapılırken, herkes birbirine hangi rüzgar diye soruyordu. Kar vardı, ama rüzgara pek rastlamadık. 
   Zafer Biryol daha ilk 15 dakikada hat - trick yapma şansına sahipti. Ama olmadı. Hele 20. dakikada Cenk'in orta alandan yaptığı aşırtma üst direkten geri gelince Zafer Biryol yerde yatan Mondragon'a rağmen golü kaçırdı. Ama o anda Kolombiyalı'nın refleksini unutmamak lazım. Bu yarıda Galatasaray, tüm orta alanı Konya'ya teslim ederken, sadece Sabri'nin inanılmaz mücadelesi vardı. Ve tabii bir de Mondragon. Konya kalesinin arkasında rüzgar paneli vardı, diğer kalede ise Mondragon. Yat kalk elini öp Mondragon'un. 
   Kendi sahasında üç forvet ile oynamak elbette normal. Ama üç forvetle oynarken arkanı ve orta alanını sağlam tutacaksın. Ancak orta alanda tek top tutan adam Volkan ne hikmetse kenarda oturunca bu koşmayan üç forvet yüzünden bir kamyon dolusu pozisyon gördü kalesinde Galatasaray. Ve bu yüzden ki Galatasaray'ın işi bu sene her maçta olduğu gibi işini şansa bıraktı. Şans Baba gelmezse puan yok, Şans Baba gelirse puan var. Dün de kara rağmen oradaydı şans baba. İki duran topla iki gol. Ama oynanan futbol aynı hava gibi eksi sıfırlarda. 
   İkinci yarı için biraz parantez açmak lazım. Bu sahaların adamı olmayan -hangi sahanın adamı o da merak konusu - Bratu'nun kenara alınması, oyunun hemen rengini değiştirdi. Volkan iki top yapmaya başlayınca oyunda değişti. İş bu kadar basitti. Hoca ise basiti, bu sene hep zor gördü. 
   Havayı lütfen kimse bahane etmesin. Biz Galatasaray'ı güzel hava ve kuru sahalarda da gördük. Bundan farkı yoktu. Bu haftayı şansla çıkarmak çok zor. Şans Baba zor uğrar. O zaman bileğine güvenip mücadele edeceksin ve futbol oynayacaksın. Başka çare yok. 
   
      
</TEXT>
</DOC>
