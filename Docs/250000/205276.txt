<DOC>
<DOCNO> 205276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/siyaset/siy03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
4'lü zirve sıkıntısı 
</HEADLINE>
<TEXT>

   Erdoğan ve Özkök'ü bir araya getiren iddia "Kuvvet komutanları Kıbrıs konusunda 4'lü zirveden rahatsız ve olağanüstü MGK istedi" 
      BARKIN ŞIK Ankara 

   
   Başbakan Recep Tayyip Erdoğan ile Genelkurmay Başkanı Orgeneral Hilmi Özkök, dün Başbakanlık'ta yapılan olağanüstü toplantıda bir araya geldi. Ankara kulislerinde, kuvvet komutanlarının Kıbrıs konusunun dörtlü zirvede ele alınacak olmasından rahatsızlık duymaları ve Milli Güvenlik Kurulu'nun MGK olağanüstü toplanmasını istemelerinin Özkök ve Erdoğan'ı bir araya getirdiği öne sürüldü. Erdoğan, sorular üzerine "Özkök'le Kıbrıs'ı konuştuk" dedi. 
   Özkök, Balıkesir programını bir hafta önce yarıda keserek dün aniden Ankara'ya döndü. Özkök, akşam saatlerinde Erdoğan'la bir araya geldi. 
   
   Sürpriz görüşme 
   Sürpriz şekilde gelişen ve 1.5 saat süren görüşmenin gerçekleşmesinde, kuvvet komutanlarının Kıbrıs konusu için olağanüstü MGK'nın toplanması yönündeki taleplerini Özkök'e aktarmalarının etkili olduğu iddia edildi. MGK üyesi komutanların, Kıbrıs sorununun dörtlü zirvede ele alınmasından rahatsızlık duymaları ve MGK'nın toplanması taleplerini Özkök'ün görüşmede Erdoğan'a ilettiği belirtildi. Kuvvet komutanlarının kararg hlarında ayrı ayrı Kıbrıs konusunda detaylı çalışmalarda bulundukları bildirildi. 
   Hükümet, Kıbrıs'ın Cumhurbaşkanı Sezer, Başbakan Erdoğan, Dışişleri Bakanı Gül ve Genelkurmay Başkanı Özkök'ün katılacağı zirvede ele alınmasını planlıyordu. 
   Askeri kaynaklar, Dışişleri Bakanlığı tarafından hazırlanan çalışmada yer alan asker sayısına ilişkin rakamların güvenlik açısından riskler doğurabileceğinin de altını çizdi. Özkök'le yaptığı görüşmenin ardından AKP MYK toplantısına katılan Erdoğan, sorular üzerine, "Özkök'le Kıbrıs'ı konuştuk" dedi. Erdoğan, Kıbrıs konusunda zirve toplantısının henüz gündemde olmadığını da söyledi. 
   
   
   
</TEXT>
</DOC>
