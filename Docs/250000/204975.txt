<DOC>
<DOCNO> 204975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur22.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
E-5'te kafesli eylem... 5 kadın kendilerini kafeslere kilitledi... 
</HEADLINE>
<TEXT>

     ''F'' tipi cezaevlerini protesto amacıyla E-5 Karayolu Okmeydanı mevkiinde kendilerini demir kafesler içine kilitleyen 5 kadın, polisin kafesleri açamaması üzerine kamyonete yüklenerek emniyete götürüldü. 
     Saat 13.00 sıralarında E-5 Karayolu Örnektepe Köprüsü altında toplanan bir grup, yola 4 adet demir kafes yerleştirerek, Mecidiyeköy yönünde trafiği ulaşıma kapattı. 
     Demir kazıklarla kafesleri asfalta sabitleyen grup, 5 kadının içine girdiği kafesleri zincirlerle birbirine bağladı. 
     ''F'' tipi cezaevlerini protesto içerikli pankart açarak slogan atan grup, polisin olay yerine yaklaşması üzerine dağıldı. 
     Olay yerine gelerek kafesleri asfaltın üzerinden yol kenarına alan polis, içlerinde 5 kadının bulunduğu kafeslerin kilidini açmayı başaramayınca, itfaiyeden yardım istedi. 
     İtfaiyenin gelişinin uzaması üzerine yoldan geçen bir kamyoneti durduran polis, içlerindeki kadınlarla birlikte kafesleri bu araca yükleyerek emniyete götürdü. 
     Polis, diğer göstericilerin olay yerinden uzaklaşmak için bindikleri bazı araçları durdurmak amacıyla il genelinde uygulama başlattı. 
     Yaklaşık yarım saat süren eylem boyunca kapalı kalan yol, kafeslerin kaldırılmasından sonra yeniden ulaşıma açıldı. 
     
     KAFESLER KESİLDİ 

     İstanbul Emniyet Müdürlüğü'nün Vatan Caddesi'ndeki kompleksine getirilen içinde kadınların bulunduğu 4 kafes, itfaiye ekiplerince kesildi. Demir kafeslerden çıkarılan kadınlar gözaltına alınarak, sorgulanmak üzere Güvenlik Şube Müdürlüğü'ne götürüldü. 
     
</TEXT>
</DOC>
