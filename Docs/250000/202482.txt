<DOC>
<DOCNO> 202482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko18.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Shigo Katsu Hükümet, geçen 12 ayda önemli adımlar attı 
</HEADLINE>
<TEXT>

     Dünya Bankası'nın Avrupa ve Orta Asya'dan sorumlu Başkan Yardımcısı Shigo Katsu, hükümetin geçen 12 aylık dönemde büyük bir reform gündemiyle önemli adımlar attığını söyledi. 
     Katsu, Türkiye'deki temaslarını tamamladıktan sonra Başbakanlık Merkez binada düzenlediği basın toplantısında, Türkiye'yi başkan yardımcısı olarak ilk kez ziyaret ettiğini söyledi. 
     Türkiye'deki temasları çerçevesinde sağlık ve eğitim gibi Dünya Bankası destekli projeleri yerinde gördüklerini ve Ülke Ekonomik Raporu Toplantısı'na katıldığını belirten Katsu, üst düzey yetkililerle gerçekleştirdiği ziyaretlerinin olumlu ve yapıcı bir şekilde geçtiğini ifade etti. 
     Türkiye ile Ülke Yardım Stratejisi çerçevesinde geniş kapsamlı bir işbirliği alanı olduğunun altını çizen Katsu, bu işbirliğinin karşılıklı dayanışma halinde süreceğini bildirdi. 
     Katsu, yapısal alanda halen gündeme getirilmesi gereken konular olduğunu da belirterek, diğer uluslararası kurullarla beraber yapısal reformların hayata geçirilmesi ve sosyal programlar konusunda Banka olarak Türkiye'ye destek vermeye hazır olduklarını kaydetti. 
     Hükümetle yaptıkları görüşmelerde, Dünya Bankası'nın yardım desteğinin süreceğini açıkladıklarını ifade eden Katsu, önümüzdeki 3 yıllık dönem içinde Ülke Yardım Stratejisi çerçevesinde 4.5 milyar dolara kadar mali yardımda bulunacaklarını yineledi. 
     
</TEXT>
</DOC>
