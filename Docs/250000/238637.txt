<DOC>
<DOCNO> 238637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo43.html </URL>
<DATE> 2004/05/09/ </DATE>
<TIME> 23.04 </TIME>
<AUTHOR>  </AUTHOR>
<HEADLINE>
Fenerbahçe, Denizli maçının ardından notlar 
</HEADLINE>
<TEXT>

     Denizlispor-Fenerbahçe maçının ardından takımlarının 4-0 yenilmesine öfkelenen yeşil-siyahlı taraftarlar, çevreye zarar verdiler. 
     Karşılaşmanın başında skorun Fenerbahçe lehine 2-0 olmasıyla tribünde koltukları kıran taraftarlar maçtan sonra da taşkınlık yaptı. Denizlisporlu taraftarların oturduğu tribünlerdeki koltukların hemen hemen tamamının kırıldığı belirtildi. 
     Stat çıkışında da CHP Denizli Milletvekili Haşim Oral'ın bazı taraftarlarca tartaklandığı kaydedildi. 
     Denizli Emniyet Müdürü İhsan Ünal olayla ilgili olarak gözaltına alınan taraftarlar bulunduğunu, ancak sayıyı kesin bilmediğini söyledi. 
     Denizlisporlu taraftarlar maç sonrası dağılırken çevreye de zarar verdiler. Öfkeli grup çok sayıda işyerinin camlarını kırdı ve stat çevresindeki telefon kulübelerini devirdiler. 
     
</TEXT>
</DOC>
