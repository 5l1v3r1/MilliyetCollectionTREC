<DOC>
<DOCNO> 216156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/yas03.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyamet katarı 
</HEADLINE>
<TEXT>

   İran'da kükürt, benzin, gübre ve pamuk yüklü bir katar havaya uçtu. 5 köyü haritadan silen, 3.6'lık sarsıntı yaratan patlama, 300'den fazla can aldı 
      DIŞ HABERLER SERVİSİ 
   
   İran, 26 Aralık'ta Bem kentinde yaklaşık 40 bin can alan depremin yaralarını saramadan, dün yeni bir felaket haberiyle sarsıldı. Horasan eyaletindeki Meşhed'e 70 km. mesafedeki Nişabur kenti yakınlarında 40'ı kükürt, benzin, gübre ve pamuk yüklü 51 vagonlu yük treninde önce yangın çıktı, ardından korkunç bir patlama oldu. Patlama sonucu ilk belirlemelere göre 300'den fazla kişi ölürken, 350 kişi yaralandı. Ölenler arasında Nişabur Valisi, Belediye Başkanı ve İtfaiye Müdürü de var. 
   İran resmi haber ajansına IRNA göre tren önceki gece Ebümüslim garından hareket etti. Çok geçmeden vagonlardan 48'i raylardan çıkarak devrildi. 
   
   5 köy yok oldu 
   Vagonlar yerel saatle gece yarısından sonra alev aldı. Patlamaysa dün sabah yangın yerinin itfaiyeciler, yetkililer ve meraklı köylülerle dolu olduğu bir sırada yerel saatle 9.37'de gerçekleşti. Açıklamalara göre 5 köyü haritadan silen patlama, 70 km. uzaktaki Meşhed kentinde de hissedildi. Tahran Jeofizik Kurumu, aynı dakikalarda aynı bölgede 3.6 büyüklüğünde deprem kaydedildiğini açıkladı. 
   Katarın 17 vagonunun kükürt, 6'sının benzin, 7'sinin gübre ve 10'unun pamuk yani yanıcı ve patlayıcı özellikler taşıyan maddelerle yüklü olması, İran'da demiryollarının güvenliği konusunu tartışmaya açtı. Horasan eyaleti yetkilileri faciayla ilgili kapsamlı soruşturma açılacağını duyurdu. 
   
   Vagonlar kontrolden çıktı 
   Bölgenin acil operasyonlar merkezinin başkanı Muhammed Makduri, Tahran TV'sine yaptığı açıklamada, tren vagonlarının hızlanarak kontrolsüz şekilde hareket ettikten sonra diğer istasyon Hayyam'a ulaştığında devrildiğini ve alev aldığını belirtti. Trende patlama olduğu sırada yangının yüzde 90'ının söndürülmüş olduğunu kaydeden Makduri, ölenler arasında 182 itfaiye eri ve kurtarma görevlisinin bulunduğunu söyledi. 
   
   
</TEXT>
</DOC>
