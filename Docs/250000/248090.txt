<DOC>
<DOCNO> 248090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy07.html </URL>
<DATE> 2004/06/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Anayasa Mahkemesi, MTV'nin iptal istemini 23 Haziran'da görüşecek 
</HEADLINE>
<TEXT>

     Anayasa Mahkemesi, motorlu taşıtlardan vergi alınmasını düzenleyen yasa hükümlerinin iptali istemiyle açılan davayı, 23 Haziran'da esastan görüşecek. 
     Anayasa Mahkemesi, anamuhalefet partisi CHP'nin, 5035 sayılı Bazı Kanunlarda Değişiklik Yapılması Hakkında Kanunu'nun motorlu taşıtlardan vergi alınmasını düzenleyen 23., 24 ve 50. maddelerinin iptali ve yürürlüğünün durdurulması istemiyle açtığı davayı, 23 Haziran'da yapacağı toplantının gündemine aldı. 
     Yüksek Mahkeme, davayı esastan görüşecek, yürürlüğü durdurma istemini de karara bağlayacak. 
     CHP'nin başvurusunda motorlu taşıtların değeri üzerinden vergi alınması gerekirken, motor gücü, yaşı ve kalkış ağırlığı gibi bazı kriterlere göre vergilendirme yapılmasının Anayasa'ya aykırı olduğu savunulmuştu. Başvuruda, bu düzenlemelerin 2 Ocak 2004'te Resmi Gazete'de yayınlanarak yürürlüğe girdiği, ancak 1 Ocak 2004'ten itibaren geçerli sayıldığı belirtilerek, yürürlük maddesinin de Anayasa'ya aykırı olduğu iddia edilmişti. 
     
</TEXT>
</DOC>
