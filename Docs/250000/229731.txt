<DOC>
<DOCNO> 229731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas07.html </URL>
<DATE> 2004/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kumar tutkusunun böylesi... Bir oyun oynamak için her şeyini sattı 
</HEADLINE>
<TEXT>

     Kumar tutkunu bir İngiliz, rulet masasına oturup tek bir oyun oynamak için varını yoğunu sattı. 
     Kıyafetleri dahil her şeyini satarak, Las Vegas'a gelen Ashley Revell adlı 32 yaşındaki İngiliz, sahip olduğu 138 bin doları, rulette tek bir oyuna yatırarak, ''ya iki katı ya da hiç'' diyecek. 
     Üstünde sadece kiraladığı smokin bulunan İngiliz, eğer kaybederse elinde sadece, her şeyini nasıl kaybettiğini gösteren görüntüler kalacak. 
     Revell, telefonda yaptığı açıklamada, önce, her şeyini ortaya koyacağı oyunun bir arkadaşı tarafından kayda alınmasını istediğini, ancak daha sonra Sky televizyon kanalının, ''İki katı veya Hiç'' adıyla bir programda yayımlanmasına karar verdiğini söyledi. 
     Hala yaşı gençken, kumara yatırabileceği en yüksek meblağ ile oynamak istediğini belirten Revell, ''Bir şeyi yapacaksam düzgün yapmak isterim. Her şeyimi riske atmak için kıyafetlerimi bile sattım'' dedi. 
     Hayatının en büyük kumarını Las Vegas'taki Hard Rock kumarhanesinde pazar günü oynayacak Revell, tüm parasını kırmızının mı yoksa siyahın mı üstüne yatıracağına henüz karar vermediğini belirtti. 
     Revell, eğer kazanırsa tüm parayı alacağını ve oynamaya devam etmeyeceğini de kaydetti. 

     
</TEXT>
</DOC>
