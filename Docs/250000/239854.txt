<DOC>
<DOCNO> 239854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/eko11.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYADAN... 
</HEADLINE>
<TEXT>



İsviçre'ye kara para suçlaması ZAFER ATAMER CENEVRE DHA 
Almanya Maliye Bakanı Hans Eichel, kara para aklama konusunda gerekli önlemleri almayan İsviçre'yi, uluslararası kuralları hiçe saymakla suçladı. 
Eichel, İsviçre bankalarını sert bir dille eleştirirken, İsviçre'nin bu tutumuyla uluslararası kuralları çiğnediğini belirtti. İsviçre bankalarında kolaylıkla kara para aklandığını ve kimlik belirtmeden Almanya'ya yapılan havalelerin endişe yarattığını söyleyen Eichel, bunun uluslararası bankacılık standartlarına da uymadığına dikkat çekti. İsviçre bankalarında müşteri isimlerinin gizli tutulmasını kınayan Eichel, "Bir ülkenin bütçesinin bir bölümünü başka ülkelerden kaçırılan vergilerle finans etmesinin uzun vadede sağlıklı olduğuna inanmıyorum" dedi. 

Medyada yeni bir dev doğdu CAN KAMİLOĞLU NEW YORK DHA 
Dünyanın en büyük şirketi General Electric'in iştiraki NBC televizyonu ile Vivendi Universal'in eğlence birimi birleşti. NBC Universal adlı şirketin satışlarının yılda 15 milyar doları aşması bekleniyor. NBC - Universal, Time Warner ve Viacom İnc'e alternatif olacak. Yeni şirketin bünyesinde birçok film stüdyosu, çeşitli TV prodüksiyon şirketleri ve USA, Sci - Fi, CNBC ve Bravo gibi iyi reyting alan televizyon istasyonlarının yanı sıra 29 TV kanalı yer alacak. NBC - Universal'ın yüzde 80'i General Electric'e, yüzde 20'si ise Vivendi Universal'e ait olacak. Piyasa değeri 43 milyar doları bulacak olan yeni medya devinin net k rının 3 milyar dolara çıkması bekleniyor. 

İran Havaalanı için Arınç devrede ÖNDER YILMAZ Amman 
TBMM Başkanı Bülent Arınç, İran Havaalanı'nı işletme hakkının Türk firmalarından Tepe - Akfen Grubu'na geri verilmesi için İran Meclis Başkanı Medi Kezubi'den güvence aldı. Kezubi, işletme hakkının anlaşılmayan nedenlerle Türk firmalarından geri alındığını dile getirirken, iki milletvekilinin konunun araştırılması için görevlendirildiğini söyledi. 
Irak'a Komşu Ülkelerin Parlamento Başkanları Toplantısı'na katılmak üzere Amman'da bulunan Arınç, Kezubi ile görüştü. Arınç, görüşmede bir süre önce Tepe - Akfen grubundan geri alınan İran Havaalanı işletme hakkı krizini gündeme getirdi. Arınç, "Biz bu konuya Türkiye olarak önem veriyoruz. Türk firmalarına karşı yanlışlık ve haksızlık yapılmıştır" dedi. 


</TEXT>
</DOC>
