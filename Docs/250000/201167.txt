<DOC>
<DOCNO> 201167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko44.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi Edelman İncirlik Üssü spesifik olarak gündeme gelmedi 
</HEADLINE>
<TEXT>

     ABD'nin Ankara Büyükelçisi Eric Edelman, Dışişleri Bakan Yardımcısı Grossman'ın ziyaretinde İncirlik Üssü'nün ''Spesifik olarak gündeme gelmediğini'' belirterek, üssün Türkiye ve ABD tarafından ortaklaşa kullanıldığını, bu durumun gelecekte de devam edeceğini söyledi. 
     Ankara Sanayi Odası Başkanı Zafer Çağlayan da, hükümet ve iş dünyası olarak, Türkiye'nin ABD'den sadece yardım bekleyen bir konumda olmasının kendilerini her zaman rahatsız ettiğini belirtti. 
     ABD'nin Ankara Büyükelçisi Eric Edelman, yürüyerek geldiği ASO binasında Çağlayan'ı makamında ziyaret ederek, geçirmiş olduğu rahatsızlıktan dolayı ''geçmiş olsun'' dileklerini iletti. 
     Yaklaşık iki saat süren görüşmenin ardından Edelman, Çağlayan ile Türkiye ile ABD arasında varolan ekonomik ilişkilerle bunların geliştirilmesi konusunda çok verimli bir görüşme yaptıklarını söyledi. 
     Edelman görüşmede, Irak'ta açılan ihaleler hakkında Türk firmalarına gerekli bilgilerin kısa sürede sağlanması konusunu ele aldıklarını, Ankara, İstanbul ve İzmir'de bilgilendirme toplantılarının yapılacağını bildirdi Gazetecilerin, ''ABD Dışişleri Bakan Yardımcısı Mark Grossman'ın Türkiye'yi ziyareti sırasında, İncirlik Üssü'nün kullanıma ilişkin SEİA anlaşmasının gözden geçirilme konusu gündeme geldi mi '' şeklindeki sorusu üzerine Edelman, ABD ordusunun küresel düzeyde yeniden yapılandığına dikkati çekti. ''Spesifik olarak İncirlik konusunun gündeme gelmediğini'' belirterek, bununla birlikte İncirlik üssünün Türkiye ve ABD tarafından ortaklaşa kullanıldığını bu durumun gelecekte de devam etmesini istediklerini bildirdi. 
     
     TÜRKİYE, SADECE YARDIM BEKLEYEN...'' 
     ASO Başkanı Çağlayan da yaptığı açıklamada, Edelman ile son derece yararlı ve verimli bir görüşme yaptıklarını söyledi. 
     Türkiye-ABD ilişkilerinin eskiye dayandığını ve stratejik öneme sahip olduğunu kaydeden Çağlayan, görüşmede Edelman ile, güven bunalımının ortadan kalktığı ve normale döndüğü, önümüzdeki dönemde iki ülke ilişkilerinin daha da fazla gelişerek kuvvetleneceği konusunda hem fikir olduklarını söyledi. 
     
     IRAK KONUSU 
     Görüşmede, Irak konusunun da gündeme geldiğini, konunun Türk işadamlarını ilgilendiren ekonomik boyutunu ele aldıklarını belirten Çağlayan, şöyle devam etti 
     ''Irak'ta açılan 18.7 milyar dolarlık ihaleye Türk firmalarının da girebilecek olması konusunu görüştük. Türk firmalarının bu ihaleye girme noktasında tanınmış olan sürenin kısa olduğu konusunda endişelerimi dile getirdim. 
     Yapılacak olan ihalelerde daha fazla Türk firmasının bilgiye ihtiyacı olduğunu dile getirdik. Bu noktada Edelman, bir web sitesinin oluşturulduğunu ve buradan her türlü bilginin alınabileceğini anlattı. Ayrıca, Ankara, İstanbul ve İzmir'de 3 bilgilendirme toplantısı yapılacak.'' 
     
     NİTELİKLİ ENDÜSTRİ BÖLGELERİ 
     Görüşmede nitelikli endüstri bölgeleri konusunun da gündeme geldiğini anlatan Çağlayan, şöyle devam etti 
     ''Hepimizin bildiği gibi tekstil kotalarının kaldırılması yönündeki talep ortada durduğu müddetçe, bu konuda çok fazla ilerleme kaydedilmeyeceği sonucu ortaya çıkıyor. ABD'nin talebi, daha ziyade yüksek teknolojiye dayalı ürünlerin olması kaydıyla bu endüstri sanayi bölgelerinin bir an önce hayata geçirileceği yönünde.'' Çağlayan, ABD'nin Türkiye'ye sağladığı 8.5 milyar dolar tutarındaki kredi konusunda Büyükelçi Edelman'ın, ortaya konulan 3 şart konusunda bir problem olmadığını, kredinin, yapılmış olan anlaşma çerçevesinde kullanıma hazır olduğunu söylediğini aktardı. 
     
</TEXT>
</DOC>
