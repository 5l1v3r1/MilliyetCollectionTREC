<DOC>
<DOCNO> 209198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun08.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yılın bedeli bir simit parası 
</HEADLINE>
<TEXT>

   İSTANBUL Milliyet 
   
   12 Eylül sonrası beş yıl cezaevinde yattıktan sonra suçsuz olduğu anlaşılarak beraat eden Ahmet Cihan'a, 599 bin lira maddi tazminat ödenmesine karar verildi. Cihan, TKP - ML örgütü yöneticisi olduğu iddiasıyla 24 Aralık 1980'de gözaltına alındı. O dönem evli, bir çocuk babası ve Hukuk Fakültesi son sınıf öğrencisi olan Cihan, 54 gün gözaltında kaldıktan sonra İstanbul Sıkıyönetim Askeri Mahkemesi'nce tutuklanarak askeri cezaevine konuldu. 4 yıl 8 ay 19 gün sonra tahliye oldu. Mahkeme, 1988'de Cihan'ı 8 yıl 4 ay ağır hapis cezasına çarptırdı. Askeri Yargıtay'ın kararı bozması üzerine dava yeniden görüldü ve Cihan 1993'te beraat etti. Ancak, bu karar da kendisine beş yıl sonra tebliğ edildi. Yargılamanın uzun sürmesi nedeniyle AİHM'ye başvuran Cihan, haksız tutukluluk nedeniyle Bakırköy 2. Ağır Ceza Mahkemesi'nde maddi ve manevi tazminat davası açtı. Mahkeme istemi haklı bularak 818 milyon lira maddi, 10 milyar lira manevi tazminat ödenmesine karar verdi. Ancak Yargıtay 9. Ceza Dairesi, 21 Kasım 2003'te "hesaplama hatası" nedeniyle kararı bozdu ve maddi tazminatı 599 bin lira olarak belirledi. Cihan'ın avukatı Mehmet Ali Kırdök, bilirkişinin 20 yıl önceki asgari ücret üzerinden tazminatı faizsiz hesaplamasının adil olmadığını savunarak davayı temyiz ettiklerini söyledi. 
   
   
</TEXT>
</DOC>
