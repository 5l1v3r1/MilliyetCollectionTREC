<DOC>
<DOCNO> 200226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo17.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim de şaşırdı Ligden uzaklaşıyoruz ... 
</HEADLINE>
<TEXT>

     Galatasaray Teknik Direktörü Fatih Terim, 3-1 yenildikleri İstanbulspor maçı sonrası yaptığı açıklamada, ''Takımda 3 günde bu kadar değişikliğe şaşırdım'' dedi. 
     Futbol Federasyonu Profesyonel Futbol Disiplin Kurulu PFDK tarafından verilen 15 günlük hak mahrumiyeti cezası nedeniyle karşılaşmayı İstanbulspor'un soyunma odasının üstünde yer alan balkondan izleyen Fatih Terim, maç sonrası yaptığı açıklamada şöyle konuştu 
     ''Açıkçası, 3 günde bu kadar değişik futbolu takımdan beklemiyordum. Maçı lehimize değişterecek birşey yapmadık. Yalnızca Hasan'ın ilk dakikalarda kaçırdığı pozisyon gol olsaydı, oyun değişik gidebilirdi. Savunmamızın arkasına atılan toplar sonucu gelen gollerle yenildik. İyi oynadığımız söylenemez. 2-1'den sonra da maçı çevirebilirdik. Juventus maçıyla alakası olmayan bir futbol oynadık. Oyuncularımız konsantre olmayı orada bıraktı. Ligden uzaklaşıyoruz. Avrupa Şampiyonlar Ligi'ne dört elle sarılmalıyız. Şu anda Real Sociedad maçından başka birşey düşünmüyoruz. Aykut Kocaman ve futbolcularını tebrik ediyorum.'' Deneyimli futbolcularının kötü performans göstermesi konusunda ise Terim, ''3 günde böyle bir değişimin cevabı olmaz. Yalnızca orada gösterdiğimiz konsantreyi burada ortaya koyamadık. Motive olduğumuzu sanıyorduk. Juventus maçının ikinci yarısındaki aynı takımı sahaya sürdüm. Oyuna da iyi başlamamıza rağmen ilk golü yedik. Genelde her takım bize gol atıyor. Bunun için savunmada 'o iyi, bu kötü' diye ayırt edemem'' diye konuştu. 
     İyi oyunlarını istikrarlı duruma getiremediklerini de vurgulayan Terim, ''İyi futbolumuzu sürekli hale getirebilirsek, iyi takım olacağız. Oyunda 3 gündeki bu değişiklik beni şaşırttı'' dedi. 
     Ligde şampiyonluğu sonuna dek kovalayacaklarını belirten Terim, Real Sociedad maçının bitiminden itibaren daha geniş açıklamalar yapacağını söyledi. 
     
     ''YENİLGİYİ HAKEME BAĞLAYAMAYIZ'' 

     Terim, aldıkları bu yenilgiyi maçın hakeminin yönetimine bağlamanın doğru olmadığını söyledi. 
     Her hakemin hata yapabildiğini, bunların kimi zaman büyük, kimi zaman da küçük olabildiğini kaydeden Terim, şöyle devam etti 
     ''Mağlubiyetin hakem Dereli ile ilgisi yok. Herşeye rağmen Galatasaray iyi oynayıp, maçı kazanmalıydı'' diye konuştu. 
     Futbolcuların hakemle diyaloğunun hoş olmadığını da anlatan Terim, ancak onların da kendilerine yapılan hareketler sonucunda reaksiyon gösterdiklerini, bunun da hoş görülebileceğini dile getirdi. 
     
     PFDK'YA TEPKİ 

     Terim, PFDK'nın kendisine verdiği 15 günlük hak mahrumiyeti cezasına da tepki göstererek, Fenerbahçe-Çaykur Rizespor maçında kural hatası yapan hakem Ali Aydın'dan daha fazla ceza aldığını söyledi. 
     Terim, şöyle konuştu 
     '' Neden 2 dakika diye sormaya ceza veriliyor. Galatasaray'a ceza verdikleri için onlara da ödül vermek lazım. İşlerini çok iyi yapıyorlar. Masada oturup bir teknik adamın itirazına cezalar veriyorlar. Hakaretin bir boyutu vardır. 'Yazıklar olsun' demek hakaret mi Burada kulüp cezalandırılmıştır. Bana para cezası da verilebilirdi. Bundan önce Tahkim Kurulu'na itiraz etmiştik. Artık etmeyeceğiz. Hangi kararları inandırıcı ki bu kararları da olsun. Bana 15-20 gün daha ceza versinler.'' 
     
     AYKUT KOCAMAN SEVİNÇLİYİM 

     İstanbulspor Teknik Direktörü Aykut Kocaman, 3-1 kazandıkları Galatasaray maçı sonrası, galip geldikler için çok mutlu olduklarını söyledi. 
     Maç sonrası gazetecilere yaptığı açıklamada, son haftalarda aldıkları başarısız sonuçların kendilerini ligin kritik bölgesine yaklaştırdığını anlatan Kocaman, ''Galatasaray karşısında elde ettiğimiz 3 puana çok sevindik. Oyuncularım güçlü rakipler karşısında çok daha iyi konsantre oluyor. Galatasaray karşısında çok fazla pozisyon bulduk, ancak 3'ünü değerlendirebildik. Bizim için çok iyi oldu'' diye konuştu. 
     Sarı-siyahlı kulübün başkanı Adnan Sezgin de, Galatasaray karşısında çok iyi mücadele sergileyerek, galip geldiklerini vurguladı. Sezgin, sarı-kırmızılı takımın Avrupa Şampiyonlar Ligi'nde Real Sociedad ile yapacağı maçın çok daha önemli olduğunu söyledi. 
     Real Sociedad maçının sadece Galatasaray'ın değil, tüm Türkiye'nin maçı olduğunu anlatan Sezgin, ''Biz şimdi onlara destek vereceğiz. Galatasaray'a bu maçta başarılar diliyoruz'' dedi. 
     Sezgin ayrıca, sahaya atılan yabancı maddeler için de ''Teknik heyet, futbolcu, yöneticiler ve taraftar olarak biz futbolun birer parçasıyız. Herkes kendi üzerine düşen sorumluluğu bilmeli. Bunlar yanlış şeyler'' diye konuştu. 
     Galatasaray'a 2 gol atan İsraili futbolcu Balili ise, sarı-kırmızılı takımın Juventus ile yaptığı maçı izlediğini ve savunmadaki oyuncuların özelliklerini ezberlediğini kaydetti. 
     Yordonov ise, Galatasaray gibi güçlü bir takım kaşısında aldıkları galibiyetle ilerki haftalara daha ümitle baktıklarını kaydetti. 
     
</TEXT>
</DOC>
