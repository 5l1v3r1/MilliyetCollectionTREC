<DOC>
<DOCNO> 234029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy05.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen neymişsin be Theo 
</HEADLINE>
<TEXT>

   'Barış öncüsü' Yunanlı besteci Theodorakis Rumları 'hayır' demeye çağırdı. Sahne arkadaşına şaşıran Zülfü Livaneli, 'Ani dönüşün nedenini anlamıyorum' dedi 
      YORGO KIRBAKİ Lefkoşa ŞÜKRAN PAKKAN İstanbul 

   
   Türkiye - Yunanistan dostluğundan öncülerinden olan ve "Kıbrıs'ta barışı görmek istiyorum" diyen Yunanlı besteci Mikis Theodorakis, Rumları referandumda "hayır" demeye çağırdı. Dostluk konserleri kapsamında birçok kez aynı sahneyi paylaştığı meslektaşının kararını şaşkınlıkla karşılayan CHP İstanbul Milletvekili Zülfü Livaneli, "Ani dönüşün nedenini anlamıyorum" dedi. 
   Theodorakis yazılı açıklamasında, Rumların "hayır"ını, Yunanlıların İkinci Dünya Savaşı'nda Nazilere söylediği "hayır"la eşdeğer sayacağını belirtti. 
   Annan Planı'nın son derece olumsuz unsurlar içerdiğini söyleyen Theodorakis, Rumlara "evet" demeleri için yapılan dış baskıları da kabul edilemez saydığını bildirdi. Theodorakis, Annan Planı'nın arkasında ABD ve İngiliz çıkarlarının yattığını da öne sürdü. 
   
   'Barışı görmek istiyorum' 
   Theodorakis ile Livaneli'nin dostluğu 1990'ların başlarına dayanıyor. Türk Yunan Dostluk Derneği kurucuları arasında yer alan iki sanatçı, 9 Ağustos 1996'da "Ege'de Barış Köprüsü" ismi altında Kalimnos Adası'nda konser vermişti. Annesi Çeşmeli, babası Giritli olan Theodorakis, Livaneli'yle ortak bir albüm çalışması da yapmıştı. Theodorakis, 1999'da yapılan bir söyleşide de "Türkiye ile Yunanistan arasındaki en büyük sorun Kıbrıs'tır. Eğer soruna adil bir çözüm bulabilirsek, sadece siyasi değil, aynı zamanda duygusal engeli de aşmış olacağız. Kıbrıs'ta barışı görmek istiyorum" demişti. 
   
   Livaneli anlam veremedi    Kıbrıs'ta barışı desteklediğini söyleyen Livaneli, geçen yaz Theodorakis'in eserlerini yorumlayan Maria Faranduri ile Rum kesiminde barış konseri verdiklerini anımsattı. Güney'in barışı desteklediği yönünde izlenim edindiğini vurgulayan Livaneli, "Böyle düşündüğünü bilmiyordum. Böyle durumlarda genellikle haberleşirdik. Geçen yazdan bu yana neden bu kadar keskin bir dönüş oldu, anlam veremiyorum. Bugün ne oldu, neden değiştiler, neden kuvvetle karşı çıkıyorlar, bilmiyorum" dedi. 
   "Hayır" kampanyasını haksız bulduğunu da belirten Livaneli, şöyle konuştu 
   "Sandıktan 'hayır' çıkması, olayları daha da kötüleştirecek. Adayı sonsuza kadar bölecek. Kuzey'den 'evet', Güney'den 'hayır' çıkacağı artık belli sayılır. Yunan TV'si de beni referandumdan sonra canlı yayına davet etti. Orada da bu görüşleri dile getireceğim. Sonuçta bu kadar kuvvetle 'hayır' diyenlerin aslında Denktaş'a 'evet' dediklerini düşünüyorum." 
   
   
   
</TEXT>
</DOC>
