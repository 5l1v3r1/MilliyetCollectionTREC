<DOC>
<DOCNO> 201675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo34.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia çamura yatıyor İstanbul'da oynamaktan çekiniyorlar 
</HEADLINE>
<TEXT>

     UEFA Kupası 3. turunda Beşiktaş ile eşleşen İspanya'nın Valencia CF takımının teknik direktörü Rafa Benitez, ikinci maçın İstanbul'da yapılacak olmasından çekindiğini söyledi. 
     ''Karışık bir rakibimiz var. Mestalla'da yapacağımız ilk maçta iyi bir skor almaya çalışacağız. Çünkü Beşiktaş, Avrupa Şampiyonlar Ligi'nde ne kadar güçlü bir rakip olduğunu gösterdi'' diyen İspanyol teknik adam, Valencia'daki maçın çok önemli olduğunun altını çizdi. 
     ''İnönü Stadı'nda bize büyük engel oluşturacak bir ortam olacak'' ifadesini kullanan Benitez, Beşiktaş'ta çok deneyimli savunma oyuncuları ve kaliteli golcülerin bulunduğunu ama kendi oyuncularının da yapabileceklerinin en iyisini yapacağını kaydetti. 
     İspanyol haber ajansı EFE'ye açıklama yapan Benitez, İsrail'in Maccabi Hayfa takımıyla İzmir'de yapmaları gereken maçın güvenlik nedeniyle Hollanda'da yapılmasının ardından Türkiye'ye gitmek zorunda olmalarıyla ilgili olarak da, ''3 Mart'ta İstanbul'da oynamanın sorun olacağını sanmıyorum'' dedi. 
     
</TEXT>
</DOC>
