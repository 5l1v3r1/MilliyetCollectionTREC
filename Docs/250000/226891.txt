<DOC>
<DOCNO> 226891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy03.html </URL>
<DATE> 2004/03/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Belediye başkanını kura belirledi 
</HEADLINE>
<TEXT>

     Kayseri'nin İncesu İlçesi'ne bağlı Süksün Beldesi'ndeki belediye başkanlığı seçiminde, AK Parti ve BBP adaylarının oyları eşit çıkınca, başkan kurayla belirlendi. 
     Seçimlerden sonra yapılan sayımda, AK Parti adayı Burhanettin Soyak ve Büyük Birlik Partisi BBP adayı Abdullah Erik 625'er oy aldılar. Oylar eşit çıkınca, adaylar pusulaların yeniden sayılmasını istediler. 
     İlçe Seçim Kurulu görevlilerince yapılan ikinci sayımda da oy dağılımı değişmeyince, pusulalar üçüncü kez sayıldı. Son sayımda da eşitlik bozulmadığı için kura çekimine gidildi. 
     Kura sonucunda AK Parti adayı Burhanettin Soyak belediye başkanı oldu. 
     Soyak, AA muhabirine, ''Seçimlerin çekişmeli geçeceğini biliyordum. Ancak az farkla da olsa kendimi avantajlı görüyordum. Oylar eşit çıkınca çok şaşırdım. İş kura çekmeye gelince, hayatımın en heyecanlı anlarından birini yaşadım. Dolu çektiğim için sevinçliyim'' dedi. 
     Kurayla muhtar oldu 
     Konya'nın Yalıhüyük İlçesi'ndeki muhtarlık seçiminde 175'er oy alan adaylardan Ali Asar 48 yapılan kurayla muhtar seçildi. 
     AA muhabirinin edindiği bilgiye göre, 28 Mart Yerel Seçimleri'nde Yalıhüyük'te Yukarı Mahalle muhtarlığı için aday olan 4 kişiden Mehmet Gözel ve Ali Asar yapılan oy sayımının sonucunda 175'er oy aldı. 
     Oyların eşit çıkması üzerine İlçe Seçim Kurulu, adaylar arasında kura çekimi yaptı. Kuradan ismi çıkan Ali Asar, Yukarı Mahalle'nin yeni muhtarı oldu. 
     Seçmenlerin kendisi ve Mehmet Gözel'i eşit sevdiğinin görüldüğünü belirten Asar, ''Kura sonucunda Gözel seçilseydi yine de üzülmezdim. Mahalle halkının beni sevdiğini görmek çok güzel. Ben de bu sevgiyi karşılıksız bırakmamak için mahallemiz adına çok çalışacağım'' dedi. 
     

     
</TEXT>
</DOC>
