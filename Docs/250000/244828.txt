<DOC>
<DOCNO> 244828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas03.html </URL>
<DATE> 2004/06/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ABD'de sigara tiryakisi film kahramanlarına müdahale gelebilir... 
</HEADLINE>
<TEXT>

     Filmlerdeki kahramanların rol gereği sigara içmeleri çocuk izleyicileri olumsuz etkilediği için, ABD'de bu tür filmlerin erotik öğelerin ya da çıplaklığın yer aldığı filmler gibi sansürlenmesi ya da ''çocuklar için zararlı'' ibaresiyle gösterilebilmesi talep ediliyor. 
     Bazı Amerikalı temsilcilerin de bu konuda yasal düzenlemeler için çalışmalar yaptığı kaydediliyor. 
     Sigara karşıtları, sigara içilen filmlerin çocuklar için muzır sayılan filmlere konulan ibareyi taşıması gerektiğini savunurken, Amerikalı kanun yapıcıların bu konuda cinsel içerik, şiddet ve çirkin sözlerin bulunduğu filmlerde yapıldığı gibi tavsiye niteliğinde verilecek bazı bilgilerle yetinebileceği ifade ediliyor. 
     Bu arada Fox televizyonunda çıkan bir habere göre, Hollywood çalışanları da film karakterlerinin 'özgürce sigara yakma hakkı''na müdahale edilmemesi gerektiğini savunuyor. 
     Yapılan bazı araştırmalarda, çocukların filmlerde gördükleri sigara içen kahramanlardan ve filmlerde sigara içen idollerinden etkilenerek sigara içmeye başladığının ortaya çıkması üzerine, bu konuda tartışmaların yeniden alevlendiği ifade ediliyor. 
     Bu araştırmalardan birini yapan ekibin bir üyesi olan California Üniversitesi'nden tıp profesörü Stanton Glantz, filmlerin yüzde 80'inin çocuklar için muzır sayılacak oranda sigara kullanımını içerdiğini belirtiyor. 
     Ancak film yapımcılarının bir karakteri betimlemekte kullandıkları en önemli araçlardan biri olarak sigarayı gösteren Syracuse Üniversitesi medya ve pop kültür profesörü Robert Thompson, bazı filmlerde Noel Baba'nın bile sigara kullandığına dikkat çekerek, ''iyi bir sanatın kötü davranan insanlarla dolu olduğunu'' ifade ediyor. 
     
</TEXT>
</DOC>
