<DOC>
<DOCNO> 213785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/ekonomi/aeko.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
G7'ler kurda çözüm yolunda 
</HEADLINE>
<TEXT>

   Avrupa'nın, doların düşüşünden duyduğu rahatsızlık G - 7 zirvesine taşındı. Çözüm bulmak gerektiğinde anlaştılar ancak yöntemi tartışıyorlar 
      EKONOMİ SERVİSİ 
   
   Önde gelen sanayileşmiş ülkelerden oluşan Yediler Grubu'nun G - 7 maliye bakanları ve merkez bankaları toplantısında, ABD ile önemli ekonomik müttefikleri döviz kurları politikaları hususunda anlaşmaya varma yolunda. Delegelerden alınan bilgiler 'Maliye bakanlarının anlaşmaya varma yolunda önemli adımlar attığı' yönünde. ABD'nin Florida Eyaleti'nin Gold Coast Altın Sahil adlı lüks sayfiyesinde Boca Raton'daki toplantıya katılan delegeler "Dün akşamdan bu yana anlaşma yolunda ileri adımlar atıldı" açıklamasını yaptı. 
   
   Ortak çözüm aranıyor 
   Alman Maliye Bakanı Hans Eichel ise yaptığı açıklamada genel anlamda kur politikilarında birşeyler yapma konusunda bir ortak anlayışın olduğunu belirterek, ancak nasıl yapılacağı konusunda pürüzlerin kaldığını söyledi. Eichel "Hepimiz ortak bir nokta bulmaya çalışıyoruz" dedi. 
   Verilen bu bilgilerin ardından Dubai'de geçtiğimiz Eylül ayında yapılan toplantılar sonrasındaki resmi açıklamada dile getirilen 'daha esnek kur politikaları' tezinde revizyona gidileceği bekleniyor. Dubai zirvesinin ardından dolar yüzde 10 değer kaybetmişti. 
   
   'Açıkların üzerine gidilecek' 
   G - 7'nin Avrupa yakası kur dışında ABD'nin artan ticaret ve bütçe açıklarının global ekonomiyi istikrarsızlaştırmakla tehdit ettiği yönünde endişeleri vardı. ABD Hazine Bakanı John Snow altı meslektaşına, bütçe ve ticaret açıkları konusunu çok ciddiye aldıklarını ve Bush hükümetinin de küresel istikrarı sarsan açıkları kısma konusunda gayretli olduğunu dile getirdi. 
   Bu arada G-7 ülkeleri, Arjantin'i kreditörlerine daha fazla güven vermesi gerektiği konusunda uyardı. IMF'nin en büyük hissedarları, Latin Amerika'nın en büyük ülkelerinden Arjantin'e 'borç geri ödemelerinde zor taktikler ileri sürmekten kaçın' uyarısında bulundu. 
   
   ABD Büyüyün, sorun kalmaz    ABD'de 2000 yılı ortalarından beri imalat sanayiinde 2.8 milyon kişinin işini kaybetmesi karşısında, diğer G - 7 ülkelerinden döviz kurlarında esneklik isteyen Amerikan yönetimi, dolara euro karşısında rekor ölçüde değer kaybettirdi. ABD yönetimi, dünya ticaretindeki dengesizliklerin, ABD'nin kendi taleplerini kısarak değil, Avrupa ile Japonya'da büyümeye dönük politikalar izlenerek giderileceğini savunuyor. Japonya Maliye Bakanı Sadakazu Tanigaki, döviz kurlarındaki aşırı hareketlenmelere karşı eyleme girişeceklerini bildirip, dolar düşerken, Japon Yeni'nin çok fazla yükselmesine izin vermeyeceklerinin altını çizdi. 
   
   Dolar, G - 7 zirvesi endişesiyle düştü    ABD'de ocak ayı istihdam verilerinin yarattığı hayal kırıklığının yanı sıra, G - 7 zirvesinde döviz kurlarının seyrine dair endişeler doların geçen hafta değer kaybetmesine neden oldu. ABD'de geçen ay yüzde 5.6'ya düşen işsizlik oranı piyasaları tatmin etmedi. Borsacılar arasında, "G - 7 toplantısından muhtemelen doların lehinde bir açıklama çıkmayacağı" beklentisinin hakim oluşu da doları zayıflattı. New York Borsası'nda doların Avrupa para birimleri karşısındaki değerleri son iki haftanın en düşük düzeylerine, Yeni Zelanda Doları karşısındaki değeri de son yedi yılın en düşük düzeyine indi. Geçen hafta euro New York Borsası'nda 1.2535 dolardan 1.2697 dolara, Londra Borsası'nda da 1.2456 dolardan 1.2513 dolara yükseldi. 
   
   
</TEXT>
</DOC>
