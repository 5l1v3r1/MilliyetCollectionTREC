<DOC>
<DOCNO> 236832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun14.html </URL>
<DATE> 2004/05/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İşkence fotoğrafları sahte mi 
</HEADLINE>
<TEXT>

     Dilek KOCABAŞ bildiriyor 
İngiliz askerlerin Basra'daki Iraklı bir mahkuma işkence yaparken çekilmiş fotoğrafların gerçek olup olmadığı tartışılıyor. 
     İngiliz gazeteleri, İngiliz ordusunun Irak'ta bulunmasını eleştiren bazı çevrelerin sahte işkence fotoğrafları yayımlıyor olabileceği iddialarına dikkati çekti. Daily Mirror gazetesiyse fotoğrafların gerçek olduğunu savunmaya devam ediyor. 
     Mirror, bugün de işkence fotoğraflarını gazeteye ulaştırdığı öne sürülen iki askerin yüzleri karartılmış fotoğraflarına yer verdi. 
     Haberde, bu askerlerin, ''Görüntüler gerçek. Ordu komuta kademesi bunun çok daha fazlasının yaşandığını biliyor. Bu tür yüzlerce fotoğraf Basra'daki karargahta 'koleksiyon' gibi el değiştiriyor'' iddialarına yer verildi. 
     Askerler, fotoğrafların buzdağının sadece görünen bölümü olduğunu öne sürerek, ''Geçen yıl Eylül ayında Irak'tan ayrılan bir grup İngiliz askerin valizleri arandı. Bu sırada bulunan yüzlerce işkence fotoğrafına el koyuldu. Eğer bu da yapılmamış olsaydı, kamuoyunu daha fazla sarsacak fotoğraflar yayımlanacaktı'' dediler. 
     Basra'da sokaklarda sivillere yapılan kötü muameleyi de anlatan iki İngiliz askeri, copla dövülen bir Iraklının kolunun birden fazla yerinden kırıldığını öne sürdü. 
     Savunma Bakanlığı sözcüsü, olayla ilgili soruşturmanın sürdürüldüğünü bildirdi. İngiliz ordusunda bu tür fotoğrafların el değiştirdiği konusunda bilgisinin bulunmadığını belirten sözcü, ''Bu konuda delili olanlar, bugüne kadar bunları komutanlarına göstermeliydi'' diye konuştu. 
     Sahte fotoğraflara yer vermekle suçlanan Daily Mirror gazetesi genel yayın yönetmeni Piers Morgan, kamuoyunun, İngiliz ordusu içinde yaşanan her şeyi bilmeye hakkı olduğunu söyledi. Morgan, ''Bunu yapanların orduda yeri yok'' dedi. 
     İngiltere Dışişleri Bakanı Jack Straw, BBC'ye yaptığı açıklamada, iddiaları ''berbat'' olarak nitelendirdi. 
     
</TEXT>
</DOC>
