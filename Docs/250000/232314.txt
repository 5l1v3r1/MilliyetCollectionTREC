<DOC>
<DOCNO> 232314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy03.html </URL>
<DATE> 2004/04/17/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Başesgioğlu Kıbrıs Türkü, hem geleceğini, hem Türkiye'yi düşünecektir 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Kıbrıs Türkü'nün 24 Nisan'da yapılacak referandumda kararını verirken, hem kendi geleceğini, hem de Türkiye'yi Anadolu coğrafyasını düşüneceğini bildirdi. 
     Bağımsız Kamu Görevlileri Sendikaları Konfederasyonu'nun BASK 2. kuruluş yıldönümü nedeniyle düzenlenen etkinlikte konuşan Murat Başesgioğlu, 4688 sayılı Kamu Görevlileri Sendikaları Yasası'nın memur sendikacılığında bir süreç olduğunu belirterek, süreç içinde bu hakların daha da genişleyeceğini söyledi. 
     Başesgioğlu, memur sendikaları gelişim sürecini yaşarken, sendikacıların meşruiyet çizgisinin dışına çıkmamasını ve mücadelelerini yasal zeminlerde vermeleri gerektiğini vurgulayarak, böyle bir davranışın memur sendikacılığının gelişimine katkı sağlayacağını kaydetti. 
     Gerek memur, gerekse işçi sendikaları açısından yeni bir kültüre ihtiyaç bulunduğuna dikkat çeken Başesgioğlu, kamu ve özel sektörde sendikalara karşı psikolojik bir davranış bulunduğunu, bunu aşmak için her iki kesim sendikalarına da görevler düştüğünü bildirdi. 
     4688 sayılı Kamu Görevlileri Sendikaları Yasası'nda değişiklik yapılmasına ilişkin, ilgili sosyal tarafların katılımı ile bir çalışma yürütüldüğünü anlatan Başesgioğlu, bu yasadaki ve 2821 ile 2822 sayılı çalışma yasalarındaki değişiklikleri bu yasama yılında gerçekleştireceklerini ifade etti. 
     
     KAMU YÖNETİMİ REFORMU 

     Murat Başesgioğlu, kamu yönetiminde yeni bir düzenleme yapılmasının zorunluluk olduğunu belirterek, kamu yönetiminde şeffaf, üretken ve nitelikli hizmet verecek bir değişikliğe ihtiyaç bulunduğunu söyledi. 
     Kamu yönetiminde yapılacak reformun Anayasal sınırlar içinde gerçekleştirilmesi gerektiğini vurgulayan Başesgioğlu, ayrıca devlet personel rejimi ile ilgili olarak da bir düzenlemenin yapılmasının zorunluluk olduğunu söyledi. 
     Başesgioğlu, bu düzenlemelerin geleceğin inşası adına yapılan düzenlemeler olduğunu ifade ederek, düzenlemeler yapılırken herkesin üzerine düşen fedakarlığı göstermesi gerektiğini söyledi. 
     
     KIBRIS KONUSU 

     Başesgioğlu, dış politikada Türkiye'nin cumhuriyet tarihinin en yoğun günlerini yaşadığını, bu yoğunluğun odak noktasını Kıbrıs meselesinin oluşturduğunu kaydetti. 
     Kıbrıs konusunda şu anda iradenin Kıbrıs'taki vatandaşlara kaldığını vurgulayan Başesgioğlu, şunları söyledi 
     ''Hepimiz buradan çıkacak iradeye saygı göstermek zorundayız. Elbette Kıbrıs Türkü kararını verirken, hem kendi geleceğini, kendi bağımsızlığını, kendi egemenliğini düşünecek, hem de Türkiye'yi Anadolu coğrafyasını düşünecektir. Bu meselenin 2 cephesi var. Sadece Kıbrıs'la bu mesele bitmemektedir. Mutlaka yıllardır Anadolu coğrafyasını ilgilendirdiyse, bundan sonra da Kıbrıs coğrafyası da Anadolu coğrafyasını ilgilendirecektir. 24 Nisan'da yapılacak referandum büyük bir önem arz etmektedir. Bu konudaki kararı hiçbir etki altında kalmaksızın Kıbrıs'taki soydaşlarımız verecektir. Oradaki referandum sonucu ne olursa olsun 25 Nisan'da yine Kıbrıs'ta zorlu bir mücadele, zorlu bir görüşme maratonu başlayacaktır.'' 
     Başesgioğlu Türk Ocakları Kurultayı'nda da konuştu 
     Çalışma ve Sosyal Güvenlik Bakanı Murat Başesgioğlu, Kıbrıs'ın, son yıllarda milli davalarda yaşanılan ulusal kırılmaların en belirgini olduğunu ifade ederek, ''Bu kırılmayı en hafif şekilde nasıl geçirebileceğimizi hem Kıbrıs hem de anavatan Türk'ü ortaya koymak zorundadır'' dedi. 
     Türk Ocakları 35. Olağan Büyük Kurultayı, Devlet Resim ve Heykel Müzesi'nde yapıldı. 
     Saygı duruşu ve İstiklal Marşı'nın okunmasıyla başlayan kurultayda konuşan Türk Ocakları Genel Başkanı Nuri Gürgür, dünya siyasi konjektöründe geçmişten bugüne kadar yaşanan gelişmeler ile bunların Türkiye'ye yansımalarını anlattı. 
     ''Avrupa, Türkiye'nin 100 milyon olacak kitlesinden tedirgin ve ürküyor'' diyen Gürgür, Avrupalının Türkiye'nin jeopolitik konumu ve demokrasisinden rahatsız olduğunu ve bu jeopolitik rahatsızlığını paylaşmak istemediğini ifade etti. 
     Kıbrıs, Ege, Irak Türkmenleri gibi meselelerin her gün Türkiye'nin gündemine taşınmaya devam edildiğini dile getiren Gürgür, ''Gün gelir, Anadolu topraklarından bir gün tasfiye edilmemizi görenler olabilir'' dedi. Gürgür, Türkiye'nin AB üyelik sürecinde de, ya özel statü teklifi ya da sonu gelmeyecek bir tarih ile karşı karşıya kalacağını savundu. 
     ''Kıbrıs'ta milli benliğimizi koruyamazsak, dünya vatandaşlığı şeklinde haykıran bir gençlik ile karşı karşıya kalırız'' diyen Gürgür, KKTC Cumhurbaşkanı Rauf Denktaş'ın, sıradan bir insan değil, bir tarih ve mücadele adamı olduğunu söyledi. 
     Gürgür, ''Denktaş, 1995'te Türkiye'nin Gümrük Birliği macerası için Güney Rum Kesimi'ne AB yolunu açan kişi değil. Kıbrıs meselesinde sahne yeni açılıyor. 1 Mayıs'tan sonra Türkiye tasını tarağını toplayıp Kıbrıs'ı, Mehmet Ali Talat gibi omurgasız kişilere bırakıyorsa ne yazık bize'' diye konuştu. 
     Bakan Başesgioğlu da, Türk Ocakları'nın bugünlerde siyasetüstü bir çabayla önemli bir misyonu ifa etmenin gayreti içerisinde olduğunu söyledi. 
     Türkiye'nin küreselleşme olgusu içinde hangi pozisyonu alacağının sancısını çektiğini belirten Başesgioğlu, ''Bu küreselleşme fırtınasının karşısında teslim mi olunacak, yoksa rüzgarın karşısında, ancak rüzgarı kabul ederek kimlikli bir duruş mu verilecek. Bu konuda tam bir görüş birliği yok'' diye konuştu. 
     
     ''AKLI SELİM GALİP GELECEKTİR'' 

     Başesgioğlu, Kıbrıs'ta bir kısmın çözüm istediğini, bir kısmın da Annan Planı'nın karanlık olacağını söylediğini kaydetti. Bu iki görüşlülüğün Türkiye'de de yaşandığını dile getiren Başesgioğlu, şöyle konuştu 
     ''Kıbrıs, son yıllarda milli davalarımızda yaşadığımız ulusal kırılmaların en belirginidir. Bu kırılmayı en hafif şekilde nasıl geçirebileceğimizi hem Kıbrıs hem de anavatan Türk'ü ortaya koymak zorundadır. Önemli olan bu süreci birbirimizi kırmadan, evhem bir şekilde geçirmemizdir. 1 Mayıs'tan sonra hayat durmayacak ve orada mücadele yeniden başlayacak. Bizim en büyük zenginliğimiz, milli birlik ve beraberliğimizdir. Bu konuda da aklı selim galip gelecektir.'' Divan Başkanlığı'na Prof.Dr. Mustafa Kahramanyolu'nun getirildiği kurultaya, BBP Genel Başkanı Muhsin Yazıcıoğlu, Keçiören Belediye Başkanı Turgut Altınok, DYP Genel Başkan Yardımcısı Kamil Turan ile davetliler ve delegeler katıldı. 
     Kurultay'a, TBMM Başkanı Bülent Arınç, Başbakan Recep Tayyip Erdoğan, Dışişleri Bakanı ve Başbakan Yardımcısı Abdullah Gül ile bazı bakanlar telgraf gönderdi. 
     
</TEXT>
</DOC>
