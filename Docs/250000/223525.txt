<DOC>
<DOCNO> 223525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo27.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un yeni tesislerinin ilk bölümü tamamlanıyor... 
</HEADLINE>
<TEXT>

     Bursaspor'un, inşaatı süren Özlüce'deki yeni tesislerinin ilk bölümü, tamamlanma aşamasına geldi. 
     A Takım'ın kullanacağı, 6 dönümlük arazi üzerine kurulan, futbolcu yemek ve dinlenme alanları, yatak üniteleri, kondisyon salonu, teknik personel odaları, mutfak, kazan dairesi, buhar ve çamaşır odalarının yer aldığı tesisin kaba inşaatının bitmek üzere olduğu bildirildi. 
     Bursa Büyükşehir Belediye Başkanı Erdoğan Bilenser, tesisin hemen yanında hidroterapi için kullanılacak yüzme havuzu ve idari binaların bulunduğu binanın inşaatının büyük bir hızla sürdüğünü belirterek, ''Tesislerin önüne 5 adet futbol sahası yapılacak. Bununla ilgili toprak dolgu çalışmalarına da başlandı'' dedi. İnşaatı devam eden tesisin arkasında bulunan 4 bin 500 metrekarelik alana, 3 adet tenis kortu, yarı olimpik bir yüzme havuzu ve 4 adet otoparkı bulunan sosyal tesisler inşa edileceğini anlatan Bilenser, projede spor salonu için de yaklaşık 2 dönümlük yer ayrıldığını kaydetti. 
     
</TEXT>
</DOC>
