<DOC>
<DOCNO> 248455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo07.html </URL>
<DATE> 2004/06/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Beşiktaşlı Gökhan da Gaziantepspor'da... 
</HEADLINE>
<TEXT>

     Transferin gözde ismi olan ve birçok kulübün peşinde koştuğu milli oyuncusu İbrahim Toraman'ı sürpriz şekilde Beşiktaş'a veren Gaziantepspor, bu transfer karşılığında stoper Gökhan'ı transfer etti. 
     Profesyonel Futbol Şube Sorumlusu Asım Atmaz, AA muhabirine yaptığı açıklamada, Fenerbahçe'nin ve Lucescu'nun takımı Shaktar Donetks'ın da talip olduğu milli oyuncu Toraman'ı, sıkı bir pazarlık sonucu Beşiktaş Kulübü'nün renklerine kattığını söyledi. 
     Kulüp Başkanı Celal Doğan'ın transfer görüşmelerini yürüttüğünü, sabaha karşı biten çetin pazarlık sonucu Beşiktaş ile anlaşıldığını ve transfere son noktanın konduğunu belirten Atmaz, şöyle konuştu. 
     ''İbrahim Toraman, verilen teklif itibarıyla Shaktar Donetks kulübüne daha yakın gözüküyordu. Ancak, gönlümüz milli oyuncumuzun Türkiye'de kalmasından yanaydı. Fenerbahçe ne yazık ki verdiği tekliften tek kuruş yukarı çıkamayacağını açıkladı. Biz de kendi yağıyla kavrulan bir Anadolu kulübüyüz. Sonuçta herkes kendi çıkarlarını gözetmek zorunda, biz de öyle yaptık. Beşiktaş Toraman'ı daha çok arzu ediyordu ve bunu gerçekleştirdi. İbrahim Toraman Beşiktaş camiasına hayırlı olsun. Transferin hızlı takımı elini çabuk tutarak iyi bir transferi daha gerçekleştirdi. Onları kutlamak gerek.'' Asım Atmaz, bu transferin karşılığında Beşiktaş Kulübü'nden genç stoper Gökhan'ı istediklerini, teklifin kabul edilmesiyle bu oyuncuyu bir yıllığına kiralık olarak transfer ettiklerini bildirdi. Atmaz, ''Beşiktaş Toraman'ı ısrarla istiyordu. Biz de daha önce almak istediğimiz ancak fiyatın yüksekliği nedeniyle alamadığımız Gökhan'a kavuştuk. Gökhan bir yıl süreyle Gaziantepspor'da forma giyecek. Biz de iyi bir transfer yaptık'' diye konuştu. 
     
     ''ÖMER ÇATKIÇ KALMAK İSTEMEDİ'' 

     Sözleşmesinin sona sermesinin ardından yeniden teklifte bulundukları takım kaptanı ve milli kaleci Ömer Çatkıç'la yeniden anlaşma yapmak istemelerine karşın, milli oyuncularının önce Beşiktaş, ardından sürpriz şekilde Gençlerbirliği Kulübü ile el sıkıştığını belirten Atmaz, bu konuda çeşitli dedikodular üretildiğini, Ömer'in Gaziantepspor'da kalmak istemediğini söyledi. Atmaz, şöyle konuştu 
     ''Kendisi yıllık 700 bin dolar fiyat isterken, biz 450 bin dolar teklif ettik. Ömer 7 sezon bize hizmet verdi, Gaziantepspor'da isim yaptı, milli olma şerefine ulaştı. Ancak, Gaziantepspor'da kalmak istemiyordu. Milli takımın Güney Kore kampında Beşiktaş ile anlaştığını açıklayınca, Bosna-Hersek Milli Takımı kalecisi Hasegiç ile anlaştık. Ömer'e futbolu bıraktığında Gaziantepspor'da antrenörlük teklif ettik. Ama bu tekliflere hiç sıcak bakmadı. Ona kırgınlığımız yok, dostça ayrıldık. Yeni kulübünde başarılar diliyoruz.'' Bu arada, RC Lens kulübünden transfer edilmek istenen Corıdon'un transferinde pürüz çıktığı öğrenildi. 
     RC Lens kulübünün 500 bin, Corıdon'un ise yıllık 450 bin euro fiyat istediğini belirten kulüp yetkilileri, ''Kulüp fiyatta indirim yapmıyor, görüşmeler tıkanma noktasına geldi. Gökhan'ın transferinin ardından bu transferden her an için vazgeçebiliriz. Ortadaki pürüzleri gidermeye çalışıyoruz'' dediler. 

     
</TEXT>
</DOC>
