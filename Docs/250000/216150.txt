<DOC>
<DOCNO> 216150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/spor/ygeven.html </URL>
<DATE> 2004/02/19/ </DATE>
<TIME>  </TIME>
<AUTHOR> Nihat GEVEN  </AUTHOR>
<HEADLINE>
Kimlik arayışı 
</HEADLINE>
<TEXT>

   
   2006 Dünya Kupası elemeleri düşünülerek gerçekleştirilen revizyonun, takıma yansıyış biçimini görme açısından, Danimarka maçı önemli bir sınavdı. Ancak Adana 5 Ocak Stadı'nda geleceğe dönük iyimser bir tablo ile karşılaşamadık. Gençler yakaladıkları forma fırsatını değerlendirme konusunda ilk imtihandan geçer not alamadılar. Tabii bunun altında, ilk kez bir arada oynamaların doğurduğu uyum problemi ve sisteme entegre olamama güçlüğü yatıyordu. 
   Gerek ilk yarıda, gerekse ikinci devrede hücum varyasyonlarına olgunluk kazandırma konusunda bilinçli bir adım atılamadı. Özellikle savunma anlayışında adam paylaşımı ve yerleşim hataları göze battı. Fatih Sonkaya, Deniz ve İbrahim Toraman arasındaki kopukluklar tehlike yarattı. Bu nedenle ikinci yarıda hücumu kalabalık tutma düşüncesinde başarı sağlanamadı. Orta alan, organize olmaktan uzakta, sadece mücadele gücü ile ayakta kalmaya çalıştı. 
   Gençleştirme operasyonunu kaçınılmaz bulsak da, teknik kadronun, takımın belkemiği olmuş isimleri bir kalemde silmesini yadırgadık. Ancak dünkü 90 dakikaya bakarak, gelecek adına erken bir yargıda bulunmanın da yanlışlığının bilincindeyiz. Kesin olan şu ki, bu takımın zamana ve daha fazla maç oynamaya ihtiyacı var. Daha çok çalışıp, taşları yerine oturtmak lazım. Bu tür köklü bir değişiklikte sendelemeyecek Dünya'da hiçbir takım yoktur. Ay - Yıldızlılar'ın özellikle son on dakikada gol bulma konusundaki özverili çalışmalarını da takdir etmek gerekir. 
   
      
   
</TEXT>
</DOC>
