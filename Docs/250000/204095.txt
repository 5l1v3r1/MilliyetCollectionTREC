<DOC>
<DOCNO> 204095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yasam/yas09.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da son yelken yarışı 
</HEADLINE>
<TEXT>

      YAŞAR ANTER Bodrum DHA 
   
   Bodrum'da düzenlenen Kış Tröfesi Yelken Kupası'nın son ayağında kıyasıya mücadele eden yelkenciler arasından, Sirena ekibi şampiyonluğa ulaştı. 
   Yedi etaplı yarışın son etabı 30 mil üzerinden yapılan ve iki gün süren mücadele ile sona erdi. Bodrum Açıkdeniz Yelken Kulübü BAYK ve Milta Marina A.Ş.'nin ortaklaşa düzenlediği yarışta üç ayrı sınıfta Mehmet Peynirci'nin yatı 'Sirena', Ünal Bengisu'nun 'Andromeda' ve Meriç Hacısaffet'in 'Atlantis' isimli yatları birinci olmayı başardı. 
   
   'Heyecan getirdik' 
   Ödül töreninde Milta Marina A.Ş. Genel Müdürü Ömer Karacalar ve BAYK Genel Sekreteri Timuçin Önür, dereceye girenlere madalya ve sertifika verdi. Karacalar, "Durgun geçen kış aylarına yelken yarışmalarıyla heyecan getirmek istedik. Üç yılda ulaştığımız nokta Bodrum'da deniz sektörüne ve yelken dünyasına getirdiğimiz heyecandan belli oluyor" dedi. 
   
   
</TEXT>
</DOC>
