<DOC>
<DOCNO> 213144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur30.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacılar Türkiye'ye dönmeye başladılar 
</HEADLINE>
<TEXT>

     Hac görevini yerine getirmek üzere kutsal topraklara giden ilk kafile, yurda döndü. 
     Esenboğa Havaalanı C Terminali'nden Türkiye'ye giriş yapan 238 hacıyı aileleri ve yakınlarında oluşan kalabalık bir grup karşıladı. 
     Cidde'den saat 09.40'da hareket eden THY'nin 27 sefer sayılı uçağı ile dönen hacılar, önce Esenboğa Havaalanı'nda gümrük kontrolünden geçtiler. Bu sırada hacıları dışarıda bekleyen ailelerin sevinç gösterisinde bulundukları görüldü. 
     Merak içerisinde yakınlarını bekleyenlerden Talip Başar, hacca gönderdikleri teyzesinin kızı ve eşini karşılamak için iki araba ile havaalanına geldiklerini anlattı. 
     Kutsal topraklarda yaşanan izdihamı duydukları anda yakınları için endişelendiklerini dile getiren Başar, ilk işlerinin ölenlerin isimlerini öğrenmek olduğunu söyledi. Suudi yetkilileri yeterli önlemleri almadıkları için suçlayan Başar, izdihamın yaşanmaması için, kulvar yapılması, grup hareketlerinin helikopterle izlenmesi ve megafonlar ile topluluğun sürekli uyarılması gibi önlemlerin önceden alınması ile hiç kimsenin hayatını kaybetmeyeceğine inandığını belirtti. 
     Gümrük işlemlerinin tamamlanmasının ardından aileleri ile hasret gideren hacılardan Abdullah Önder ise yolculuklarının çok rahat geçtiğini belirterek, görevlilere teşekkür etti. Ölümlerin, hacıların belirtilen talimatlara uymadıkları için meydana geldiğini ifade eden Önder, ''Cahil olduğumuz için talimat dinlemiyoruz, dinlemediğimiz zaman da izdiham oluyor'' diye konuştu. 
     AA muhabirinin sorularını yanıtlayan Diyanet İşleri Başkanlığı, Din İşleri Yüksek Kurulu üyesi ve 1. Kafile Başkanı Abdullah Özbey, kafilesinde kendisi ve görevlilerle birlikte 238 hacı bulunduğunu ve hacıları burunları bile kanamadan getirdikleri için mutlu olduklarını kaydetti. 
     Kutsal topraklara götürdüğü hacıların Türkiye'den giden ilk kafile olduğunu ve hacıların 36 günde dini vecibelerini eksiksiz yerine getirmelerini sağladıklarını anlatan Özbey, özellikle hacıların sağlık durumlarına çok önem verdiklerini belirtti. 
     Çıkan izdihamda hayatlarını kaybeden Türk hacılarından 3'ünün Diyanet, 3'ünün şirket, diğer 3'ünün ise önceden giden hacılar olduğunu belirten Özbey, izdihamdan önce Din Kurulunun bir fetva yayınladığını kaydetti. Fetvada hacıların saat 17.00'den sonra şeytan taşlamaya gitmelerinin tavsiye edildiğini belirten Özbey, kafile başkanlarını dinlemeyen bazı hacıların, erken gitmeleri sonunda çıkan izdihamda hayatlarını kaybettiklerini kaydetti. 
     Şeytan taşlama sırasında İranlı ve Nijeryalı hacıların aynı anda alana girdiklerini ve sanki ''cepheye gidiyormuş'' gibi karşı karşıya geldiklerini belirten Özbey, Suudi yetkililerin daha iyi organizasyon yapmaları gerektiğini ifade etti. 
     
</TEXT>
</DOC>
