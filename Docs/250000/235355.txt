<DOC>
<DOCNO> 235355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur34.html </URL>
<DATE> 2004/04/27/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Diyarbakır'da Hizbullah davası... Savcı 12 yıl isteyince düşüp bayıldı 
</HEADLINE>
<TEXT>

     Terör örgütü Hizbullah üyesi olmak suçundan yargılanan Halime Girişen, savcının ceza talebini duyunca duruşma salonunda bayıldı. 
     Terör örgütü Hizbullah üyesi olduğu gerekçesiyle Diyarbakır 2 Nolu DGM'de hakkında dava açılan Girişen'in yargılanmasına devam edildi. 4 çocuk annesi, tutuksuz sanık Girişen, savunmasında, terör örgütü Hizbullah ile hiçbir ilişkisinin olmadığını belirterek, ''Örgüt ile bir bağlantım yok. Örgüte öz geçmiş raporu verdiğim iddia ediliyor. Ben okuryazar değilim. Böylesi bir rapordan da haberim yok'' dedi. 
     Savcı, sanığın örgüt üyesi olduğu ve örgüte öz geçmiş raporu verdiği gerekçesiyle 12 yıl 6 ay hapis cezası ile cezalandırılmasını talep etti. Savcının ceza talebini duyan Girişen, duruşma salonunda bayıldı. 
     Girişen, avukatlar ve DGM çalışanları tarafından hastaneye kaldırıldı. 
     Duruşma dosyadaki eksikliklerin giderilmesi için ertelendi. 
     
</TEXT>
</DOC>
