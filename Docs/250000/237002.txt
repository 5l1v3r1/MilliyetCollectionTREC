<DOC>
<DOCNO> 237002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur24.html </URL>
<DATE> 2004/05/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbul Valisi Güler "Zirveyle ilgili terör saldırısı duyumu yok" 
</HEADLINE>
<TEXT>

     İstanbul Valisi Muammer Güler, şu ana kadar NATO Zirvesi ile ilgili bir terör saldırısı olacağı yolunda duyum bulunmadığını belirterek, ''Ancak, bu tip toplantılarda her zaman her ihtimale karşı güvenlik önlemleri alınır'' dedi. 
     Vali Güler, İstanbul Emniyet Müdürlüğü'nün Vatan Caddesi'ndeki kompleksinde düzenlenen törenle, yüklü miktarda uyuşturucu madde ele geçirilen ''Son Tango'' ve ''Demirkapı'' adı verilen operasyonlar nedeniyle İstanbul Emniyet Müdürü Celalettin Cerrah, narkotikten sorumlu Müdür Yardımcısı Şammaz Demirtaş ile Narkotik Şube Müdürü Tufan Ergüder'e, İçişleri Bakanı Abdülkadir Aksu adına takdirnamelerini verdi. 
     Güler, burada yaptığı kısa konuşmada, İstanbul polisinin uyuşturucuyla mücadelede rekorlar kırdığını belirterek, ''Rekorlarımız devam edecek. Bu başarılı çalışmalarından dolayı başta İstanbul Emniyet Müdürü Celalettin Cerrah olmak üzere tüm emeği geçenleri kutluyorum'' dedi. 
     Operasyona katılan ve başarılı görülen 41 emniyet mensubuna ise daha sonra düzenlenen törenle ödül verileceği bildirildi. 
     
     ''SALDIRI OLACAĞINA DAİR BİR DUYUM YOK'' 
     Vali Güler, törenin ardından bir gazetecinin, NATO Zirvesi için bombalı eylem hazırlığında oldukları iddiasıyla Bursa ve İstanbul'da ''Ensar El İslam'' örgütüne üye bazı kişilerin yakalandığını hatırlatarak, zirveyle ilgili alınan güvenlik önlemlerini sorması üzerine, Mayıs ayında Eurovision Şarkı Yarışması ile başlayıp NATO Zirvesi'ne kadar İstanbul'da bir dizi etkinlik yapılacağını bildirdi. 
     Vali Güler, ''İstanbul bir kongre merkezidir. NATO Zirvesi'ne de hazırdır. Aylar öncesinden çok önemli çalışmalar var. Bu toplantı ile ilgili araç, gereç, personel tespiti ve ihtiyaç planlaması bitmiştir. Şimdi sıra tedbirlerin nokta nokta uygulanacağı hareket planlanmasına gelmiştir. Bunlar da yürütülüyor'' dedi. 
     Ankara'da, önümüzdeki günlerde bu konuya ilişkin bir toplantı yapılacağını kaydeden Vali Güler, ''Şu ana kadar, zirveyle ilgili bir terör saldırısı olacağı yönünde bir duyum yoktur. Ancak, bu tip toplantılarda her zaman her ihtimale karşın güvenlik önlemleri alınır. Toplantıyı etkileyecek sıkıntılı bir durum yoktur. 55 ülkenin cumhurbaşkanları, başbakanları, milli savunma bakanları, genelkurmay başkanları, delegeler ile 4 bine yakın gazetecinin izleyeceği toplantıyla ilgili biz her türlü tedbiri aldık'' şeklinde konuştu. 
     
</TEXT>
</DOC>
