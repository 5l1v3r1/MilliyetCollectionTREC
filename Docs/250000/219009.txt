<DOC>
<DOCNO> 219009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo18.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Beşiktaş'ın diğer takımlardan farkı yok... 
</HEADLINE>
<TEXT>

     Trabzonspor Kulübü Başkanı Atay Aktuğ, Beşiktaş maçında bordo-mavili takımın arzu edilen oyunu sahaya yansıtması halinde rakiplerinin karşılarında tutunamayacağını söyledi. 
     Aktuğ, Samsunspor maçında bordo-mavili takımın diğer maçlara oranla daha başarılı bir grafik sergilediğini belirterek, ''Futbolcularında galibiyetler geldikçe güvenleri daha artıyor. Samsunspor maçında 55-60 dakika iyi futbol oynadık. Dahada iyi futbol oynayacağımızı düşünüyoruz ve arzu ediyoruz. Beşiktaş maçında arzu edilen oyunu sahaya yansıtırsak, Beşiktaş karşımızda tutunamaz'' dedi. 
     Sahalarında yaptıkları maçların hep zorlu geçtiğini ifade eden Aktuğ, ''Trabzondaki maçlarda galibiyete zor ulaşıyoruz. Bu sezon son dönemlerdeki bir Adanaspor, Konyaspor, Çaykur Rizespor maçları çok zorlu geçti. Ligde her takım iyi mücadele ediyor. Beşiktaş'ın da ligdeki diğer takımlardan farkı yok'' diye konuştu. 
     Ligde üst sıralardaki takımlarla puan farkını kapanmaya başladığını ancak genel hedeflerine daha sonra bakmak istediklerini kaydeden Aktuğ, şöyle konuştu 
     ''Önümüzdeki Beşiktaş maçını düşünüyoruz. Sabretmemiz gerekiyor. Aceleci olmamalıyız. Taraftarlarımız sabretsinler. Teknik kadro ve futbolcuların bu maça iyi konsantre olacağını düşünüyorum. Bizim futbolcularımız iyi futbolcular. Beşiktaş maçından iyi sonuçla ayrılacağımıza inanıyorum.'' 
     
     BEŞİKTAŞ MAÇI HAZIRLIKLARI 
     Trabzonspor, hafta sonu sahasında Beşiktaş ile yapacağı maçın hazırlıklarına 1 günlük iznin ardından başladı. 
     Teknik direktör Ziya Doğan yönetiminde, Mehmet Ali Yılmaz Tesisleri'nde yapılan çalışmaya sakatlığı süren Tayfun'un dışında tüm futbolcular katıldı. Hafif sakatlıkları süren İbrahim Ege ve Augustine ise takımdan ayrı olarak bir süre koşu yaptı. 
     Samsunspor maçında 90 dakika forma giyen oyuncular, koşu yaptıktan sonra, kısa bir süre yarım alanda çift kale maç oynadılar. Çift kale maçta takım kaptanı Fatih Tekke, hırslı bir futbol ortaya koyarken, 3 gol attı. 
     Futbolcuların antrenmanda oldukça moralli oldukları gözlenirken, teknik direktör Ziya Doğan'da futbolcularla özel olarak ilgilendi. 
     Trabzonspor, bu akşam ve yarın yapacağı çift antrenmanla Beşiktaş maçının hazırlıklarını sürdürecek. 
     
</TEXT>
</DOC>
