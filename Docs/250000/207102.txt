<DOC>
<DOCNO> 207102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur14.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjdat Gezen'in kitabı 11 bin satış rakamına ulaştı... 
</HEADLINE>
<TEXT>

     Ünlü tiyatro sanatçısı Müjdat Gezen'in, daha piyasaya çıkmadan medyada geniş yer alan anı kitabı ''Galiba Ben Sanatçıyım'', yayınlandığı 19 Aralık 2003 tarihinden bu yana 11 bin satış rakamına ulaştı. 
     Müjdat Gezen, AA muhabirine yaptığı açıklamada, kitabının medyada yer alma şeklinden duyduğu rahatsızlığı hatırlattı. 
     Okuyucularının kendisini arayarak, kitabın ''hiç bahsedildiği gibi bir kitap olmadığını'' söylediklerini, ayrıca okuyan herkesten ''beğendikleri'' yönünde yorumlar aldığını anlatan Gezen, gelen bu tepkilerin kendisini mutlu ettiğini dile getirdi. 
     Daha önceki kitapları arasında da 8, 9 hatta 21 baskıya ulaşanlar bulunduğunu vurgulayan Gezen, ''Kitabın satış rakamından çok mutlu olduğumu söyleyemeyeceğim. Çünkü kitap çıkmadan evvel bu kadar reklamı olduğuna göre çok anormal bir tiraj sayılmaz'' diye konuştu. 
     Gezen, bundan sonraki kitabı için şunları söyledi 
     ''Bir kere bundan sonraki kitabım için ilk iş olarak başka yayıneviyle anlaşacağım. Çünkü Erdal Öz'le dostluğumun devam etmesini istiyorum. İnsanlar birlikte iş yaptıklarında dostlukları bozuluyor bu ülkede... Ben ise, onun dostluğunu, yayıncılığına tercih ediyorum. Onun için kitabımı başka yayınevinden çıkartacağım. Kırgınlık olmasın diye.'' 
     
     ARTIK KESİNLİKLE ''REKLAM'' YOK... 
     Bu kitabın gelirinden de bir yararı bulunmadığını anlatan Gezen, ''Daha da somut söylemem gerekirse, Nesin Vakfı'na, huzurevine, Sanat Kültür Eğitim Vakfı'na bağışlayacağım gelirini. Benim geçimim kitap yazmaktan değil. O nedenle ekonomik yönü yok'' dedi. 
     Bundan sonraki kitabının reklamının yapılmasını kesinlikle istemediğini kaydeden Gezen, ''Gazetede bir ilan çıksın. 'Müjdat Gezen'in yeni kitabı çıktı' desinler o kadar'' diye konuştu. 
     Yaşadıklarından çok rahatsız olduğunu da vurgulayan sanatçı, şunları söyledi 
     ''Kamuoyunda benim hakkımda yanlış imaj oluştuğuna da inanmıyorum. Ne olacak Esrar kaçırmamışım, silah kaçırmamışım, eroin kullanmamışım. Ne demişim 'Ben 16 yaşındayken, Ayşe Hanım'ı sevmiştim'. Kaldı ki, onu da kendisinden izin alarak yazmışım. O da yetmiyormuş gibi ismini vermemişim. Bunda utanılacak ne var '' Öte yandan, Can Yayınevi Sahibi Erdal Öz'ün, kitaba ilişkin herhangi bir açıklama yapmak istemediği bildirildi. 
     
</TEXT>
</DOC>
