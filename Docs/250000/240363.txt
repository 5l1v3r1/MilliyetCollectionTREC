<DOC>
<DOCNO> 240363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/dunya/adun.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence tövbesi 
</HEADLINE>
<TEXT>


Ebu Gıreyb Cezaevi'ndeki işkenceler yüzünden itibarı sarsılan ABD Başkanı, "kötü muamelenin tekrarlanmaması konusunda kararlı olduğunu" söyledi 

DIŞ HABERLER SERVİSİ 


ABD Başkanı George W. Bush, Irak'taki cezaevlerinde yapılan "kötü muamele"nin tekrarlanmaması konusunda kararlı olduğunu söyledi. 
Bush, haftalık radyo konuşmasında, Bağdat'taki Ebu Gıreyb Cezaevi'ndeki "kötü muamele olaylarının birkaç kişiyle sınırlı olduğunu, bu konuda 7 asker hakkında dava açıldığını ve ilk duruşmanın görülmesine gelecek hafta başlanacağını" söyledi. 
Bush, "Yönetim ve ordumuz, bu tür kötü muamelenin bir daha asla tekrarlanmaması konusunda kararlı. Bütün Amerikalılar, birkaç kişinin eyleminin Amerikan silahlı kuvvetlerinin gerçek karakterini temsil etmeyeceğini bilir" diye konuştu. Bush, Ebu Gıreyb'de yaşanan olayları tanımlarken, "işkence" sözcüğünü kullanmamaya özen gösterdi. Bush, "işkence" yerine "kötü muamele" veya "taciz" anlamına gelen "abuse" sözcüğünü kullandı. 
İşkence skandalı yüzünden politik olarak zor bir hafta geçiren Bush'un halk desteği, son kamuoyu yoklamalarına göre, en düşük düzeye indi. Pew Araştırma kurumunun anketine göre, Bush'a destek verenler yüzde 44'e kadar indi. Bush yönetiminin icraatını beğenmeyenler yüzde 48 düzeyine çıktı. 

Zafere kadar saldırı 
Radyo konuşmasında, Amerikalı sivil Nicholas Berg'in Irak'ta başı kesilerek öldürülmesine de değinen Bush, "Bu masum adamın vahşice idam edilmesi, bize terörist düşmanımızın gerçek karakterini hatırlatıyor" dedi. Bush, Berg'i öldürenleri kastederek, "Barbarlıkları yatıştırılamaz, öfkeleri giderilemez. Terörle baş etmenin tek yolu var, o da düşmanın karşısına çıkıp katiller yenik düşene kadar saldırıyı sürdürmek" diye konuştu. 
ABD'nin Iraklı liderlerle 30 Haziran'da yönetimi devralacak geçici bir Irak yönetimi üzerinde çalıştığını da ifade eden Bush, Amerikan birliklerinin iktidarın devrinden sonra da güvenlik için bölgede bulunacağını kaydetti. 

Temiz sorgu yapılacak 

ABD Savunma Bakanlığı Pentagon , Bağdat yakınlarındaki Ebu Gıreyb Cezaevi'nde esirlere işkence yapıldığının ortaya çıkmasının ardından, sorgulama yöntemlerini değiştirmeye karar verdi. Yeni kurallara göre, sorgulamada işkence içeren yöntemlere başvurulması yasak. Amerikan medyasının askeri kaynaklara dayandırdığı haberlere göre, sorgulamayı yürüten görevliler, bundan böyle esirleri aç bırakamayacak, başlarına çuval geçirmek gibi duyularını köreltici sınırlamalar getiremeyecek, 72 saatten fazla uykusuz bırakamayacak, acı verici şekilde aynı durumda durmaya 45 dakikadan fazla zorlayamayacak ve eğitimli köpekleri saldırtma tehdidinde bulunamayacak. Sorgu görevlilerinin Küba'daki Amerikan üssü Guantanamo'da esirlere uyguladığı bu yöntemlerin geçen sonbahardan itibaren Irak'ta da uygulandığı belirtiliyordu. 



</TEXT>
</DOC>
