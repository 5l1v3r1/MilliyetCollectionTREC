<DOC>
<DOCNO> 230711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur11.html </URL>
<DATE> 2004/04/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sabancı'yı uğurluyoruz... Cenaze töreninde hüzünlü görüntüler... 
</HEADLINE>
<TEXT>

     Türk sanayinin duayenlerinden Sakıp Sabancı için düzenlenen cenaze töreni, hüzünlü görüntülere sahne oluyor. 
     Törende hazır bulunan Sabancı ailesinden eşi Türkan Sabancı, kızları Sevil Sabancı ve Dilek Sabancı, torunu Melisa, kardeşleri Şevket Sabancı ve Erol Sabancı, yeğenleri Ali Sabancı ve Ömer Sabancı ile diğer aile bireyleri, sırayla naaşın başına gelerek saygı duruşunda bulunup dua okuyarak naaşı öptüler. Bazı aile üyelerinin gözyaşlarını tutamadığı görüldü. 
     Sabancı'nın Türk bayrağına sarılı naaşı, polis bandosunun çaldığı cenaze marşı eşliğinde Sabancı Center'a getirilirken Özel Kalem Müdürü Ali Haydar Taşlı da, Sakıp Sabancı'nın çerçeveli bir resmini taşıdı. 
     Cenaze katafalka konulurken, Sabancı Holding ve Akbank'ın faaliyet gösterdiği Sabancı Center'daki çalışanlar da, ellerinde bulunan kırmızı ve beyaz karanfilleri naaşa attılar. 
     Cenazenin getirilişi sırasında törene katılanlar da gözyaşlarını tutamadılar. 
     İki polisin yanı sıra bazı öğrencilerin nöbet tuttuğu naaşın iki yanında, Sabancı'nın iki resmi bulunuyor. 
     İstanbul Müftüsü Prof. Dr. Mustafa Çağrıcı ile Mahmut Duman ve Salim Gözütok adlı imamlar, fatiha okudu. 
     
</TEXT>
</DOC>
