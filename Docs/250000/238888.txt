<DOC>
<DOCNO> 238888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur23.html </URL>
<DATE> 2004/05/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yurtdışında çalışanların çocukları için sınav... 
</HEADLINE>
<TEXT>

     İşi veya görevi nedeniyle yurtdışında bulunan ailelerin çocuklarına yönelik Yurtdışında Çalışanların Çocukları İçin Yükseköğretime Giriş Sınavı YÇS , 4 Temmuz 2004'de gerçekleştirilecek. 
     Sınavı düzenleyen Öğrenci Seçme ve Yerleştirme Merkezi'nce ÖSYM yapılan açıklamaya göre, anne-babası işi veya görevi nedeniyle yurtdışında bulunduğu sırada ortaöğrenimlerini bu ülkelerin lise ve dengi meslek okullarında yapan öğrenciler için Türkiye'deki yükseköğretim kurumlarında toplam 954 kişilik kontenjan ayrıldı. 
     Sınava girmek isteyenler, bugünden itibaren 21 Mayıs'a kadar ''Karyağdı Sokak No 28 Aşağı Ayrancı-Ankara'' adresinden ve Türkiye'nin yurtdışı temsilciliklerindeki eğitim ataşeliklerinden veya eğitim müşavirliklerinden başvuru belgesi alabilecekler. 
     Adaylar, başvuru belgelerini doldurduktan sonra, anne-babasının işi veya görevi nedeniyle yurtdışında kaldığı dönemi gösterir resmi belgeyi, kendilerinin lise veya dengi okuldaki her sınıfta aldıkları dersler ve bunlarla ilgili notlarını gösteren transkripti ve 40 euro sınav ücretini yatırdıklarını gösterir dekontu ekleyerek ÖSYM'ye gönderecekler. 
     Adayların bu belgeleri, 31 Mayıs 2004 tarihinde ÖSYM'de olacak şekilde ''ÖSYM-SHB-YÇS 058 Ankara-Türkiye'' adresine iadeli taahhütlü olarak postalamaları gerekiyor. 
     Sınav, 4 Temmuz 2004 tarihinde Türkiye'de Ankara, Almanya'da Köln şehirlerinde yapılacak. Sınavda adaylara genel başarı, yabancı dil ve Türkçe testleri uygulanacak. 
     Sınav sonucunda yükseköğretim kurumlarının Türk Dili ve Edebiyatı, Türk Dili ve Edebiyatı Öğretmenliği, Tarih, Tarih Öğretmenliği, Coğrafya, Coğrafya Öğretmenliği, İlahiyat, İlköğretim Din Kültürü ve Ahlak Bilgisi Öğretmenliği, Rehberlik ve Psikolojik Danışmanlık, İşitme Engelliler Öğretmenliği, Zihin Engelliler Öğretmenliği, Alman Dili ve Edebiyatı, Almanca Öğretmenliği, Fransız Dili ve Edebiyatı, Fransızca Öğretmenliği, İngiliz Dili ve Edebiyatı, İngilizce Öğretmenliği, Sınıf Öğretmenliği, Turizm İşletmeciliği ve Otelcilik, Konaklama İşletmeciliği, Konaklama İşletmeciliği Öğretmenliği, Seyahat İşletmeciliği, Seyahat İşletmeciliği ve Turizm Rehberliği, Seyahat İşletmeciliği ve Turizm Rehberliği Öğretmenliği Radyo, Sinema ve Televizyon, Gazetecilik ve Halkla İlişkiler ve Tanıtım programlarına 954 öğrenci yerleştirilecek. 
     
</TEXT>
</DOC>
