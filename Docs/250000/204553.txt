<DOC>
<DOCNO> 204553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun17.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2003... NATO'da gündemi Türkiye belirledi... 
</HEADLINE>
<TEXT>

     NATO, 2003 yılında, Irak krizi ve yeni yapılanma çerçevesinde hareketli günler yaşarken, Türkiye, bu gergin ortamda sık sık adı geçen ve etkin rol oynayan müttefik oldu. 
     Irak krizinden doğan bir gerginlik ve uzlaşmazlık havası içinde yıla başlayan NATO'da, ''savaş halinde Türkiye'nin olası saldırılara karşı korunması için önlemler alınmasını'' öneren ABD, ilk aşamada müttefiklerden tam destek bulamadı. Belçika, Fransa ve Almanya, ''NATO'nun Irak savaşına karışmaması gerektiği'' görüşünden hareketle Türkiye'ye savunma birimleri gönderilmesini bir süre engellediler. Yılın ilk haftalarında NATO'da yaşanan ''itibar krizi''nin ardından Türkiye, 10 Şubat'ta, Kuzey Atlantik Antlaşması'nın 4. maddesine işlerlik kazandırılması başvurusunda bulundu. 
     Antlaşmanın 4. maddesi, kendisini tehdit altında hisseden bir müttefikin, NATO'dan, savunma önlemleri alınması amacıyla müzakerelerin ve hazırlıkların başlatılmasını istemesine olanak tanıyor. 
     Olağanüstü konsey toplantılarına rağmen krizin aşılamaması üzerine, NATO Genel Sekreteri George Robertson, Belçika, Fransa ve Almanya hükümetlerine çok sert bir mektup gönderdi. Robertson, mektubunda, ''Türkiye'nin güvenliğiyle oynuyorsunuz. Irak'ın silahlarının gerçek anlamda kapsama alanında olan tek NATO müttefiki Türkiye'dir. Türkiye gerçekten tehdit altındadır ve NATO görevini yapmalıdır'' ifadelerine yer verdi. 
     Türkiye'nin başvurusundan itibaren 7 gün süren krizin ardından, NATO Savunma Planlama Komitesi DPC bünyesinde varılan uzlaşma sonucu alınan karar, Kuzey Atlantik Antlaşması'nın 4. maddesine resmen işlerlik kazandırdı. 
     Açıklanan karar metninde, tüm müttefiklerin, Türkiye'nin savunması için, NATO Antlaşması çizgisinde yükümlülüklerini yerine getireceklerini teyit ettikleri belirtildi. DPC kararında, ittifakın askeri otoritelerinden, Türkiye'nin savunmasına ilişkin çeşitli planları hazırlamaları ve bu konuda komiteyi bilgilendirmeleri istendi. 
     Söz konusu hazırlık ve planlar listesinde, erken uyarı uçakları AWACS'ların Türkiye'ye lojistik destek sağlaması, hava savunma sistemlerinin harekete geçirilmesi ve değerlendirilmesi, kimyasal ve biyolojik kitle imha silahlarına karşı korunma yöntemlerinde NATO katkıları yer aldı. 
     Mart ayında Irak savaşının başlaması üzerine NATO'da olağanüstü toplantılar yapıldı ve Türkiye'nin olası saldırılara karşı korunmasına yönelik önlemler hayata geçirildi. 
     NATO, Irak'ta, ABD'nin yanında rol üstlenen Polonya'ya lojistik destek vermeyi de kabul etti. 
     
     AB İLE İLİŞKİLER 
     AB ile Güvenlik İşbirliği Anlaşması imzalayan NATO, Makedonya'daki barışı koruma gücünün yönetimini AB'ye aktardı. Türkiye, ittifak ile AB arasındaki işbirliği arayışlarını desteklerken, birçok müttefik gibi, AB'nin NATO'ya gölge düşürmeyecek girişimlerde bulunmasından yana tavır koydu. 
     Bu arada, Temmuz ayında, Irak'ta, Amerikalı askerlerin Türk askeri birimleri hedef alan operasyonları ve tavırları NATO'da endişe ve rahatsızlık yarattı, ancak konunun ittifak gündemine resmen taşınmaması uygun görüldü. 
     
     YENİ KOMUTA YAPISI 
     NATO, yeni komuta yapısında mevcut komutanlıkların sayısını azaltırken, yeni yapılanmada, Güney Bölge Hava Kuvvetleri Komutanlığı'nın İzmir'de oluşturulması öngörüldü. Güney bölgedeki hava kontrolü ve operasyonlarından sorumlu olacak NATO Güney Bölge Hava Kuvvetleri Komutanlığı, çokuluslu bir karargah şeklinde, 2004'te işlev kazanacak. Bu karargah, NATO imkanlarının kullanılacağı bir AB harekatında da görev alabilecek. NATO güney bölgesinin hava savunmasının tamamından sorumlu olacak bu komutanlığa, Yunanistan'da kurulacak Birleşik Hava Harekat Merkezi de bağlı olacak. 
     Bu arada, yeni NATO komuta yapısı çerçevesinde, Türkiye'de, NATO namına eğitim vermek üzere 3 merkez kurulması kararlaştırıldı. Konya'da Taktik Hava Eğitim Merkezi, Ankara'da Barış İçin Ortaklık BİO Eğitim Merkezi ve yeri daha sonra belirlenecek Terörizme Karşı Mücadele Eğitim Merkezi açılacak. 
     
     ZİRVE 
     NATO üyesi ülkelerin devlet ve hükümet başkanlarını bir araya getirecek NATO zirvesinin 28-29 Haziran 2004'de İstanbul'da yapılmasının kararlaştırılması da önemli bir gelişme olarak not edildi. 
     İki yılda bir düzenlenen NATO zirvelerinin sonuncusu, geçen yılın Kasım ayında, Çek Cumhuriyeti'nin başkenti Prag'da yapılmıştı. Prag'da, ittifakın genişlemesine yeşil ışık yakılmıştı. 
     İstanbul zirvesinde, Bulgaristan, Estonya, Letonya, Litvanya, Romanya, Slovakya ve Slovenya NATO üyesi olarak, ittifaka resmen katılacaklar. 
     
     NRF 
     NATO bünyesinde oluşturulan ''Acil Mukabele Kuvveti'' NATO Response Force-NRF resmen hizmete sokuldu. İttifak üyesi ülkelerin kara, deniz ve hava kuvvetlerinden gelecek araç ve askerlerden oluşacak NRF, ''bir kriz halinde'', 15 ila 30 gün içinde harekete geçirilebilecek. NRF, ''dünyanın her yerinde'', ''modern NATO'nun hedef olduğu yeni tehditlere karşı'' mücadeleye hazırlıklı olacak. 
     İttifak askeri yetkililerine göre bu tehditlerin başında terörizm ve kitle imha silahları yer alıyor. 
     Türkiye'nin de katıldığı NRF, ilk tatbikatlarını, Kasım ayında, İstanbul ve İzmir'de başarıyla sonuçlandırdı. 
     
     HİKMET ÇETİN 
     Eski TBMM Başkanı ve Dışişleri Bakanı Hikmet Çetin, Afganistan'daki Uluslararası Güvenlik Destek Gücü'nün ISAF komutasını üstlenen NATO'nun Genel Sekreteri'nin bu ülkedeki en üst düzey siyasi temsilcisi oldu. Çetin, NATO'nun Afganistan'daki operasyonları çerçevesinde, yerel makamlarla koordinasyon ve diyalog, siyasi temaslar, komşu ülkelerle temaslar gibi alanlarda rol oynayacak. 
     Çetin'in Afganistan'da ''NATO Sivil Yüksek Temsilcisi'' sıfatıyla görev yapacağı bildirildi. 
     İstanbul'da, Kasım ayında yaşanan terör eylemlerinin ardından NATO Konseyi ve Genel Sekreter Robertson, kınama açıklamaları yaptılar. Bu olayların ardından, ittifakın terörizme karşı daha somut ve etkili bir işbirliği ortamı oluşturmasına ilişkin tartışmalar gündeme taşındı. 
     Afganistan'daki Uluslararası Güvenlik Destek Gücü'nün ISAF komutasını bu yıl üstlenen ve bölgedeki etki alanını genişleten NATO'nun, bu amaçla askeri cihaz ve özellikle helikopter bulmakta zorlandığı görüldü. Türkiye, 3 adet Black Hawks helikopteri vererek sorunun çözümüne katkı sağladı. 
     NATO, görev süresi dolan Genel Sekreter George Robertson'ın yerine, Hollanda Dışişleri Bakanı Jaap de Hoop Scheffer'i atadı. Scheffer'in 1 Ocak 2004'te göreve başlayacağı resmen açıklanırken, Robertson, Türkiye dahil tüm müttefik ülkelerin başkentlerine veda ziyaretleri yaptı. 
     
</TEXT>
</DOC>
