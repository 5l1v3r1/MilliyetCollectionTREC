<DOC>
<DOCNO> 244152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun29.html </URL>
<DATE> 2004/05/31/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Gürcistan anlaşmazlık bölgesine asker sevketti... 
</HEADLINE>
<TEXT>

     Gürcistan'dan tek yanlı bağımsızlığını ilan eden ve hiçbir yabancı devlet tarafından tanınmayan Güney Osetya anlaşmazlık bölgesine Gürcü birliklerinin sevk edildiği belirtildi. 
     Gürcistan İçişleri Bakanı Giorgi Baramidze yaptığı açıklamada, anlaşmazlık bölgesine kaçakçılıkla mücadele kapsamında kurulan kontrol noktaları ve karakolların korunması amacıyla askeri birliklerin sevk edildiğini kaydetti. 
     İçişleri Bakanlığı ve Maliye Bakanlığı'na bağlı karakolların yaptıkları başarılı çalışmalar ile kaçakçılığın önüne geçtiğini ve bu durumdan Güney Osetya yönetimi ile bazı Rus uyruklu kişilerin rahatsızlık duyduğunu anlatan Baramidze, şunları kaydetti 
     ''Bölgedeki Rus barış güçleri karakollarımızın kapatılmasını istiyor. Kaçakçılıkla mücadelede sahip olduğumuz her türlü imkanı kullanmakta kararlıyız. Karakollar ve kontrol noktalarına baskınlar düzenlenecek olursa silah dahi kullanmayı düşünüyoruz.'' Gürcistan Parlamento Başkanı Nino Burjanadze konuyla ilgili açıklamasında, anlaşmazlık bölgesine sevk edilen Gürcü birliklerinin geri çekilmeyeceğini kaydetti. 
     
     KOKOETİ, BAŞKENTİ TERK ETTİ 
     Bu arada, Güney Osetya lideri Edward Kokoeti'nin yaşanan gelişmeler üzerine bugün öğle saatlerinde başkent Tshinvali'yi terk ettiği bildirildi. 
     Rustavi kanalının haberinde, Kokoeti'nin Tshinvali'den ayrılarak Güney Osetya'nın kuzeyinde bulunan Cava kentine gittiği kaydedildi. 
     Kokoeti'nin, Cava kentine ne amaçla gittiği ve Tshvinvali'ye ne zaman döneceğinin ise bilinmediği belirtildi. 
     
</TEXT>
</DOC>
