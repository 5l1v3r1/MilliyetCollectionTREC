<DOC>
<DOCNO> 203887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun06.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların üçte biri obez 
</HEADLINE>
<TEXT>

     ABD'de obez denilen aşırı şişman kişilerin sayısının 59 milyonu bulduğu, böylece yetişkinlerin yaklaşık üçte birinin bu kategoriye girdiği açıklandı. 
     Sağlık yetkilileri, obez sayısının her 20 yılda bir iki katına çıktığını da belirttiler. 
     Aynı şekilde, yaşları 6-19 arasında bulunan gençlerin yüzde 15'inin de aşırı derecede kilolu olduğu belirtiliyor. Obez gençlerin sayısının 9 milyonu bulduğu ve sayının 1980 yılından bu yana 3 katına çıktığı bildirildi. 
     Bu arada normal kilosundan 50 kilo fazla olan ve aşırı obez kategorisine giren Amerikalıların sayısının büyük hızla arttığı da yapılan araştırmalar sonunda ortaya çıktı. ABD'de 1980-2000 yılları arasında aşırı obez sayısının 4 kat artarak 4 milyona çıktığı saptandı. 
     Uzmanlar obezitenin insanın yaşam süresini ciddi şekilde kısalttığını söylediler. Örneğin 20 yaşında obez olan bir kişinin yaşamı 20 yıl kısalıyor. 40 yaşında obez hale gelen insanın ömründen ise 7 yıl eksiliyor. 
     Obezlerin sağlık harcamaları da normal insanlara oranla yılda 732 dolar daha fazla tutuyor. Bu, tüm Amerika için yılda 92.6 milyar dolar fazla harcama anlamına geliyor. Bu giderin yarısını, hükümet tarafından finanse edilen sağlık programları ödüyor. 
     
</TEXT>
</DOC>
