<DOC>
<DOCNO> 208630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo11.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor stoper arıyor, Lee'den vazgeçildi 
</HEADLINE>
<TEXT>

     Dış transferde Adanasporlu Volkan ile sözleşme imzalayan Trabzonspor, bir stoper oyuncu olarak ara transferi kapamak istiyor. 
     Kulüp Futbol Şube Sorumlusu Süleyman Atal, AA muhabirine yaptığı açıklamada, transferde Adanasporlu Volkan'ı kadrolarına dahil ettiklerini, bu oyuncunun yanı sıra bir oyuncu daha alacaklarını belirterek, ''1 stoper oyuncu ile görüşmelerimiz sürüyor. Bu oyuncuyu alarak transferi kapatma düşüncesindeyiz'' dedi. 
     Atal, Volkan'ı kadrolarına dahil ettikten sonra Güney Koreli eski oyuncuları Lee'den vazgeçtiklerini de belirterek, ''Lee ile epey ilgilendik, ancak Volkan'ı transfer ettikten sonra bu konu kapandı'' diye konuştu. 
     İstanbulsporlu Tolga ile daha önce ilgilendiklerini, ancak bu oyuncudan artık haber beklemeyeceklerini kaydeden Atal, ''Teknik kadromuzun isteği üzerine Tolga'dan vazgeçtik. Stoper mevkiinde başka arayışlar içerisindeyiz'' diyerek sözlerini tamamladı. 
     Öte yandan Trabzonspor'un yeni transferi Volkan'ın bu akşam bordo- mavili takımın Antalya kampına katılacağı ve bu oyuncunun 47 numaralı formayı giyeceği bildirildi. 
     
</TEXT>
</DOC>
