<DOC>
<DOCNO> 208810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko25.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki felaket sonrası çiftçilerin yaraları sarılıyor... 
</HEADLINE>
<TEXT>

     Tarım ve Köyişleri Bakanı Sami Güçlü, Antalya'da sel felaketinin yoğun olarak yaşandığı yerlerdeki çiftçilere, doğrudan gelir desteği primlerinin hemen ödenmesi konusunda, Hazine'den Sorumlu Devlet Bakanı ile mutabakata vardıklarını bildirdi. 
     Tarım ve Köyişleri Bakanı Güçlü, ''1000 Köye 1000 Tarımcı'' projesi kapsamında danışmanlık hizmeti vermek için seçilen adayların, Ankara Tarım İl Müdürlüğü'nde devam eden eğitim çalışmalarını yerinde ziyaret ederek, çalışmalar hakkında bilgi aldı. 
     Burada tarım gönüllüleri ile sohbet eden Bakan Güçlü, eğitimin projenin en önemli safhası olduğunu belirterek, ''burada bilgilerinizi tazelemenizi ve özverili bir çalışma yapmanızı istiyorum'' dedi. 
     Türkiye'nin nüfusunun yüzde 35'ini kırsal kesimin oluşturduğunu ifade eden Güçlü, kırsal alanda yaşayan insanlar ekonomik seviyesinin artırılması gerektiğini kaydetti. Güçlü, tarım gönüllülerine seslenerek, şöyle konuştu 
     ''Aslında bizim mesleğimizin, çifçinin yanında arazide yapılması gerekir. Ama uzun yıllar ziraat mühendisleri ve veteriner hekimlerimizi üretimin olduğu yerde, çiftçinin yanında tutmayı pek başaramamışız. Eğitimciyi, sağlıkçıyı oralara götürmeyi başarmışız ama sizleri götürmeyi başaramamışız. Biz burada bunu başarmak istiyoruz. Ekonomik yönden katkı sağlayabilecek, üretimi artıracak insanları oraya götürmek istiyoruz. Sizin orada göstereceğiniz başarı hem çevreyi etkileyecek, hem kamuya heyecan katacak, hem de ekonomik seviyeyi yükseltebilecek. Gideceğiniz yerlerde bilginizle, aklınızla insanlara örnek olun. Başarılı olmak için heyecanınız kaybetmeyin.'' 
     
     TARIM GÖNÜLLÜLERİNİN ALACAKLARI ÜCRET 
     Söz konusu projenin, bütçeden kaynak aktarılmadan yürütüldüğünü vurgulayan Bakan Güçlü, özel idareler, Türkiye Odalar ve Borsalar Birliği, Türkiye Ziraat Odaları Birliği, Türkiye İhracatçılar Meclisi, bazı dernek ve özel sektör kuruluşlarının sağladıkları kaynaklarla yürüyen projede, finansman konusunda bir sıkıntının kalmadığını bildirdi. 
     Bin tarım danışmanının daha üzerinde danışmanı istihdam edecek bir kaynak seviyesine ulaşıldığını vurgulayan Güçlü, tarım danışmanlarının, bulundukları bölge ve ile göre maaş alacaklarını söyledi. 
     Tarım danışmanlarının asgari ücretten başlayıp 700 milyon liraya kadar maaş alacaklarını, buna ilave olarak Bakanlığın masraf olarak 150 milyon liraya kadar bir ödeme yapacağını belirten Güçlü, ''Maaş yelpazesi 350 milyon lira ile 700 milyon lira arasında değişiyor. Dolayısıyla bugün ilk işe başlarken geçerli olan ücret yelpazesi içinde yer alacaklar. Ama bunun gönüllülük esasına bağlı bir proje olduğunu da vurgulamak istiyorum'' diye konuştu. 
     
     SORULAR 
     Gazetecilerin Antalya'da yaşanan sel felaketi konusunda Tarım Bakanlığı'nın yaptığı çalışmalar sorularını da yanıtlayan Güçlü, bu konuda çalışmaların yoğun olarak sürdüğünü ve büyük ölçüde tamamlandığını söyledi. 
     Bakan Güçlü, Antalya'da 24-25 Aralık tarihinde bir sel felaketi yaşandığını, 11 Ocak'ta da şiddetli bir fırtına yaşandığını hatırlatarak, şunları söyledi 
     ''Dolayasıyla afet bölgesinde uygulanacak şartlar bu bölge için de geçerli oldu. Altyapı, içme suyu sistemi ve elektrik sorunları telafi edildi. Çiftçilerin zararları tespit edildi. Hayvanları talep olan insanlara hayvan verildi. Şimdi de bu zararın yoğun olarak yaşandığı Antalya merkez ve Kemer İlçesi ile Burdur'un Bucak ve çeltikçi ilçeleri için doğrudan gelir desteği primlerinin hemen ödenmesi için Hazine ile mutabakata vardık. Buradaki çiftçilere, doğrudan gelir desteği primlerinin hemen ödenmesi konusunda, Hazine'den Sorumlu Devlet Bakanı ile mutabakat yaptık. Şimdi banka kredileriyle ilgili bir takım düzenlemeler talep ediliyor, onlarla ilgili bir düzenlemenin de önümüzdeki günlerde olacağını tahmin ediyorum.'' 
     
</TEXT>
</DOC>
