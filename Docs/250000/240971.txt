<DOC>
<DOCNO> 240971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy15.html </URL>
<DATE> 2004/05/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ertuğrul Günay "Anadolu'da Baykal'a güven kalmadı" 
</HEADLINE>
<TEXT>

     Eski CHP Genel Sekreteri Ertuğrul Günay, Anadolu'da Deniz Baykal yönetimine güven kalmadığını savundu. 
     Ertuğrul Günay, ''Anadolu Gezi Programı'' kapsamında geldiği Kahramanmaraş'ta, CHP'de Genel Başkan Deniz Baykal yönetiminin değişmesi gerektiğini söyledi. 
     Anadolu teşkilatlarında yaptıkları çalışmalarda, Baykal yönetimine güven kalmadığını açıkça gözlemlediklerini ve bu durumda Baykal'ın olağanüstü kongre için gerekli olan 651 imzayı beklemeden kurultayı toplayıp güvenoyu istemesi gerektiğini belirten Günay, şöyle konuştu 
     ''Sayın Baykal olağanüstü kurultayı toplamadığı takdirde, gerekli olan 651 değil, 751 imzayla kurultayı biz toplarız. Kendimizi Anadolu Hareketi olarak adlandırıyoruz. Amacımız, CHP'nin ideolojisini değil, yönetim şeklini değiştirmek. Biz CHP'nin tarihsel ve siyasal birikimine ve ideolojisine inanıyoruz fakat bu toplumun yükselen talebine Baykal yönetiminin cevap vereceğine inanmıyoruz.'' Günay, TBMM'de milletvekili arkadaşlarından yönetim değişikliği isteyenlerin sesinin her geçen gün yükseldiğini ve bu sesin önümüzdeki günlerde daha da artacağını ileri sürdü. 
     Kendilerinin, yönetimi değiştirmek isteyen bir yürüyüş içinde olduğunu, bu yürüyüşün sonunda Ankara'da yeni bir CHP, yeni bir Türkiye doğacağını kaydeden Günay, ''1,5 yıl önce kurulmuş bir parti, şu anda Türkiye'de Anayasa'yı değiştirecek çoğunlukta tek başına iktidarken, 80 yıllık parti olarak sadece parlamentoya girmekle övünüyoruz'' diye konuştu. 
     
</TEXT>
</DOC>
