<DOC>
<DOCNO> 216712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/yazar/sazak.html </URL>
<DATE> 2004/02/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ankara'ya Karayalçın 
</HEADLINE>
<TEXT>

   
   SHP lideri Murat Karayalçın, partisinin Ankara büyükşehir belediye başkan adayı oldu. 
   Karayalçın, siyasi kaderinin ve Ankara'ya olan sevgisinin kendisini bir kez daha bu noktaya getirdiğini söyledi. 
   1993'te Özal'ın ölümüyle boşalan Çankaya'ya Demirel'in adaylığı üzerine SHP -DYP koalisyonunda genel başkanlık koltukları değişmiş, Ankara'nın başarılı belediye başkanı Karayalçın, Erdal İnönü'nün yerine liderlik ve başbakan yardımcılığı görevlerini devralmıştı. Ancak Karayalçın'ın başkenti bırakarak siyasete girme zamanlamasının doğru olmadığı süratle anlaşılacaktı. Sosyal demokratlar, Ankara kalesini 1994'te Melih Gökçek'e kaptırdılar ve bir daha alamadılar. 
   SHP seçime avantajlı girmişti, Korel Göymen'in kazanma şansı yüksekti, CHP şansı olmamasına karşın Ali Dinçer'i 'inadına' aday gösterdi. Gökçek aradan sıyrıldı. 
   1999 seçimlerinde 'solda bölünme trajedisi' yeniden yaşandı. 
   Çankaya Belediye Başkanı Doğan Taşdelen CHP'den büyükşehir belediye başkanlığına hazırlanıyordu. Baykal'ın tercihi Karayalçın olunca, Taşdelen DSP'ye transfer oldu ve 'Ecevit rüzgarı'nı arkasına alarak seçimi kazanacağını düşündü. Olmadı. 
   Taşdelen çıkmasa, Karayalçın rahat kazanacaktı. Yine Gökçek seçildi. 
   AKP Melih Gökçek'i aday gösterirse Ankara'da bir kez daha Karayalçın - Gökçek mücadelesi yaşanacak. Karayalçın'ın 'kaderi' dileriz Gökçek'le yarışma noktasıyla sınırlı kalır, seçim sonuçları geçmişe benzemez CHP'nin de adayı açıklandıktan sonra 1994, 1999 seçimlerindeki 'bölünme' kaçınılmaz hale geleceği için sosyal demokratların 'makus talihi' yine değişmeyebilir 
   CHP ve AKP 28 Mart seçimlerine 5 hafta kala Ankara ve İstanbul büyükşehir adaylarını henüz ilan etmediler. 
   Karayalçın bunu 'satranç' oyununa benzetiyor. Partilerin seçime 37 gün kala hamle yapmaksızın beklemelerini eleştiriyor. SHP lideri kendi adaylığını açıklarken, 'Artık bu oyunun sonu gelmelidir. Sayın Gökçek bu iyiliğimi unutmasın, şah diyorum ve adaylığımı koyuyorum' diye konuşmuş. 
   Solun Ankara, İstanbul gibi büyük kentleri kazanabilmesi için güç birliği şarttı. İzmir'de Priştina ile bu sağlandı. 
   Ankara'da Karayalçın üzerinde ittifak yapılabilirdi. CHP, Murat Bey'in adaylığına partisini bırakması koşuluyla sıcak bakıyordu. Ancak Karayalçın bunu istemedi. CHP listesinden 'bağımsız' adaylık olabilirdi. CHP yönetimi de SHP'nin önerisini reddetti. 
   Bundan sonra CHP'nin çıkaracağı adayın kimliği önemli. 
   CHP aslında geç kaldı, aylar öncesinden Ankara'yı tanıyan ve Gökçek'le mücadele edebilecek güçteki Yılmaz Ateş'i TBMM Başkanvekili sahaya çıkarabilirdi. O zaman Karayalçın aday olmayabilirdi. 
   CHP adayı şimdi hem Gökçek'le hem Karayalçın'la yarışacak. 
   Sonucu tahmin edebiliyoruz 
   
      
   
</TEXT>
</DOC>
