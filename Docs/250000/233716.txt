<DOC>
<DOCNO> 233716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/spor/spo07.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlerde iç savaş 
</HEADLINE>
<TEXT>

   TFFHGD'de başkanlık yarışı camiayı ikiye böldü. Metin Tokat'ın görev vermeyi düşündüğü bazı isimlerin Mustafa Çulcu'nun listesine girmesi tartışma yarattı 
      CEMAL ERSEN 

   
   Yoğun kulisler 
   TÜRKİYE Faal Futbol Hakemleri ve Gözlemciler Derneği'nin TFFHGD 26 Nisan'da Eskişehir'de yapılacak genel kurulu öncesi camiadaki çekişmeler su yüzüne çıktı. Metin Tokat'ın üçüncü kez başkan adayı olacağını bildirmesinden sonra, derbiden affını isteyen Mustafa Çulcu'nun da aynı göreve talip olduğunu açıklaması, özellikle Süper Lig kadrosundaki faal hakemler arasında "gizli" bir savaş ve kulis faaliyetinin başlamasına neden oldu. 
   
   Listeler karıştı 
   DÜZENLEDİĞİ basın toplantısıyla adaylığını resmen açıklayan Çulcu'nun, Bülent Demirlek, Kuddusi Müftüoğlu, Selçuk Dereli, Bülent Uzun, Serdar Tatlı gibi isimlerle birlikte çalışacağını açıklamasına karşın, Metin Tokat'ın da aynı hakemlerin bir bölümünün kendi listesinde olduğunu belirtmesi kafaları karıştırdı. Bu durum, pazartesi günkü genel kurulda ciddi tartışmalar yaşanacağının sinyallerini verdi. 
   
   Tokat'tan mesaj 
   MUSTAFA Çulcu'nun adaylığını koymasının ardından hakemler arasında gruplaşmalar meydana geldiği ileri sürüldü. Metin Tokat demokratik platformda herkesin aday olabileceğini belirtirken, "Ancak kendilerini federasyon ve MHK'nin desteklediğini ifade etmeleri, camianın tarafsızlığına gölge düşürür. Bu, hakem arkadaşlarımızın kafalarını karıştırır. MHK tarafsızlığını göstermek için gerekirse genel kurula gelmesin" çağrısını yaptı. 
   
   Yavuz çekildi 
   MHK Başkanı Bülent Yavuz ise, "Ben tarafsızım. Kimsenin işine karışmıyorum" sözleriyle geri planda kalmak istediğini ifade etti. MHK'dan destek aldığını iddia eden Mustafa Çulcu ise, "Hakemlik müessesesinin daha yüksek yerlere çıkarılmasına katkı sağlamak için aday oldum. FIFA kokartlı hakem arkadaşlarımızla yola çıktık. Kendilerinin büyük desteğiyle Türk hakemliğini daha iyi yerlere getirmek istiyoruz" diye konuştu. 
   
   
</TEXT>
</DOC>
