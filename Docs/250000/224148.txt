<DOC>
<DOCNO> 224148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/spo02.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayale dalmayın 
</HEADLINE>
<TEXT>

   Daum, futbolcularına oynamadan maç kazanılmayacağını hatırlattı, "Beşiktaş'ın puan kaybı size rehavete sokmasın. Bursaspor zor bir ekip. Bu kez hata istemiyorum" ifadesini kullandı 
      YUSUF KOBAL 

   
   Toplantı yaptı 
   BEŞİKTAŞ'IN Diyarbakır'a yenilmesiyle puan farkını altıya çıkarma şansı doğan Fenerbahçe'de, Teknik Direktör Daum oyuncularına dereyi görmeden paçayı sıvamayın çağrısı yaptı. Son antrenman öncesi oyuncularını uyaran Alman hoca, "Hayale dalmayın. Kupadaki dersi unutmayın. Bursaspor'un puana ihtiyacı var. Bu yüzden çok zor bir maç bizi bekliyor. Rehavete kapılmayın, sahada oynayacağınız futbolu düşünün" dedi. 
   
   'Fırsat kaçmasın' 
   GALİBİYET için Gençlerbirliği maçından daha fazla efor sarfetmeleri gerektiğini kaydeden Daum, "Sakatlıklar nedeniyle kadromuzda değişiklikler yapacağız. Bu sizi etkilememeli. Ayrıca rakibinizi de küçümsemeyin. Beşiktaş kaybetti diye rahat davranırsanız, yakaladığımız avantajın bir faydasını göremeyiz. Önümüzde büyük bir fırsat var, bunu da değerlendirecek olan sizlersiniz" ifadelerini kullandı. 
   
   Ümit savunmaya 
   BURSASPOR karşısında Daum'un Ali Güneş'i orta alanda görevlendirmesi bekleniyor. Alman hoca uzun bir aradan sonra Selçuk'u da ilk onbirde oynatacak. Luciano'nun yokluğunda Petkov savunmanın solunda, Fatih de sağda yer alacak. Ümit Özat ise savunmanın ortasında görev yapacak. Daum dünkü antrenmanda van Hooijdonk, Nobre, Selçuk ve Tuncay ile özel olarak ilgilendi, ağırlıklı şut çalışması uyguladı. 
   
   İmmel'den onay geldi    TAKIMLA birlikte çalışmalara başlayan Volkan için kaleci antrenörü İmmel olumlu rapor verdi. Daum ile genç file bekçisinin durumunu görüşen İmmel'in "Sakatlığına rağmen formundan bir şey kaybetmemiş. Şutlarda tedirginlik yaşamıyor. Kendine güveni var. Oynamasında bir sakınca görünmüyor" dediği öğrenildi. 
   
   Biletler tükendi    SARI - Lacivertli taraftarlar Bursaspor maçının biletlerini tüketti. Beşiktaş'ın yenilgisinden sonra dün Biletix gişelerine hücum eden Fenerbahçe seyircisi, Kadıköy'de şov yapmaya hazırlanıyor. Biletleri 15 - 40 ve 75 milyon liradan satan Yönetim Kurulu ise bugünkü maçta yine seyirci ve hasılat rekoru bekliyor. 
   
   Özdemir'e çifte görev    YÖNETİM Kurulu dün ilk resmi toplantısında görev bölümü yaptı. Nihat Özdemir başkanvekili ve basın sözcüsü olurken, Zeynep Sabancı halkla ilişkiler, Nihat Özbağı projeler, Osman Yalçın şirketler, Mithat Yenigün dernekler, Mahmut Uslu amatör şubeler, Hakan Bilal Kutlualp dış ilişkiler sorumlusu oldu. 
   
   
</TEXT>
</DOC>
