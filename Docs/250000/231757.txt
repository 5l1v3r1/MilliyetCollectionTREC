<DOC>
<DOCNO> 231757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo38.html </URL>
<DATE> 2004/04/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İbrahim Kutluay Basketbolu Fenerbahçe'de bırakmak isterim... 
</HEADLINE>
<TEXT>

     Basketbol Milli Takımları Genel Menajeri Doğan Hakyemez, Türk basketbol takımlarının İstanbul'da seyircisiz oynarken, Anadolu'da yapılan maçlarda salonların tamamıyla dolduğunu kaydetti. 
     Konya'da düzenlenecek 19. Erkekler Türkiye Kupası ''Dörtlü Final'' müsabakalarında mücadele edecek takımlardan Galatasaray dışındaki Efes Pilsen, Türk Telekomspor ve Ülkerspor'un antrenör ve oyuncuları, Selçuk Üniversitesi Süleyman Demirel Kültür Merkezi'nde düzenlenen söyleşide üniversite öğrencilerinin sorularını yanıtladı. 
     ''Türk Basketbolü ve Kulüplerimizin Avrupa'daki Yeri'' konulu söyleşide Doğan Hakyemez, Basketbol Federasyonu'nun 28 Nisan'da özerk duruma geçmesiyle daha kapsamlı çalışma yürütülebileceğini kaydetti. 
     Özerkliğin federasyonun çalışması açısından çok önemli olduğunu ifade eden Hakyemez, ''Federasyona yılda 2.5 trilyon liralık bütçe ayrılıyor. Bu para kesinlikle bize yetmiyor'' dedi. 
     Hakyemez, basketbol sporuna duyulan ilginin artması ve İtalya, İspanya'da olduğu gibi her ilin bir basketbol takımının olmasını çok istediklerini vurgulayarak, ''İstanbul'da seyirci sorunu yaşıyoruz. Ancak bu sorun Anadolu'da karşımıza çıkmıyor. Takımlarımız İstanbul'da seyircisiz oynarken, Anadolu'da yapılan maçlarda salon tamamıyla doluyor. Basketbolu Anadolu'ya yaymak için çok çalışıyoruz'' diye konuştu. 
     
     OYUNCU VE ANTRENÖRLERE SORULAR 
     Bir öğrencinin ''Türkiye Kupası'nda finali Efes Pilsen ile Ülkerspor'un oynayacağını düşünüyoruz. Biz artık diğer takımların da kupa almasını istiyoruz. Bu müsabakada bir sürpriz olabilir mi '' sorusu üzerine Türk Telekomspor'un antrenörü Ali Burgul, kendilerinin de sürpriz yapmayı hedeflediklerini söyledi. 
     Konya'dan Türkiye Kupası'nı alarak dönmeyi istediklerini vurgulayan Burgul, şunları kaydetti 
     ''Konya'ya Mevlana Müzesi'ni gezip, etli ekmek yiyip Ankara'ya dönmek için gelmedik. Tabii ki kazanmak istiyoruz. Efes Pilsen iyi bir takım ve biz iyi oynayıp finale yükselmeyi hedefliyoruz. Tüm amacımız budur. Oyuncularımız da buna inanıyor. Sürpriz için bize destek verin.'' Efes Pilsen'in kaptanı Ömer Onan da, Türk Telekomspor'un kendisini güçsüz göstererek seyirci çekmeye çalıştığına ileri sürerek, ''Bu maçların favorisi olmaz. Siz gelin yine bizi destekleyin'' dedi. 
     Ülkerspor Antrenörü Ergin Ataman ise ilk gün beklenen sonuçların alınmasını kendilerinin de istediğini söyledi. 
     Efes Pilsen'i yenip Türkiye Kupası'nı almak istediklerini ifade eden Ataman, bunun da Konyalı basketbolseverlerin desteğiyle olacağını kaydetti. 
     Kendinden oldukça emin görünen Efes Pilsen Antrenörü Oktay Mahmudi ise, ''Ben desteğe çağırmıyorum. Bizim yanımızda olacağınızı ve bizi destekleyeceğinizi zaten biliyorum'' diye konuştu. 
     
     KUTLUAY ''FENERBAHÇE'Yİ TUTUYORUM'' 
     Öğrencilerin adeta soru yağmuruna tuttuğu milli basketbolcu İbrahim Kutluay ise kendisine yöneltilen, ''Basketbolu Fenerbahçe'de bırakmayı düşünüyor musunuz '' sorusu üzerine basketbola Fenerbahçe'de başladığını ve Fenerbahçe'yi tuttuğunu söyledi. 
     Ancak şimdi Ülkerspor'un başarısı için ter döktüğünü vurgulayan Kutluay, ''Fenerbahçe'den kulüpte basketbola bakış açısı değiştiği için ayrıldım. Futbol daha ön planda tutulmaya başlandı. Fenerbahçe'yi seviyorum. Basketbolu Fenerbahçe'de bırakmayı isterim'' diye konuştu. 
     Yunanistan'daki yaşamı hakkında sorulan bir soruyu ise Kutluay, ''Yunanistan'da 3 yıl oynadım. Hiçbir zorlukla karşılaşmadım. Hep destek aldım. Bu da benim performansımı artırdı. Oradaki sporcular da Türkiye'ye çok sıcak bakıyorlar. Sorunların politik olduğuna inanıyorlar'' dedi. 
     Kutluay, yarı finalde karşılaşacakları Galatasaray'ı yenerek bir finale çıkmayı ve daha sonra finalden başarıyla ayrılmayı düşündüklerini belirterek, önce Türkiye Kupası'nı almayı ardında da ligde şampiyon olmayı istediklerini kaydetti. 
     Programın sonunda Şemsettin Baş, İbrahim Kutluay ve Ömer Onan öğrencilerin yoğun ilgisiyle karşılaştı. Oyuncular çok sayıda öğrenciyle hatıra fotoğrafı çektirdi. 
     
</TEXT>
</DOC>
