<DOC>
<DOCNO> 216596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur24.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı, Ankara'da Türkiye'ye desteğini vurgulayacak 
</HEADLINE>
<TEXT>

     Almanya Başbakanı Gerhard Schröder, Başbakan Tayyip Erdoğan'ın davetlisi olarak pazar gecesi Türkiye'ye gelecek. 
     Türkiye'ye 11 yıl aradan sonra gelen ilk Alman başbakanı olacak olan Schröder, Türk yetkilileriyle temaslarında, ülkesinin Türkiye'nin AB üyeliğine desteğini vurgulayacak ve Ankara'nın Kıbrıs sürecinde gösterdiği çabaları takdir edecek. 
     Alman diplomatik kaynaklarından edinilen bilgiye göre, Ankara'ya kalabalık bir heyetle gelecek olan Alman Başbakanı, hükümetin reform siyasetine desteğini ortaya koyacak ve bunların güçlendirilerek uygulamaya da yansıtılmasının önemini vurgulayacak. 
     Schröder, Kıbrıs konusunda da Başbakan Recep Tayyip Erdoğan'ın müzakerelere olan ''yapıcı katkısından'' duyduğu memnuniyeti dile getirecek ve ''Yeni bir pencere açıldı, Türk tarafının çabaları cesaretlendirilmeli'' mesajları verecek. 
     Kıbrıs'ta sağlanacak başarının, Türkiye'nin AB sürecine de olumlu etkileri olacağını kaydedecek olan Schröder, Ankara'nın, özellikle yasalarında yaptığı değişikliklerle, AB üyeliği yolunda önemli gelişmeler kat ettiğini belirtecek. 
     Schröder, AB Komisyonu'dan olumlu karar çıkmaması için hiçbir neden bulunmadığını da dile getirecek ve Türkiye'nin, diğer adaylarla farklı muameleye tabi tutulmayacağının altını çizecek. 
     Almanya'nın Türkiye'yi AB içinde görmek istediğini de vurgulayacak olan Schröder, Türkiye'nin AB'ye üyeliğinin Ortadoğu'da modernizasyonu teşvik edeceği, İslam ve Hıristiyan dünyası arasındaki kültürel boşluğun kapanmasına katkı sağlayacağı düşüncesini de dile getirecek. 
     Alman diplomatik kaynakları, Türkiye'nin AB kriterlerini yerine getirme konusunda ''iyi yolda'' olduğunu belirterek, Türkiye'nin müzakere tarihi alması konusunda iyimser bir tavır sergiliyor. 
     Ankara'ya müzakere tarihi verileceğine yönelik inançlarını dile getiren Alman kaynakları, bununla birlikte her şeyin AB Komisyonu'nun raporuna bağlı olduğunu, bu raporun olumlu olması halinde, Ankara'ya tarih verileceğinden hiçbir şüphe duymadıklarını ifade ediyor. 
     Kaynaklar, Türkiye'nin Kıbrıs sorununda 1 Mayıs'a kadar çözüm bulma arzusunu memnuniyetle karşılıyor ve Ankara'nın şu ana kadar bu süreçte yapılabilecek her şeyi yaptığını düşünüyor. 
     Çözüm bulunması konusunda iyimser tavır sergileyen kaynaklar, ayrıca Kıbrıs'ta iki tarafın da kabul ettiği bir anlaşma sağlanması halinde, bunun AB müktesebatına uyumu ve AİHM'ye yapılabilecek muhtemel başvurular konularında sorun çıkmayacağına inanıyor. 
     
     SCHRÖDER'İN ZİYARET PROGRAMI 
     Ankara'ya pazar gecesi saat 22.00'de gelecek olan Schröder, resmi temaslarına pazartesi günü başlayacak. Schröder, sabah Anıtkabir'i ziyaret ettikten sonra Başbakan Erdoğan ve Cumhurbaşkanı Ahmet Necdet Sezer ile bir araya gelecek, Başbakan Erdoğan'ın Devlet Konukevi'nde onuruna vereceği öğle yemeğine katılacak. 
     Aynı gün CHP Genel Başkanı Deniz Baykal ile de görüşecek olan Schröder, bu görüşmenin ardından İstanbul'a hareket edecek. Alman Başbakanı, İstanbul'da Türk-Alman Ekonomik Forumu ile Türk ve Alman firmaları arasında imzalanacak anlaşma törenine katılacak. Schröder, akşam da Alman Ticaret Odası'nca, TOBB, TÜSİAD ve Friedrich Ebert Vakfı'nın katılımıyla düzenlenecek akşam yemeğine katılacak. 
     Alman Başbakanı Schröder, Salı günü Başbakan Erdoğan'la birlikte İskenderun Sugözü'ne geçerek Almanya'nın Türkiye'deki en büyük yatırımını oluşturan Sugözü Enerji Santrali'nin açılış törenine katılacak ve ardından Türkiye'den ayrılacak. 
     Schröder'in Türkiye ziyareti sırasında, ikili ilişkilerin yanı sıra Türkiye'nin AB üyeliği, Kıbrıs, Irak, Ortadoğu, NATO'nun İstanbul zirvesi, Afganistan ve diğer bazı bölgesel ve uluslararası konuların ele alınması bekleniyor. 
     Bu arada Almanya Başbakanı Gerhard Schröder Türkiye'ye, Alman Ekonomi ve Çalışma Bakanlığı Müsteşarı Gerd Andres, Alman hükümet sözcüsü Bela Anda, Almanya Dışişleri Bakanlığı Müsteşarı Klaus Scharioth, Birlik 90 Yeşiller Partisi milletvekili Ekin Deligöz, SPD milletvekili Lale Akgün, SPD'nin AP Parlamentosu milletvekili adayı Türk işadamı Vural Öger, Kemal Şahin ve Alman işadamlarının da yer aldığı kalabalık bir heyetle gelecek. 
     Ziyaret, Türkiye'ye 11 yıl aradan sonra ilk kez bir Alman başbakanının gelecek olması açısından önem taşıyor. Türkiye'yi en son ziyaret eden Alman başbakanı, 1993 yılında Helmut Kohl olmuştu. 
     
</TEXT>
</DOC>
