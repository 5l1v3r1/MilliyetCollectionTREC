<DOC>
<DOCNO> 210869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/soneko12.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan, IMF Birinci Başkan Yardımcısı Krueger ile görüştü 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF Birinci Başkan Yardımcısı Anne Krueger ile görüştü. 
     Yaklaşık yarım saat süren görüşme teklifinin Anne Krueger'den geldiği öğrenildi. 
     Babacan görüşme ile ilgili olarak yaptığı açıklamada, uluslararası toplantılara katılan IMF'nin üst düzey yetkililerinin genellikle kendileri ile görüştüğünü belirterek, Anne Krueger ile en son Meksika'da yapılan G-20 zirvesi sırasında görüştüğünü hatırlattı. 
     Görüşmede Türkiye ekonomisinde yaşanan gelişmeler ve izlenen ekonomik program hakkında bilgi verdiğini söyleyen Babacan, basın mensuplarının sorusu üzerine, IMF Türkiye Masası Şefi Rıza Moghadam'ın hazırladığı raporu Anne Krueger'in görmediğini kaydetti. 
     Babacan, gelecek hafta ABD'ye yapılacak ziyaret sırasında Anne Krueger ve IMF Başkanı Horst Köhler ve Rıza Moghadam'ın katılacağı dörtlü bir toplantı gerçekleştirilerek, Türkiye'nin ekonomik politikasını değerlendireceklerini söyledi. 
     Bakan Babacan, Anne Krueger ile yaptığı görüşmenin olumlu geçtiğini sözlerine ekledi. 
     
</TEXT>
</DOC>
