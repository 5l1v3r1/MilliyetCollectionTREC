<DOC>
<DOCNO> 223831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo31.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Konya'ya 4 eksikle gitti 
</HEADLINE>
<TEXT>

     Adanaspor, Konyaspor deplasmanına, 4 oyuncudan yoksun gitti. 
     Adanaspor Teknik Sorumlusu Ahmet Ziya Yüce, karşılaşmaya rakiplerine oranla daha rahat çıkacaklarını belirterek, ''Kaybedecek birşeyimiz yok. Tüm gücümüzle puan almaya çalışacağız'' dedi. 
     Konyaspor karşılaşmasının kazanılması durumunda ligde kalma umutlarının yeşereceğini belirten Yüce, şunları söyledi 
     ''Konyaspor iyi bir takım. Maçın zor geçeceğini biliyoruz. Rakibimiz de sahasında kazanarak üst sıralara tırmanmayı hedefliyor. Deplasmandan alacağımız puanla ligde kalma şansımızı sürdüreceğiz. Takımda 4 önemli oyuncumuzun eksikliğini hissedeceğiz. Bu durum oyun sistemimizi olumsuz etkileyecek.'' İlker ve İbrahim'in kart cezalısı, Güngör'ün sakat ve Gürhan'ın da milli takımda olduğunu belirten Yüce, ''Serkan, milli takımdan döndü. Umut Salgınoğlu'nu da kadroya aldık. Eksiklerimize karşın bu maçtan umutluyum'' dedi. 
     
</TEXT>
</DOC>
