<DOC>
<DOCNO> 226895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy07.html </URL>
<DATE> 2004/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Milli Savunma Bakanlığı "Mayın tarlalarının kayıtları mevcuttur" 
</HEADLINE>
<TEXT>

     Milli Savunma Bakanlığı Genel Sekreterliği, Suriye sınırındaki mayın tarlalarının haritalarının kaybolduğu iddialarının ''gerçeği yansıtmadığını'' belirterek, mayın tarlalarının kayıtlarının mevcut olduğunu bildirdi. 
     Milli Savunma Bakanlığı Genel Sekreterliği'nden konuya ilişkin yapılan açıklamada, bazı basın-yayın organlarında, Suriye sınırındaki mayın tarlalarının haritalarının kaybolduğuna dair haberler yer aldığı anımsatıldı. 
     Suriye sınırındaki mayın tarlalarının 1956-1959 yılları arasında oluşturulduğu ve kayıtlarının bulunduğu belirtilen açıklamada, şöyle denildi 
     ''Sayın Bakan'ın, 'mayın tarlalarının döşenme zamanından bugüne kadar uzun süre geçmesi nedeniyle, döşeli mayınların bir kısmının, bu süre içerisinde rüzgar erozyonu, yangın, hayvan sürülerinin mayın tarlasına girmesi veya zaman içerisinde kaçakçılık maksadıyla yapılan yasadışı hudut geçişleri gibi etkenlere maruz kalması nedeniyle patlamış veya yerinin değişmiş olabileceği göz önünde bulundurularak, mayın temizleme çalışmalarına makine kullanılarak başlanacağı' şeklindeki ifadelerinin, basın tarafından, 'mayın tarlalarının haritaları kayboldu' şeklinde yanlış değerlendirildiği görülmüştür. 
     Söz konusu haritalar mevcut olup, Harita Genel Komutanlığı'nca sayısal hale getirilerek, bilgisayar ortamına aktarılması çalışmaları da sürmektedir. 
     Makine kullanılarak temizleme faaliyetini icra edecek birlik tarafından, temizleme faaliyetinin her aşamasında söz konusu kayıtlar mayın tarlası haritaları kullanılacaktır.'' 
     
</TEXT>
</DOC>
