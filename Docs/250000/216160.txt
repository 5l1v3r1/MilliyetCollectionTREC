<DOC>
<DOCNO> 216160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/yasam/yas07.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
4 yıl zulme 500 milyon kefalet 
</HEADLINE>
<TEXT>

   13 yaşında kaçırılıp 4 yıl tecavüze uğradığını iddia eden genç kız, mahkemede sanıkları görünce bayıldı. Sanıklar kefaletle serbest kaldı 
      
   Konya'da, daha 13 yaşındayken mahallesinden kaçırılan ve tam 4 yıl boyunca tecavüze uğradığını öne süren A.A.'nın 17 açtığı dava başladı. Konya 4. Asliye Ceza Mahkemesi'ndeki duruşmaya tutuklu sanıklar Murat Saraç ve Sevcan Bayram'la, tecavüze uğradığı öne sürülen A.A. katıldı. 
   Müdahil avukatı Hakkı Ünal, A.A'nın 18 yaşından küçük olduğunu belirterek, psikolojisinin bozulmaması için, sanıklarla yüz yüze gelmeden ifadesinin alınmasını istedi. 
   Ancak mahkeme bu talebi reddedince, Saraç ve Bayram salona alındı. Sanıkları görür görmez fenalaşan A.A., ilk yardım ekiplerinin müdahalesine rağmen salondan çıkarılırken kendinden geçerek bayıldı. 
   Mahkeme, Saraç ve Bayram'ın 500'er milyon lira kefaletle tutuksuz yargılanmak üzere serbest bırakılmasına karar verdi. Müdahil Avukat Ünal, duruşma sonrası, "A.A. 4 yıl boyunca 23 kişinin tecavüzüne uğradı. 2'si yakalandı ancak şimdi serbest bırakıldı. Bayram ve Saraç'la birlikte diğer 21 kişinin de hak ettiği cezayı alacaklarına inanıyorum" dedi. 
   A.A.'nın çok sayıda kişiye zorla satıldığı iddia ediliyor. 
   
   
</TEXT>
</DOC>
