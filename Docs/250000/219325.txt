<DOC>
<DOCNO> 219325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur37.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreci profesör, "SEFARAD" hakkında suç duyurusu... 
</HEADLINE>
<TEXT>

     Kamuoyunda ''Çevreci Profesör'' olarak tanınan İTÜ Maden Fakültesi öğretim üyesi Prof. Dr. Orhan Kural, bir kliplerinde sigarayı özendirici görüntülere yer verildiği iddiasıyla ''Sefarad'' müzik grubu hakkında suç duyurusunda bulundu. 
     Prof. Dr. Kural'ın avukatı aracılığıyla Şişli Cumhuriyet Savcılığı'na verdiği suç duyurusu dilekçesinde, sigara firmaları tarafından uygulanan politikalar nedeniyle Türkiye'nin dünyada Endonezya'dan sonra en büyük sigara tüketicisi olduğu anlatıldı. 
     Sigara firmalarının gizli reklamlarla gençlere ulaştığı, bunun son örneğinin de Sefarad grubu olduğu öne sürülen dilekçede, grup elemanlarının ''Ne fark eder'' adlı şarkıya çekilen klipte sigarayla görüntülendiği kaydedildi. 
     Dilekçede, ekranda yayınlanan sigara görüntülerinin, çok sayıda kişinin aynı anda sigara içmesine neden olduğunun bilimsel olarak ve anket çalışmalarında tespit edildiği belirtildi. 
     Kliple sigara reklamı yapıldığı ve insanların sigara içmeye özendirildiği öne sürülen dilekçede, gerekli yasal işlemin yapılması istendi. 
     
</TEXT>
</DOC>
