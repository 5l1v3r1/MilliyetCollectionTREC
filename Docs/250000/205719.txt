<DOC>
<DOCNO> 205719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun24.html </URL>
<DATE> 2004/12/31/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Felaket bölgesine yardımlar artıyor 
</HEADLINE>
<TEXT>

     Asya Kalkınma Bankası ADB , tsunamiden etkilenen Endonezya, Sri Lanka ve Maldivlere 325 milyon dolarlık acil kredi açtığını bildirdi. 
     Manila'daki banka, 175 milyon doların bu ülkelerde halen yürürlükte olan projelerden aktarılabileceğini, 150 milyon doların da düşük faizli kredi şeklinde açılabileceğini belirtti. 
     Bankadan yapılan açıklamada, 325 milyonun sadece bir başlangıç olduğu, yardım ve yeniden inşa projeleri söz konusu olduğunda, ''önemli ölçüde artırılmış'' kaynakların tahsis edileceği kaydedildi. 
     
     BESLANLILAR'DAN 35 BİN DOLAR 
     Kuzey Osetya'da eylül ayında terörist baskın olayına sahne olan Beslan sakinlerinin Güney Asya'daki deprem ve tsunaminin ardından felaketzedelere 35 bin 700 dolar yardım parası topladığı bildirildi. 
     İnterfaks ajansı, Beslan Belediye Konseyi'nin toplanan paranın kendilerine bir banka numarası verildiği anda transfer edileceğini açıkladığını duyurdu. 
     
     İNGİLTERE'DE 3 GÜNDE 32 MİLYON STERLİN 
     Bu arada, İngiliz vatandaşlarının Güney Asya'daki felaketzedeler için topladığı paranın 3 gün içinde 32 milyon sterline ulaştığı bildirildi. 
     Felaket durumları için kurulan acil durumlar komitesinin sözcüsü Ben Miller, toplanan paranın dün akşam televizyon programlarındaki çağrılar sayesinde artış gösterdiğini söyledi. 
     Avustralya hükümeti de daha önceden felaketzedelere verileceği açıklanan yardım miktarının iki katına çıkarılmasına karar verildiğini duyurdu. 
     Hükümet açıklamasında, yapılmasına karar verilen yardımın miktarının 60 milyon Avustralya Doları yaklaşık 47 milyon dolar olduğu belirtildi. 
     
</TEXT>
</DOC>
