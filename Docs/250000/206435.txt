<DOC>
<DOCNO> 206435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sontur33.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan Belediyecilik bizim işimiz 
</HEADLINE>
<TEXT>

     Başbakan Recep Tayyip Erdoğan, AK Parti'nin gerilim politikaları üzerine siyaset yapmayı isteyen bir parti olmadığını belirterek, ''Bireysel hataları, bireysel yanlışları AK Parti'ye fatura etmeye de kimsenin hakkı yoktur, gücü de yetmez'' dedi. 
     Başbakan Erdoğan, partisine katılımlar nedeniyle İstinye'deki İbrahim Cevahir Sosyal Tesisleri'nde düzenlenen törende yaptığı konuşmada, AK Parti'nin ilk defa yerel seçimlere gireceğini belirtti. Erdoğan, 3 Kasım'da milletin bazı çıkar çevrelerini siyasetten tasfiye ettiğini, bu yerel seçimlerde de kalanları tasfiye ederek yerel yönetimleri ''Ak Siyaset''e teslim edeceğini söyledi. 
     ''Belediyecilik bizim işimiz. Biz bunu İstanbul'da yaşadık ve yaşattık'' diye konuşan Erdoğan, 32 ilçe ve 42 beldesiyle İstanbul'da yerel yönetimlerde iktidara geleceklerini kaydetti. 
     Erdoğan, artık İstanbul'un gecekondu bölgeleriyle anılmaması gerektiğini, kentte ciddi bir fiziki değişim gerçekleştireceklerini ve gecekondu dönüşüm projeleriyle İstanbul'u çağdaş görünüme kavuşturacaklarını anlattı. 
     
     ''FUTBOL TAKIMI TUTMAK'' 
     Bugün değişik siyasi partilerden partilerine çok sayıda kişinin katıldığına işaret eden Başbakan Erdoğan, siyasetin futbol takımı tutmaktan farklı bir şey olduğunu, daha önce bir siyasi partide bulunan bir kişinin, yanlışları görerek başka bir siyasi partiye geçebileceğini ve bunun da yadırganmaması gerektiğini söyledi. 
     Erdoğan, ''Çünkü, siyaset futbol takımı tutmaya benzemez. Futbol takımı tuttuğunuz zaman, bu çocukluktan başlıyor, ölene kadar gidiyor. Futbol takımı tutanların takım değiştirdiğini görmedim. Biz de öyle. Zor şartlara rağmen halen devam ediyoruz'' diye konuştu. 
     Başbakan Erdoğan'ın bu sözleri, salonda gülüşmelere neden oldu. 
     Siyasi literatürle spor literatürünün farklı olduğunu, bu nedenle geçmişin yanlışları üzerinde direnmenin doğru olmadığını ifade eden Erdoğan, ''Gelin artık siyasetin doğru çatısı altında toplanalım'' dedi. 
     
     ''GERİLİM POLİTİKALARI'' 
     ''Ülkede gerilim politikalarından nemalanmak isteyen kesimlerin bulunduğunu'' belirten Başbakan Erdoğan, asla bunlara prim vermeyeceklerini belirterek, şunları söyledi 
     ''AK Parti, gerilim politikaları üzerine siyaset yapmayı isteyen bir parti değildir. Bireysel hataları, bireysel yanlışları AK Parti'ye fatura etmeye de kimsenin hakkı yoktur, gücü de yetmez. AK Parti ilkeleriyle ortadadır, yaptıklarıyla ortadadır, göreve geldiğinden bu yana, vatanını milletini gerek içerde, gerek dışarıda nasıl temsil ettiği de açık ve net ortadadır. Irak, Kıbrıs ve AB tavrımız açık ve net ortadadır. AK Partililer olarak her zaman dik duracağız ama hiçbir zaman dikleşmeyeceğiz. Politikamız budur. Bu onurlu duruş, aslında Türk Milleti'nin onurlu duruşudur. Buna sahip olmaya da hepimiz mecburuz.'' Başbakan Erdoğan, konuşmasını bitirip kürsüden inerken, bir İmarzede vatandaş elinde bazı evraklar sallayarak kendisine sitemde bulundu. 
     Bunun üzerine tekrar kürsüye dönen Erdoğan, ''Bu hesabı bize değil, sizi bu duruma düşürenlere sorun'' dedi. 
     Başbakan Erdoğan, törende Eski Mersin Büyükşehir Belediye Başkanı Halil Kuriş, Eski Beykoz Belediye Başkanı Ali Zengin, işadamı İbrahim Cevahir'in de aralarında bulunduğu 2 bin 850 kişiyi temsilen bazı katılımcılara parti rozeti taktı. 
     Öte yandan, salondaki izdihamdan yararlanarak vatandaşların telefon ve cüzdanlarını çaldığı bildirilen 3 yankesici, güvenlik güçleri tarafından yakalandı. 
     
</TEXT>
</DOC>
