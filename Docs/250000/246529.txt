<DOC>
<DOCNO> 246529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy11.html </URL>
<DATE> 2004/06/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Gül "Baykal'ın anadilde yayın konusundaki eleştirileri kıskançlıktan" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, anadilde yayın konusunda CHP lideri Deniz Baykal'ın eleştirilerini çelişkili gördüğünü belirterek, ''yapılan şeyleri küçültmeye kimsenin hakkı olmadığını'' söyledi. 
     Gül, Arnavutluk Dışişleri Bakanı Kastriot İslami ile görüşmesinden sonra düzenlenen ortak basın toplantısında, Baykal'ın anadilde yayın konusunda iktidara yönelttiği eleştirilere ilişkin soruları yanıtladı. 
     Bu eleştirileri çelişkili gördüğünü ifade eden Gül, hükümetin bu konuda samimi olduğunu kaydederek, ''Baykal'ın başka önerisi varsa onu söylesin görelim'' dedi. 
     ''Biz AB süreci içerisinde çıkarılan kanunları hep beraber, iktidar-muhalefet çıkartıyoruz, ama bu kanunlar çıkarken mecliste yapılan konuşmalara bakarsanız çelişkileri görürsünüz'' diye konuşan Gül, ''şimdiye kadarki iktidarların bu yolda aldıkları mesafenin bilindiğini, o açıdan yapılan şeyleri küçültmeye kimsenin hakkı olmadığını'' kaydetti. 
     Gül, ''Ama önerileri varsa bunları da açıkça söylesinler değerlendiririz'' dedi. 
     Bakan Gül, TRT'deki yayınları herkesin dinlemesinin şart olmadığını dile getirerek, ''Bunları isteyen dinler isteyen dinlemez'' ifadesini kullandı. 
     Özel televizyonların da bu tür yayın yapabileceğini, ancak her şeyin bir kuralının olduğunu belirten Gül, ''Yapılan şeyleri küçültmeye, etkisiz hale getirmeye kimsenin hakkı yoktur, bu biraz kıskançlıktan geliyor'' diye konuştu. 
     Dışişleri Bakanı Gül, ''Türkiye ne yaptığını gayet iyi biliyor. Kendi halkımıza güvenimiz tamdır. Türkiye'de büyük reformlar yapıldı, atılan adımların önemi büyüktür'' dedi. 
     
</TEXT>
</DOC>
