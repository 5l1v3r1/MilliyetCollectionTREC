<DOC>
<DOCNO> 222422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun45.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zapatero önceliğini açıkladı Terörizmle mücadele 
</HEADLINE>
<TEXT>

     İspanya'da dün yapılan genel seçimlerin galibi İspanyol Sosyalist İşçi Partisi'nin PSOE lideri Jose Luis Rodriguez Zapatero, hükümetinin öncelikli konusunun her türlü terörizmle mücadele olduğunu bildirdi. 
     Zapatero, parti genel merkezinde düzenlediği basın toplantısında, ''Önceliğimiz terörizmle mücadele olacak. Tüm siyasi partileri, güvenlik kuvvetlerine tam güven vermek, terörle mücadeleyi kuvvetlendirmek ve ülkemizin güvenliğini pekiştirmek için aynı yolda birleştirmeye çalışacağız'' dedi. 
     Halkın güvenliği için Avrupa'nın tek ses olması gerektiğini kaydeden Zapatero, ''AB'de güvenlik konusunda ve özellikle terörizmle mücadelede İspanya büyük işbirliğinde bulunmuştur. Biz bu işbirliğini siyasetçiler, gizli servisler, adli kurumlar ve güvenlik kuvvetleri arasında daha ileriye götürmek istiyoruz. Birlik içinde ve güçlü bir Avrupa, dünyanın istikrarı için güvence olacaktır'' diye konuştu. 
     Zapatero, terörizme karşı kurulan ittifaklarda asla tektaraflı karar alınmaması gerektiğini söyledi. 
     PSOE lideri, ''İlk günden itibaren karar alabilecek kapasiteye sahip, etkili, güven veren, diyalog içinde olan ve hoşgörülü bir yönetim'' oluşturmak, diğer öncelikleri olduğunu belirtti. 
     ''11 Mart'taki saldırılar seçimlerin sonucu etkiledi mi '' sorusuna Zapatero, ''Vatandaşa oy kullandığı zaman saygı göstermek gerek. Bir seçim varsa ona saygı gösterilmeli. Terör acı, dayanışma ve ders oldu. Özellikle İspanya tarihinde olmadığı kadar yüzde 77 gibi bir oranla oy kullanılıyorsa. İspanya'da değişiklik kazandı. Halk değişim için oy kullandı'' yanıtını verdi. 
     PSOE'ye oy veren yaklaşık 11 milyon İspanyol'a teşekkür eden Zapatero, şunları söyledi 
     ''Tüm İspanyollar için bir hükümet kuracağız. Eleştirilere kulak vereceğiz. Karar vermeden önce, dinleyeceğiz. Bu seçimleri kazanmamızın bizim için bir özel anlamı daha var. O da bu yıl partimizin 125. yılını kutlayacak olması. Destek, güven, işbirliği ve sürekli çalışan partililere çok teşekkürler. Seçimlerin analizine girmeyeceğim, ama PSOE'nin İspanya'nın tüm bölgelerinde 1. ya da 2. parti olarak çıkması ülkemiz için bir istikrarın işaretidir.'' 
     
     IRAK'TAKİ İSPANYOL ASKERLERİ ÇEKİLECEK 
     ''Irak'tan İspanyol askerlerinin çekileceği'' şeklindeki radyoda yayınlanan demecine açıklık getiren Zapatero, Irak savaşının haklılığının olmadığını, işgalin kötü sonuçlandığını belirtti. 
     Zapatero, Irak'ta BM'nin alacağı bir kararla değişiklik olmazsa, 30 Haziran'da askerlerini Irak'tan çekeceklerini bildirdi. 
     İspanya'nın göç politikasını düzeltmesi gerektiğini de belirten Zapatero, iletişim ve işbirliğini artırmak için ülkedeki tüm özerk yönetim başkanlarını biraraya getirecek bir toplantı düzenleneceğini, İspanya'nın dış politikasında önceliğin Avrupa, Latin Amerika ve Akdeniz olduğunu söyledi. 
     
</TEXT>
</DOC>
