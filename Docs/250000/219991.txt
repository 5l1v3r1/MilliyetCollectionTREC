<DOC>
<DOCNO> 219991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun19.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası AF Örgütü "Kadına şiddet dehşet verici oranda arttı" 
</HEADLINE>
<TEXT>

     Uluslararası Af Örgütü, kadına yönelik şiddetin yaşamın her alanında dehşet verici oranda arttığını açıkladı. 
     Örgütün raporunda, şiddetin kadını sokakta, yatak odasında ve hatta savaş alanlarında bulduğu ve kadınların şiddete acımasız bir şiddete hedef oldukları belirtildi. 
     Dünyada her üç kadından birine tekabül eden bir milyara yakın kadının dövüldüğü, seks yapmaya zorlandığı veya taciz ve şiddetin bir başka şeklini yaşamak zorunda bırakıldığı belirtilen raporda, bu şiddeti yaratanların da genellikle kadının yakınındaki erkekler ya da aile bireyleri olduğu kaydedildi. 
     Raporda, Zambiya'da her hafta 5 kadının eşi, sevgilisi ya da aile bireyleri tarafından öldürüldüğü, dünya genelinde her beş kadından birinin yaşamında tecavüze uğradığı ya da sekse zorlandığı vurgulandı. Tecavüzün bir savaş silahı haline bile getirildiğine dikkat çekilen raporda, ''Savaşların da kadınları çökerten ve onları çaresizliğe iten bir etkisi var. Bu bazen savaşın gerçek dehşetini bile geride bırakabilecek kadar acımasızlaşabiliyor'' denildi. 
     Her yıl yaşları 5 ile 15 arasında değişen 2 milyona yakın kız çocuğunun fahişeliğe zonlandığı ve kadınların fuhuşa zorlanmasıyla ortaya çıkan ticaretin boyutunun yılda 7 milyar dolara kadar yükseldiği kaydedilen raporda, dünyanın en ileri ülkesi sayılan ABD'de bile her 15 saniyede bir kadının eşi ya da sevgilisi tarafından dövüldüğü, her 90 saniyede bir kadının tecavüze uğradığı bildirildi. 
     Fransa'da her yıl 2500 kadının tecavüze uğradığına da işaret edilen raporda, dünyada tecavüze uğrayan kadınların büyük bölümünün de ailelerinin ''namuslarını temizleme'' kaygıları yüzünden kendi yakınları tarafından öldürüldükleri ifade edildi. 
     Uluslararası Af Örgütü Genel Sekreteri Irene Khan, kadına yönelik şiddet karşıtı yeni bir kampanya başlattıklarını açıklarken, ''Bu, sadece başkalarına değil, size, sizin en yakınınızdaki kadınlara yönelebilen bir şiddet ve biz hepimiz buna karşı ayağa kalkıp hayır demezsek, bu hep olacak, asla bitmeyecek'' dedi. 
     Afrika'da AIDS hastalığına yakalananların yüzde 60'ının kadın olmasının anlamlı olduğuna dikkati çeken Khan, bazı Afrika ülkelerinde bir bakireye tecavüz etmenin hastalığı iyileştireceğine dair yanlış bir inanış bulunmasının bu yayılmada etkili olduğunu bildirdi. Khan, bütün dünyada 135 milyon kadının sünnet edildiğini ve bu sayının her yıl iki milyon arttığını belirtti. 
     
</TEXT>
</DOC>
