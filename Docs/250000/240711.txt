<DOC>
<DOCNO> 240711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonsiy06.html </URL>
<DATE> 2004/05/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
CHP'den Unakıtan'a istifa çağrısı... 
</HEADLINE>
<TEXT>

     CHP Grup Başkanvekili Kemal Anadol, Yargıtay'ın yeniden yargılanması kararı verdiği Maliye Bakanı Kemal Unakıtan'ı istifaya çağırdı. 
     Anadol, Parlamento'da düzenlediği basın toplantısında, ''Vergi Affı'' yasasının görüşmeleri sırasında Maliye Bakanı Unakıtan'ın ''Ben bundan yararlanmıyorum'' dediğini, sonra avukatları aracılığıyla mahkemeye başka bir ifade verdiğini söyledi. Anadol, ''Bütçe Komisyonu önünde başka, mahkemede başka yalan söylüyor. Çifte yalanla karşı karşıyayız'' dedi. 
     Yargıtay'ın geçtiğimiz günlerde aralarında Unakıtan'ın bulunduğu Al Baraka Türk yöneticileri hakkında ''Sahtecilik'' suçundan hüküm verilmesini kararlaştığını kaydeden Anadol, şunları söyledi 
     ''Yargıtay'ın kararıyla dokunulmazlığının kaldırılması ya da tekrar milletvekili seçilmemesi durumunda Unakıtan, evrakta sahtecilikten hakim karşısına çıkacak. Herhalde yargıya onun için şaşı bakıyorlar. 
     Kemal Unakıtan şimdi ne yapacak Bu dosyanın dönem sonuna bırakılmasını mı isteyecek, yoksa yargının önüne çıkmayı göze mi alacak Böyle bir Maliye Bakanı Türkiye Cumhuriyeti tarihinde görülmemiştir. Bütün vurdumduymazlığına rağmen birkaç kez istifaya davet ettiğimiz Unakıtan kaçmaktan bıkmadı, biz de kovalamaktan bıkmıyoruz. Tekrar istifaya davet ediyoruz.'' Anadol, TBMM gündeminde bulunan tüm dokunulmazlık dosyaları hakkında milletvekillerinin yargı önüne çıkmasını sağlayacak yönde karar alınmasını beklediklerini de bildirdi. 
     
</TEXT>
</DOC>
