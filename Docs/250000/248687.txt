<DOC>
<DOCNO> 248687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko09.html </URL>
<DATE> 2004/06/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Memurla toplu görüşme Eylül’e kaldı 
</HEADLINE>
<TEXT>

     Hükümetle toplu görüşme yapmaya yetkili memur sendikaları, üyelik aidat kesintileriyle sendikaların bildirimlerinin karşılaştırılması sonucunda belirlenecek. Bu nedenle memurların toplu görüşme tarihleri de bu yıl için değiştiriliyor. Önceki yıllarda 15 Ağustos’ta başlayan toplu görüşmeler bu yıl 15 Eylül’de başlayacak. Kamu Görevlileri Sendikaları Yasası, Sosyal Sigortalar Yasası ve Sosyal Sigortalar Kurumu Yasasında değişiklik yapılması hakkındaki yasa tasarısı TBMM’ye sunuldu. Her hizmet kolunda en çok üyeye sahip sendika ile bunların bağlı oldukları konfederasyonlar hükümetle yapılan toplu görüşmelere katılabilecek. 
     Yetkili sendikaların belirlenmesinde öncelikle kurumlarda bir tespit yapılacak. İşveren vekili ile tahakkuk yetkilisi ve kurumun hizmet kolunda faaliyette bulunan sendikalardan birer temsilcinin katıldığı bir toplantı her yıl 15 Mayıs tarihinden sonra 5 işgünü içinde yapılacak. Kurumda çalışan kamu görevlilerinin 15 Mayıs tarihi itibariyle listesiyle üyelerinden aidat kesintisi yapılan sendikaların üyelerini gösterir liste toplantıya katılanlarca değerlendirilecek. 
     Toplam kamu görevlisi sayısı ile sendika üyesi kamu görevlilerinin sendikalara göre toplam sayılarını belirten bir tutanak taraflarca imzalanarak Çalışma Bakanlığı’na gönderilecek. Çalışma Bakanlığı da kurumlarda çalışan toplam kamu görevlisi sayısıyla sendikalar itibariyle üyelik kesintisi yapılan üye sayılarını dikkate alarak her yıl 15 Mayıs tarihi itibariyle hizmet kolarındaki bütün kamu görevlileri sayısı ile hizmet kolundaki sendikaların üye sayılarını tespit edecek. 
     Bakanlık, her hizmet kolundaki yetkili kamu görevlileri sendikalarıyla konfederasyonlarının toplam üye sayısını belirleyerek, her yıl temmuz ayının ilk haftasında Resmi Gazete’de yayımlayacak. 
     Ancak bu yıl, kurumlar tespitlerini 15 Temmuz’a kadar gerçekleştirerek, 30 Temmuz’a kadar Çalışma Bakanlığı’na gönderecek. Bakanlık da tespitlerini 30 Ağustos’a kadar yayımlayacak. Buna bağlı olarak Ağustos ayının 15’inci günü başlaması gereken toplu görüşmeler Eylülün 15’inde başlayacak. 

     
</TEXT>
</DOC>
