<DOC>
<DOCNO> 220704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun33.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş 'Bir kısım basın beni küçük düşürmek istiyor' 
</HEADLINE>
<TEXT>

     KKTC Cumhurbaşkanı Rauf Denktaş, Türk tarafının olmazsa olmazlarının başında yer alan derogasyonlar konusunda Avrupa Birliği'nden AB şimdiye kadar tatmin edici bir yanıt alamadıklarını bildirdi. 
     Cumhurbaşkanı Denktaş, Kıbrıs müzakereleri çerçevesinde bugün 11.'si yapılan görüşmeyle ilgili düzenlediği basın toplantısında, ''Annan planını yaşayabilir bir hale getirmek için yaptıkları değişiklik önerilerinin tümünü Rumların reddettiğini'' belirterek, ''Ve kendileri Annan planının değiştirmedik maddesini hemen hemen bırakmamışlardır'' dedi. 
     Rumların, derogasyonların AB'nin birinci sınıf yasası haline gelmesine karşı çıktığını kaydeden Denktaş, şöyle devam etti 
     ''Bu konuda AB'den aldığımız bilgiler de maalesef tatmin edici değildir. Bugüne kadar bize, 'Uyum sağlamaya çalışacağız' demişlerdi. Şimdi biz, 'Artık kati cevap isteriz, derogasyonları birinci sınıf yasa haline getirecek misiniz, getirmeyecek misiniz' dediğimiz de, 'bunun kalıcı ve devamlı olamayacağını, bazı konulara geçici bir süre için olabileceğini ve zorluklarını' söylemeye başladılar.'' AB Komisyonu'nun genişlemeden sorumlu üyesi Günter Verheugen'in Ankara'da olduğuna işaret eden Denktaş, ''Türk hükümeti de kendisiyle, bizim için hayati olan bu konuyu, olmazsa olamazlarımızın başında olan bu konuyu yüz yüze görüşecektir'' dedi. 
     Cumhurbaşkanı Denktaş, bugünkü görüşmenin esas konusunun güvenlik olduğunu belirterek, Rumların dün gece geç saatlerde, 40 sayfadan oluşan bir belge verdiğini, kendilerinin güvenlikle ilgili görüşlerini içeren belgeyi, sürecin başında sunduklarını kaydetti. 
     Denktaş, Rumların, 21 Nisan'da yapılacağı duyurulan referandumun, o tarihte Yunanistan'da darbenin yıldönümü olması nedeniyle Rum tarafında resmi tatil olduğunu, bu nedenle referandumun 20 Nisan'da yapılmasını talep ettiğini söyledi. 
     Rumların iki ortak yerine çoğunluk idaresini empoze etmeye çalıştığını kaydeden Denktaş, Rumların, KKTC'nin Türkiye ile yaptığı anlaşmaları da reddettiğini, kıyıları, havaalanlarını ve benzeri konuları ortak devlete devretmek istediğini belirtti. 
     Müzakerelerde belge verme işleminin yarın tamamlanmasının istendiğini açıklayan Denktaş, Türk tarafının belge verme işlemi daha önce tamamladığını bildirdi. 
     Denktaş, bir soru üzerine, Yunanistan'daki seçim sonuçlarının, Kıbrıs müzakerelerinde fazla bir şey değiştirmeyeceğinin görüldüğünü ifade etti. 
     Denktaş, Türkiye'de Kıbrıs konusunda büyük bir oyun oynandığını ve bu konuda basında maksatlı haberle çıktığını belirterek, ''Basının inanırlığı giderse o zaman demokrasinin de zaafiyeti meydana çıkar. Basın hakikaten çok acayip bir durumdadır. Onu görüyor ve üzülüyoruz'' dedi. 
     Cumhurbaşkanı Denktaş, düzenlediği basın toplantısında, bir gazetecinin, geçen hafta Ankara'ya yaptığı ziyarette, Türk hükümetinin kendisine eleştirilerde bulunduğu yönünde gazetelerde haberler çıktığını anımsatması üzerine şöyle konuştu 
     ''Tamamen yalan. Gayet samimi, gayet içten, gayet açık her şeyi karşılıklı konuştuk. Bir yalan daha gördüm, yemek verilecekmiş de, 'Uçağım gidiyor' diye ben yemeği reddetmişim. Bunlar hep yalan. Biz özel uçakla gittik, özel uçakla geldik, böyle şeyler olmamıştır. Bunlar maksatlı yapılmaktadır. Bir kısım basın beni küçük düşürmek için yapmaktadır. Bir kısım basın da Türk hükümetini bana karşı öfkelendirmek için yapmaktadır. Türkiye'nin içerisinde Kıbrıs konusunda büyük bir oyun oynanmaktadır. Bu oyuna dahil olanlar var, dahil olmayanlar var. 
     Basının inanırlığı giderse o zaman demokrasinin de zaafiyeti meydana çıkar. Basın hakikaten çok acayip bir durumdadır. Onu görüyor ve üzülüyoruz.'' Cumhurbaşkanı Denktaş, BM Genel Sekreteri Kıbrıs Özel Temsilcisi Alvaro de Soto'ya, Ankara ziyareti sırasında bir güvence verildiği yönünde basında haberler çıktığının anımsatılarak, bunun ''ne tür güvence olduğunun'' sorulması üzerine de, ''Haberlere bakmayınız siz'' dedi ve de Soto ile 6 saat konuşulduğunu ve her şeyin büyük bir açıklıkla söylendiğini kaydetti. 
     Denktaş, ''Olmazsa olmazlar konusunda da kendisine gereken her şey söylenmiştir. Onun için basına bakarak ahkam kesmemek lazım'' dedi. 
     Denktaş, birleşik Kıbrıs devletini oluşturacak Türk kurucu devletinin anayasa taslağı üzerindeki çalışmaların mecliste devam ettiğini belirterek, anayasa taslağının bir bakıma KKTC'nin şekil değiştirmesi anlamına geldiğini söyledi. 
     Denktaş, ''Bir devleti meydana getirmek, doğurmak ne kadar zorsa, o devleti bir çırpıda ortadan kaldırmak kolay değildir. Ve devleti kaldırmamak için, devletin şeklini biraz değiştirmek, ama onun getirdiği güvenceyi ve güvenliği korumak üzere yeni bir ortaklık oluşabilir'' dedi. 
     Cumhurbaşkanı Denktaş, düzenlediği basın toplantısında, bugünkü görüşmenin esas maddesinin güvenlik olduğunu belirterek, kendilerinin bu konudaki görüşlerini içeren kağıdı sürecin başında verdiklerini, Rum tarafının ise dün akşam geç saatlerde 40 sayfadan oluşan bir belge gönderdiğini belirtti. Denktaş, henüz üzerinde detaylı bir şekilde çalışmamalarına rağmen, konu hakkındaki ilk görüşlerini karşı tarafa duyurduklarını kaydetti. 
     Denktaş, ilk günden, ana hatlarıyla birkaç sayfaya sığan bütün önerilerini Rum tarafına verdiklerini, Rumların verdiği kağıtların ise 110 sayfayı bulduğunu bildirdi. İki tarafın statüsü ve eşitliği konusunda İsveç modelini önerdiklerini, kurulacak yeni ortaklığın Avrupa Birliği ile ilişkileri konusunda da iki ayrı dil üzerine bina edilmiş olan Belçika'yı model aldıklarını anlatan Denktaş, Rumların bunları reddettiğini belirtti. 
     Rumların iki kesimliliği iyice sulandırdığını, AB normları altında bütün Rumların eski yerlerine geri gitmesini gündemde tuttuğunu ifade eden Denktaş, ''Anlaşmada görülen geçici süreleri, 'İşler zamanında yürümedi' diye tamamen kısaltmak suretiyle bizim hakkımız olan ne varsa, bunları iyice müzakere etmeden, gözümüz kapalı kabul etmemizi gerektirecek bir yaklaşım içerisindedirler'' diye konuştu. 
     Rumların ortaklık yerine ve iki ortak arasında tam eşitlik yerine çoğunluk idaresini empoze etmek için ellerinden geleni yaptığına işaret eden Denktaş, ''Türkiye'nin, anlaşmayı görmeden, anlaşma ne olursa olsun garantileyeceğini şimdiden söylemesini istiyorlar'' dedi. Denktaş, Annan planında yapılmasını istedikleri tüm değişiklikleri Rumların reddettiğini bildirdi. 
     
     RUMLAR TÜRKİYELİLERİ İSTEMİYOR 

     Rumların verdiği belgede, ''yerleşik'' diye nitelenen Türkiye kökenli KKTC vatandaşlarının adaya yerleşmesinden Türkiye'nin sorumlu tutulduğunu ve bu nedenle Türkiye'nin ''uluslararası suç işlediği'' söylenecek kadar ileri gidildiğini anlatan Denktaş, şöyle devam etti 
     ''Güvenlik konusunda meğer 'yerleşik' dedikleri insanlardan korkuyorlarmış. Çünkü bunların çoğu askeri eğitim görmüş ve bunlar, dolayısıyla herhangi bir an askere çağrılabilirlermiş. Havadan bunlara silah vesaire atılırsa o zaman büyük bir tehlike arz ederlermiş. 
     Bunları söylüyorum, yaklaşımlarını göresiniz diye. Çünkü karşı taraf da bildiğiniz gibi, kendi basınlarında yazıyorlar, 80 bin Rum askerden tahliye edildikten sonra, yedek olarak herhangi bir an askere çağrılabilecek durumdadır. Ve bunlar milis olarak kullanılmakta, silahlarını evlerinde tutmaktadırlar. Ara sıra da bunların silahların çalındığını duyuyoruz.'' Denktaş, yarın, Rumların 40 sayfadan oluşan ve planının esas kısımlarını oldukça değiştiren belgesine cevap vereceklerini belirtti. 
     Görüşmelere gözlemci olarak katılan BM Genel Sekreteri Kıbrıs Özel Temsilcisi Alvaro de Soto'nun, kurucu devletlerin anayasasının 12 Mart'a kadar kendisine verilmesini istediğini belirten Denktaş, Başbakan Mehmet Ali Talat'ın, Meclis'te bu yönde bir çalışmanın devam ettiğini kaydettiğini söyledi. 
     
     ANAYASA TASLAĞI 

     Denktaş, bir soru üzerine, vakıf mallarının özel bir statüsü olduğunu ve bu özel statünün anayasada korunması gerektiğini ifade ederek, anayasa taslağı ellerine geldiğinde bu konuya bakacaklarını belirtti. 
     Anayasa taslağı konusundaki esas konunun,''Meclisten geçmeden biz bunu Rumlara verebilir miyiz, veremez miyiz. Meclisten geçmeli mi geçmemeli mi'' olduğunu dile getiren Denktaş, şöyle devam etti 
     ''Bunları da kendi aramızda tartışıyoruz. Çünkü bu anayasa taslağı bir bakıma KKTC'nin şekil değiştirmesi, anayasasının da büyük ölçüde değişmesi anlamına gelir. Bunlar nasıl olur ve nasıl yapılmalıdır gibi sorunlar var önümüzde. Bunlara da bakmamız lazımdır. Bir devleti meydana getirmek, doğurmak ne kadar zorsa, o devleti bir çırpıda ortadan kaldırmak kolay değildir. Ve devleti kaldırmamak için, devletin şeklini biraz değiştirmek, ama onun getirdiği güvenceyi ve güvenliği korumak üzere yeni bir ortaklık oluşabilir. Bunlar üzerinde arkadaşlarımız çalışmaktadır. 
     Denktaş, bir soru üzerine de, Bayrak Radyo Televizyonu'nun BRT , ''Mücahidin sesi, milli bir kuruluş olduğunu'' ifade ederek, ''Her onun başına gelen istediği gibi bir siyaset çizemez, çizmemesi lazımdır. Şikayetleri alıyoruz. Üzülüyoruz'' dedi. 
     Cumhurbaşkanı Denktaş, basın toplantısı sırasında 8 Mart Dünya Kadınlar Günü'nü de kutlayarak, ''Allah onları başımızdan eksik etmesin'' ifadesini kulandı. 
     
</TEXT>
</DOC>
