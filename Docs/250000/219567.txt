<DOC>
<DOCNO> 219567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur02.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Tümgeneral ''PKK yine bizim topraklarımızda, yine silahlı'' 
</HEADLINE>
<TEXT>

     ''Unutulanlar Dışında Yeni Bir Şey Yok'' adlı kitabıyla kamuoyunun ilgisini çeken emekli Tümgeneral Osman Pamukoğlu, terör örgütü PKK'nın hala silahlı olarak Türkiye'de bulunduğunu belirterek, ''Terör örgütünün grupları 1921'den, Koçgiri isyanından beri neredeyse, şu anda da oradalar'' dedi. 
     Hakkari Dağ ve Komando Tugay, Kıbrıs 28. Mekanize Piyade Tümen komutanlıkları görevlerinde de bulunan Pamukoğlu, Kabataş Erkek Lisesi Eğitim Vakfı'nca Sabancı Kültür Sitesi'nde düzenlenen etkinlikte, Güneydoğu, Irak ve Kıbrıs konularında konferans verdi. 
     ''PKK yine bizim topraklarımızda, yine silahlılar'' diyen Pamukoğlu, Güneydoğu Anadolu Bölgesi'nin ve burada çıkan başkaldırı hareketlerinin tarihini özetledi. 
     Atatürk'ün döneminde 15 isyan çıktığını, bunların arkasında İngiltere, Rusya gibi bazı ülkelerin bulunduğunu anlatan Pamukoğlu, bu hareketlerin hepsinin kısa sürede bastırıldığını ve elebaşılarının batı bölgelerine gönderilerek dağıtıldığını ifade etti. 
     Pamukoğlu, bunların 50'li yıllarda bölgeye yine geri döndüğünü, 1978 yılında terör örgütü PKK'nın kurulduğunu ve 1984 yılında silahlı mücadeleye başladığını belirterek, şunları kaydetti 
     ''Bu gayri nizami harp. Mao'nun gayri nizami harple ilgili kitabını, bu işle ilgili teknikleri uyguluyorlar. Bunların bu taktikleri kendilerinin öğrenip uygulamaları mümkün değil. Bunun arkasında bu teknikleri, taktikleri bilen yabancı subaylar, o ülkenin bu işi bilen emekli generalleri oldukları kesin.'' Bunun bir ''tohum'' olduğunu ve ''uygun toprakta'' büyüdüğünü ifade eden Pamukoğlu, ''Bu tohum fidanken koparmanız gerekir. Ama koparırken, kökü de toprakta kalmamalı. 1993'ün 3 Temmuz'unda bu kocaman bir ağaçtı'' diye konuştu. 
     Pamukoğlu, bu durumun, bölgedeki yetkililerin durumu kavrayamaması ve gerekli önlemin zamanında alınmamasından kaynaklandığını savunarak, Türk ordusunun uzun süre savunma düzeninde kaldığını, Irak ve İran'dan gelen terörist dalgaları karşıladığını söyledi. 
     
     ''BASKINLARIMIZ HABER VERİLDİ'' 

     Sınır bölgelerindeki terörist grupların komşu ülkelerden geldiğini, ancak Muş, Bingöl gibi iç kesimlerde teröristlerle nasıl karşılaştıklarını anlamakta güçlük çektiklerini ifade eden Pamukoğlu, ''Terör örgütünün grupları, 1921'den, Koçgiri isyanından beri neredeyse, şu anda da oradalar. Haritayı getirsinler göstereyim'' diye konuştu. 
     Pamukoğlu, terör örgütü kamplarına çok sayıda baskın düzenlediklerini ve bunları kimseye duyurmadan yaptıklarını anlatarak, bunun nedeninin, ''ilk yaptıkları baskınların, Barzani'nin Ankara'daki temsilcisi tarafından örgüte bildirildiğini öğrenmeleri'' olduğunu söyledi. 
     
     KIBRIS KONUSU 

     Kıbrıs sorununa da değinen Pamukoğlu, adanın Osmanlı İmparatorluğu döneminde Venediklilerden alındığını, Magosa Kalesi önünde ve ardından birleşik Avrupa donanmasıyla İnebahtı'da yapılan çarpışmalarda toplam 70 bin şehide mal olduğunu söyledi. 
     Bir ülkenin deniz aşırı bir yerde 30 yıl 40 bin asker beslemesinin büyük maliyeti olduğunu ve bunu ABD dahil hiçbir ülkenin yapmadığını ifade eden Pamukoğlu, şöyle konuştu 
     ''Bir işin iyi gitmesi için tam istekli olacaksınız. Halk olmadan hiçbir şey olmaz. Bunu en iyi uygulayan Atatürk'tür. Halk bilecek, isteyecek, ısrar edecek. Kıbrıs'ta bizim bu işi mutlaka bitirmemiz lazım. İki kesimli olacak, Türkiye'nin garantörlüğü olsun, bana göre başka bir şeye gerek yok.'' Fransa'da Cezayir'i kaybettiği için De Gaulle'ün sevilmediğini ifade eden Pamukoğlu, konuşmasını, ''İnsanlar anne-babalarının ölümünü bile unutur, toprak kaybını asla'' diyerek tamamladı. 
     Soruları da yanıtlayan Pamukoğlu, ''Eve dönüş yasasını nasıl değerlendirdiği'' yönündeki soru üzerine, yasanın anlamı olmadığını, örgütü, ideolojisini ve hedefini bilmeyenler tarafından bunun 6 kez yapıldığını, 7. defa da ABD'nin isteği üzerine bu yasanın çıkarıldığını savundu. 
     Pamukoğlu, konuşmasının ardından dinleyicilerden bazılarına kitabını da imzaladı. 
     
</TEXT>
</DOC>
