<DOC>
<DOCNO> 210192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo24.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen, Türkiye liglerinin falına baktı... 
</HEADLINE>
<TEXT>

     Karşıyaka Teknik Direktörü Rıdvan Dilmen, Süper Lig'de Beşiktaş hegemonyasının 1-2 yıl daha devam edeceğini bildirdi. 
     Dilmen, Dokuz Eylül Üniversitesi'nde sohbet ettiği öğrencilere İkinci Lig A Kategorisi'ndeki Karşıyaka'yı gelecek yıl Süper Lig'e çıkarmak istediklerini anlattı. 
     ''Şeytan'' lakaplı Rıdvan Dilmen, bir soru üzerine yıllardır Türkiye'de hep ''Ne olacak bu Fenerbahçe'nin hali '' sorusuyla karşılaştığını dile getirerek, şunları söyledi 
     ''Ben Fenerbahçe'de görevdeyken 4. haftanın sonunda en yakın rakibimizden 2 puan öndeyken gazeteciler bana ne olacak bu Fenerbahçe'nin hali diye sordular. Bu yılların alışkanlığı diye düşünüyorum. Her kulüp, dönem dönem sıkıntıya girebilir. Türkiye'de Fenerbahçe, Beşiktaş ve Galatasaray'daki maddi durum, Avrupa'daki birçok kulüpten daha iyi. Süper Lig'de Beşiktaş'ın hegemonyası, 1-2 yıl daha sürer. Fenerbahçe'ye 2-3 yıl lazım. Galatasaray ise yeni kadro oluşturuyor, bunun meyvalarını ancak 3-5 yıl sonra alabilir.'' 
     
     MİLLİ TAKIM VE ŞENOL GÜNEŞ 
     Türk Milli Takımı'nın başarısının kulüp takımlarının başarısıyla koşut olduğunu belirten Dilmen, Avrupa futbolunun fiziki açıdan güçlü olmasına rağmen ''yetenekli ve kaliteli'' oyuncuları çıkartamadığı için 8 yıldır çöküntü içinde olduğunu savundu. 
     Türkiye'nin bu sürede iyi bir çıkış yaptığını anlatan Dilmen, şöyle dedi 
     ''Avrupa ve Dünya futbolu geriye giderken, Türk futbolu yetenekli oyuncuları ve yabancı kaliteli teknik adamlarla, teknik ve fizik kapasitesini geliştirdi. Milli Takım'ın başına Şenol Güneş Hoca geldiği günden itibaren eleştirildi. İmza attığı gün de eleştirildi, Dünya üçüncüsü olunduğunda da eleştirildi. Şenol Güneş, bana göre başarısız değildir. Şenol Güneş'in en büyük hatası, Dünya Kupası'ndan sonra 30 yaşını aşmış Bülent Korkmaz, Alpay ve Hakan Şükür'e teşekkür edip, yoluna gençlerle devam etmemesi oldu.'' 
     
     ''ANTRENÖRLER, GÜZİN ABLA'' 
     Bugün birçok çalıştırıcının futbolculara ''Güzin Ablalık'' yaptığını kaydeden Dilmen, sözlerini şöyle sürdürdü 
     ''Teknik adam, futbolcusunu antrenmanlarla maça hazırlar. Birçok futbolcu antrenman sonunda teknik direktörüne gidip, cebimde para yok, şöyle bir sorun ile karşılaştım nasıl çözeceğim diye soruyor. Benim Fenerbahçe teknik direktörlüğüm sırasında ciddi bir başarısızlığım olmadı. Fenebahçeli olduğum için bir takım etkenler, medya gitmem konusunda yönetime ısrarcı oldu. Ben de yönetimin zarar görmemesi için istifa ettim. Ancak, kariyerimin tümü ele alındığında benim iyi futbolcu ve iyi de teknik adam olduğum görülecektir. '' 
     
     ÖZELEŞTİRİ YAPTI 
     Oyuncularına ''son dönemdeki Rıdvan'' olmayın diye telkinde bulunduğunu da anlatan Rıdvan Dilmen, ''Çok genç yaşta futbola veda ettim. Ancak, sakatlıklar bir yana, disiplinli çalışmıyor, antrenmanlarda kaytarıyordum. Şimdi, önce adam, sonra iyi bir sporcu olun diye oyuncularımı uyarıyorum'' diye konuştu. 
     Dilmen, ''Karşıyaka'yı 1.5 yıl sonra Süper Lige çıkarttığım gün, hedefim, Milli Takım'dır'' dedi. 
     
</TEXT>
</DOC>
