<DOC>
<DOCNO> 235786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/spo07.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya'ya kilit 
</HEADLINE>
<TEXT>


Yoğun bir çalışma programıyla olimpiyata hazırlanan yıldız atletimiz, kamp için gittiği Antalya'da büyük şok yaşadı ve antrenman sahasından kovuldu 

ÖZEL HABER MURAT AĞCA 


Şaşırtan uygulama 
ATİNA Olimpiyatı'ndaki umudumuz Süreyya Ayhan'a kamp yaptığı Antalya'da kilit vuruldu. ABD'de dünya yıldızlarıyla kamp yapan ve rahat bir çalışma ortamı bulabilmesi için uğruna her türlü imkan seferber edilen Ayhan, kendi vatanında ummadığı bir darbe yedi ve suratına antrenman sahası kilitlendi. Olimpiyat programının ikinci bölümünü gerçekleştirmek üzere Antalya'ya giden milli atletimiz anlaşılmaz bir tavır ve şok eden bir uygulamayla karşılaştı. 

Bekçi geri gönderdi 
YAKLAŞIK iki haftadır Antalya 100. Yıl Spor Kompleksi'nde antrenmanlarına devam eden Ayhan ve antrenörü Yücel Kop bu süre içinde sorunlarını dile getirecek hiç bir yerel yetkili bulamazken, önceki gün de tesisin bekçisi tarafından çalışma izinleri olmadığı gerekçesi ile sahadan kovuldular. Buna rağmen dün günlük antrenmanını yapmak için aynı çim sahaya tekrar giden yıldız atletimiz bu kez de zincirlenmiş kapıyla karşılaştı. 

'Tuvalet bile kilitli' 
AYHAN, uygulamanın olimpiyat öncesinde moralini bozduğunu açıkladı. Milli atlet şunları söyledi "Böyle bir durumla ilk kez karşılaşıyorum. Çocukların futbol oynadığı yere girmeme izin verilmiyor. Soyunma odaları ve tuvaletler bile kilitli. İhtiyacımız olduğunda otele gitmek zorunda kalıyoruz. Tesise 50 metre uzaklıktaki GSGM Antalya İl Müdürünün henüz yüzünü bile görmedik. Röportaja gelen yabancı gazetecilere rezil olduk" dedi. 


</TEXT>
</DOC>
