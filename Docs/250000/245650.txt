<DOC>
<DOCNO> 245650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas14.html </URL>
<DATE> 2004/06/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
ÖSS öncesi gıda zehirlenmesine dikkat .. Nelerden uzak durmalı 
</HEADLINE>
<TEXT>

     Günde yaklaşık 500 bin kişinin gıdadan zehirlendiğinin iddia edildiği Türkiye'de ÖSS'ye giren 1,5 milyon öğrencinin sınav öncesi dikkatli olması istendi. 
     Selçuk Üniversitesi Fen-Edebiyat Fakültesi Biyoloji Bölümü Mikrobiyoloji Anabilim Dalı Başkanı Prof. Dr. Yusuf Durak, AA muhabirine yaptığı açıklamada, ekmekten meyveye, kuruyemişten çikolataya kadar tüm yiyecek ve içeceklerde yararlı ya da zararlı mikroorganizma bulunduğunu söyledi. 
     Asıl önemlisinin gıdalardaki zararlı mikroorganizma populasyonunun en aza indirilmesi olduğunu belirten Durak, mikrop oranı yüksek olan gıdaların insanlarda mutlaka gıda zehirlenmesine yol açtığını bildirdi. 
     Türkiye'de bir kişinin yılda ortalama 3 kez gıda zehirlenmesine maruz kaldığını ifade eden Durak, şunları söyledi 
     ''Bu veriler, günde yarım milyon kişinin gıdadan zehirlendiğini ortaya koyuyor. Yani toplam nüfusun yüzde 0.7'si hergün zehirlenme riski taşıyor. Zehirlenmelerde ölenler ya da durumu ciddi olduğu için hastaneye kaldırılanların sayısı çok az görülüyor, ancak zehirlenme nedeniyle ishal olanlar, mide bulantısı, baş ağrısı ve dönmesi çekenlerin sayısı ihmal edilmeyecek kadar fazla. Söz konusu zehirlenmelerin önemli bir bölümü tıbbi müdahaleyi gerektirmeyecek boyutlarda oluyor.'' Gıda zehirlenmelerine yol açan yiyeceklerin başında özellikle yaz aylarında tavuk, balık, konserve, mantar, kremalı pasta, döner, fast foodlarda yapılan salatalar ve tereyağları ile ekşimiş ve küflü peynirlerin geldiğini vurgulayan Durak, bunların zehirlenme açısından en yüksek risk taşıyan gıdalar olduğunu kaydetti. 
     Yaz aylarında bu gıdalardaki zararlı mikroorganizmaların sıcağın etkisiyle daha kolay çoğalabildiğini dile getiren Durak, kısa süre içinde sayısı milyonlara ulaşacak bu mikroorganizmaların kişiyi ölüme bile götürecek zehirlenmelere yol açabileceğini bildirdi. 
     Bu nedenle risk taşıyan bu gıdaların pişirilmesi ve tüketilmesinde çok dikkatli olunması gerektiğini vurgulayan Durak, şöyle devam etti 
     ''Günde ortalama 500 bin kişinin gıdadan zehirlendiği Türkiye'de, toplumun yüzde 0.7'sinin risk altında bulunduğu düşünüldüğünde, 20 Haziran'da ÖSS'ye girecek yaklaşık 1,5 milyon öğrencinin 10 bini zehirlenme tehlikesi ile karşı karşıya bulunuyor. Sınav sırasında az da olsa mide bulantısı, baş ağrısı ya da dönmesi, öğrencinin geleceğini ciddi anlamda etkileyebilir. Bu yüzden sınav öncesi yaz aylarının riskli gıdaları arasında yer alan tavuk, konserve, balık ve bazı peynir türlerinden uzak durulmalıdır.'' Durak, sınav günü zehirlenmeyi hızlandırıcı yağlı ve çok şekerli gıdaların olabildiğince tüketilmemesi gerektiğini belirterek, ''Risk grubuna girmemek için dışardan gıda tüketilmemeli, pişirilmiş gıdalar hemen ve taze yenilmelidir. Beklemiş gıdalar kesinlikle tercih edilmemelidir'' diye konuştu. 
     
</TEXT>
</DOC>
