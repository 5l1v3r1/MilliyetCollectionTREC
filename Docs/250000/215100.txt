<DOC>
<DOCNO> 215100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yasam/yas03.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar ve fırtına gemileri vurdu 
</HEADLINE>
<TEXT>
   Yük gemisi battı 20 kayıp 
   Yoğun kar yağışı yüzünden boğazda bir yük gemisi battı. 2 gemi karaya oturdu, 2 gemi de çarpıştı 
   İBRAHİM KARAHAN İstanbul 
   
   Olumsuz hava şartları nedeniyle transit gemi geçişlerine kapatılan İstanbul Boğazı'nın Karadeniz açıklarında bir kuru yük gemisi battı. Gemideki 18'i Bulgar, 2'si Ukraynalı 20 mürettebat kayıp. Ayrıca, Boğaz'da iki gemi sürüklenerek karaya otururken, 2 gemide çarpıştı. 
   Kıyı Emniyeti ve Gemi Kurtarma İşletmeleri KEGKİ Genel Müdürlüğü'nden alınan bilgiye göre, Karadeniz'de kötü hava şartları nedeniyle zor durumda olduklarını bildiren 26 gemi, geçiş için izin istedi. Kontrollü şekilde geçişleri sağlanan bu gemilerden 139 metrelik Kamboçya bandıralı kömür yüklü 'Hera' adlı gemi ters dalgayla su alıp battı. Acil müdahale botları, geminin 20 mürettebatını kurtarmak için olay yerine hareket etti. Ancak, 6 metreyi bulan dalgalar nedeniyle bölgeye ulaşamadılar. Havanın kararması ve hava muhalefeti sebebiyle arama çalışmaları durduruldu. Çalışmaların bugün sabah erken saatlerde yeniden başlayacağı kaydedildi. 
   Kuzey Kore bandralı Lujin 1 adlı yük gemisi, demir atamayınca sürüklenerek Aslanburnu açıklarında karaya oturdu. 15 mürettebatlı geminin kaptanı kendi olanaklarıyla kurtulabileceğini ve şartların iyi olduğunu bildirdi. Ancak, fırtınanın şiddetini artırması üzerine gemi personelinin ısrarıyla kaptan yardım istemek zorunda kaldı. 17.30'da gelen talep doğrultusunda gemi personelini kurtarma çalışmaları başlatıldı. 
   
   130 metrelik gemi 
   Rusya'dan Yunanistan'a giden 130 metrelik Rusya bandıralı 'Strontsıy' adlı kuru yük gemisi ise demir attıktan sonra kıyıya doğru sürüklenerek karaya oturdu. Rus uyruklu 11 denizci kurtarıldı. 
   Ahırkapı açıklarına demirlemek isteyen Kamboçya bandıralı Atar adlı yük gemisi manevra sırasında St. Vincent bandıralı Cem Pıoneer adlı bakır yüklü gemiye yandan ve kıçtan çarptı. Her iki gemi de hafif hasar meydana geldi. 
   KEGKİ Genel Müdürü Barış Tozar, Karadeniz'de, tankerler hariç, kılavuz kaptan eşliğinde tehlike arzeden 26 geminin kontrollü bir şekilde geçişlerini sağladıklarını söyledi. Tozar, "Şu an boğazdan geçiş yapmayı bekleyen yaklaşık 80 gemi ve 5 büyük tanker var" dedi. 
   Öte yandan Çanakkale'nin Biga İlçesi'ne bağlı Karabiga Beldesi açıklarında da Liberya bayraklı geminin çarptığı St. Vincent bayraklı gemi battı. 11 kişilik gemi mürettabatından bir kişi kayboldu. 
   
   
</TEXT>
</DOC>
