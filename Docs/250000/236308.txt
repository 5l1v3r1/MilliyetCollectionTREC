<DOC>
<DOCNO> 236308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas11.html </URL>
<DATE> 2004/04/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bu sergi gezilir Dünyanın en iyi basın fotoğrafları İstanbul'da... 
</HEADLINE>
<TEXT>

     Dünyanın en iyi basın fotoğraflarının yer aldığı ''World Press Photo 2004 Ödülleri Sergisi'', Cemal Reşit Rey CRR Konser Salonu'nda açıldı. 
     İFSAK ve Kültür A.Ş. işbirliğiyle, Hollanda Dışişleri Bakanlığı sponsorluğunda düzenlenen serginin açılışına, Hollanda'nın İstanbul Başkonsolosu Jan M.A. Giesen ile yarışmanın ''Entertainment'' dalı birincisi fotoğraf sanatçısı Mary Ellen Mark ve World Press Photo yetkilisi Evelien Kunst da katıldı. 
     Açılışta konuşan Kültür A.Ş. Genel Müdürü Cengiz Özdemir, İstanbul'u Avrupa'nın kültür başkenti yapma çabalarının sürdüğünü ve bu serginin de bunun bir ürünü olduğunu söyledi. 
     TNT Express ve Canon sponsorluğunda gerçekleşen ve her yıl tekrarlanan dünyanın en önemli basın fotoğrafı yarışmasını kazanan fotoğraflardan oluşan sergi, dünya çapında yaklaşık 80 ayrı sergi mekanını dolaşıyor. 
     
     62 FOTOĞRAFÇIDAN 300'E YAKIN ESER 
     World Press Photo ödülleri için ajanslar, basın fotoğrafçıları, gazeteler ve dergilerden 10 ayrı kategoride gönderilen fotoğraflar, 13 kişilik uluslararası jüri tarafından değerlendiriliyor. 
     Bu yıl 47'ncisi yapılan yarışmaya, 124 ülkeden 4 bin 176 fotoğrafçı, 63 bin 93 eserle katıldı. Bu yılki sergide, 10 kategoride dereceye giren 23 ülkeden 62 fotoğrafçının 300'e yakın eseri yer alıyor. 
     ''Dünyanın En İyi Basın Fotoğrafı'' ödülünü bu yıl, Associated Press adına çalışan Fransız fotoğrafçı Jean-Marc Bouju, Irak'ın Necef kenti yakınlarında bir esir toplama merkezinde 4 yaşındaki oğlunu teskin etmeye çalışan esir alınmış bir Iraklı'yı konu alan fotoğrafıyla kazanmıştı. 
     
</TEXT>
</DOC>
