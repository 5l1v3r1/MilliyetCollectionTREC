<DOC>
<DOCNO> 201493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/spor/spo01.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da sıra karıştı 
</HEADLINE>
<TEXT>

   Beşiktaş Teknik Direktörü Lucescu'yu sıkıntı bastı. Bir ay önceye kadar kadro bolluğu nedeniyle "Herkes sırayla oynayacak" diyen Rumen hoca, bugünlerde formsuzluk ve sakatlıklarla boğuşuyor 
   
   Sergen yine yok 
   SÜPER Lig'de Akçaabat Sebatspor ile kozlarını paylaşacak olan Beşiktaş'ta, şimdi de kadro krizi gündeme geldi. Bir ay öncesine kadar şans veremediği oyuncular için "Herkesin sırası gelecek" diyen Teknik Direktör Lucescu, bugünlerde on biri nasıl oluşturacağını kara kara düşünmeye başladı. Sakatlığı devam eden Sergen'in Sebat maçında da forma giyemeyeceği açıklandı. 
   
   Yıldızlar kayıp 
   SİYAH-Beyazlı takım, sadece kale ve savunmasında sorunsuz bir dönem yaşıyor. Orta alanda Kaan'ın yeni iyileşmesi, Okan ve Pancu'nun formsuzluğu ve Tayfur ile İbrahim'in de yorgun olması sıkıntıyı artırıyor. Forvette ise sorunlar bitmiyor. Almanya'ya giden Ahmet yine yok. İlhan Mansız haftalardır suskunluğunu korurken, Tümer de beklenen futbolunu sergileyemiyor. 
   
   Basını istemedi    IŞIK Sigorta sponsorluğunda düzenlenen "11 Altın Adam" yarışmasında ekim ayının "Altın Adamı" seçilen Beşiktaş Teknik Direktörü Lucescu ödülünü kapalı kapılar ardında aldı. Organizasyon yetkililerinin töreni medya mensuplarıyla birlikte gerçekleştirme teklifini Rumen hocanın kabul etmediği bildirildi. 
   
   Kartal sergisi    Saim Bozer 

      Yüzüncü yıl etkinlikleri çerçevesinde Evin Sanat Galerisi'nin desteğiyle gerçekleştirilen "Siyah - Beyaz" konulu resim sergisi dün Dolmabahçe Kültür Merkezi'nde açıldı. Başkan Serdar Bilgili, Beşiktaş Belediye Başkanı Yusuf Namoğlu ve Beşiktaş Tekerlekli Basketbol Takımı'nın renk kattığı gecede spor ve sanat dünyasından birçok isim yer aldı. Sergi 15 Aralık'a kadar gezilebilecek. Bu arada Beşiktaş, Akçaabat Sebatspor ile oynayacağı maçın hazırlıklarını dün yaptığı tek idmanla sürdürdü. Basına kapalı gerçekleştirilen çalışmaya Sergen ve İlhan katılmadı. 
   
   İmzalar rafa kalktı    Beşiktaş Yönetimi, Devler Ligi'ne vedanın ardından takıma takviye yapmaktan vazgeçti. İbrahim, Ahmet Yıldırım ve Tümer ile yapılan pazarlıklar ise sezon sonuna bırakıldı 
   Planları bozuldu 
   SİYAH-Beyazlı takımın, Şampiyonlar Ligi'nden elenmesi, yönetimin tüm planlarını alt üst etti. Bir üst tura çıkmayı bekleyen yöneticiler, Chelsea şokunun ardından transfer politikasında strateji değiştirdi. Devler Ligi için yeni bir santrfor almanın hazırlıklarına başlayan Siyah-Beyazlı yönetim, erken vedanın ardından transfer konusunu tamamen kapattı. 
   
   Pazarlıklar durdu 
   LUCESCU'NUN isteği doğrultusunda iç transferde, sözleşmesi sona erecek olan İbrahim, Ahmet Yıldırım ve Tümer ile görüşmelere başlanmıştı. Zago'nun da anlaşmasını uzatma önerisi yenilgiyle birlikte gündem dışı kaldı. Yönetimin, Rumen hocadan gelecek olan rapor doğrultusunda iç transferi bitireceği ve ligin son haftalarına kadar kimseyle masaya oturmayacağı öğrenildi. 
   
   Arena dağıldı    BEŞİKTAŞ-Chelsea maçına ev sahipliği yapan Arena Stadı'nda yaklaşık 45 bin Euro'luk zarar meydana geldiği açıklandı. Schalke 04 Kulübü Basın Sözcüsü Gerd Voss, zararın büyük bölümünü kırık koltukların oluşturduğunu açıkladı ve "Tahmin ediyorum ki, kulübümüzün bu konudaki problemi çözülür" diye konuştu. 
   
   Değer kaybetti    CHELSEA'YE yenilerek Şampiyonlar Ligi'ne veda eden Beşiktaş, günün en çok değer yitiren hissesi oldu. Beşiktaş kulübünün halka açık şirketi Beşiktaş Futbol Yatırımları Sanayi ve Ticaret A.Ş. hisseleri, ilk seansı yüzde 8.33 kayıpla 19 bin 800 liradan kapattı. 2. Seansta'da 400 lira daha gerileyen Beşiktaş A.Ş. hisseleri, yüzde 10.19 değer kaybıyla günü tamamladı. 
   
   Altıntoplar için teklif    ALMAN gazeteleri, Beşiktaş'ın Schalke 04'te oynayan Hamit ile Kaiserslautern forması giyen Halil Altıntop'un peşine düştüğünü iddia etti. Siyah-Beyazlı yöneticilerin, iki kardeşin kulüpleriyle pazarlıklara başladığını belirten gazete, İkinci Başkan Hüsnü Güreli'nin girişimleri doğruladığını da yazdı. Bu transferlerin yeni sezon için düşünüldüğü belirtildi. 
   
   
   
</TEXT>
</DOC>
