<DOC>
<DOCNO> 233243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur06.html </URL>
<DATE> 2004/04/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
TMSF Star yayınlarını normal zemine biz oturttuk 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertük, el konulan Star grubunun yayın politikalarının borçlu Uzan Grubu çıkarlarına hizmet etme işlevinden kurtarıldığını ve yayınların yasalara uygun hale getirildiğini belirtti. Ertürk, yayınlarda basın özgürlüğü ile çelişen bir durumun yaratılmadığını ve sansür anlamına gelebilecek hiçbir uygulama yapılmadığını kaydetti. 
     CHP Antalya milletvekili Osman Özcan, TBMM Başkanlığına verdiği önergede Star ve grubuna TMSF tarafından el konulması ile "hükümete borazanlık yapan" bir medya grubu yaratılmak istendiğini belirtti. 
     Devlet Bakanı Abdüllatif Şener önergeyi, TMSF Başkanı Ahmet Ertürk'ün bilgi notuyla yanıtladı. 
     Ertürk, TMSF'ye devredilen İmarbankası nezninde yapılan incelemeler sonucunda, banka tarafından yetkili mercilere beyan edilen sigortaya tabi tasarruf mevduatı tutarı ile gerçek tasarruf mevduatı tutarı arasında fark bulunduğunun tespit edildiğini bildirdi. Bu farkın ilgili yasa hükümleri çerçevesinde sorumlulardan tahsili işlemlerine başlatıldığını anlatan Ertürk, bu kapsamda gerçek ve tüzel kişiler hakkında ihtiyati tedbir kararları alınarak uygulandığını anımsattı. 
     
     STAR GRUBU ARTIK ÇIKARLARA HİZMET ETMİYOR 
     Entürk, Star Medya grubu'na ait şirketlerin ortaklarının temettü hariç ortaklık hakları ile bu şirketlerin yönetim ve denetimlerinin TMSF'ye devrinde, fonun alacağının tahsili bakımından yarar görüldüğünü kaydetti. 
     Star grubunun yayın politikalarının borçlu Uzan Grubu çıkarlarına hizmet etme işlevinden kurtarıldığını belirten Ertürk, yayınların yasalara uygun hale getirildiğini belirtti. Ertürk, şöyle dedi 
     "Böylece daha önceki habercilik maksadını aşan yayınlardan dolayı, RTÜK tarafından radyo ve televizyon yayınlarının durdurulması sonucunu doğuran ve keza gazete aleyhine yüklü tazminat ve ceza davaları açılmasına sebebiyet veren, kurumları bu yolla zarara uğratan yayınların önüne geçip, normal zemine oturtulmuştur. Bu yolla kamu borçlusunun çıkarı için çalışmayan, kamu vicdanını rahatsız etmeyen, genel kabul görmüş yayın ilkeleri çerçevesinde yayınlar sürdürülmektedir." 
     
     SANSÜR YOK 
     Ertürk, bu uygulama ile basının ve gazetecinin özgürlüğü ile çelişen hiçbir durumun yaratılmadığını belirtirken, sansür anlamına gelebilecek hiçbir uygulamanın da yapılmadığını belirtti. 
     Ertürk, Etibank'ın eski hakim ortağı Medya Grubu ile de 17 Kasım 2003 tarihinde geri ödeme anlaşmasının imzalandığını da anımsattı. 
     Ancak Medya Grubu ile imzalanan anlaşmanın nihai bir borç tasfiye protokolü olmadığını belirten Ertürk, bir kısım varlıkların değerlendirilmesine yönelik olduğunu söyledi. 
     
</TEXT>
</DOC>
