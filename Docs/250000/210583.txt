<DOC>
<DOCNO> 210583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yasam/yas05.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarlı ölümünü 'kendisi' çözecek 
</HEADLINE>
<TEXT>

   Sağ elinde silah, sol şakağından tek kurşunla vurulmuş bulunan öğretmen Göksen Tel'in ölümünü, kafatası incelemesi aydınlatacak 
      NEŞET KARADAĞ Adana DHA 
   
   Adana'da, Mavi Boncuk Anaokulu öğretmeni Şeref Göksen Tel'in esrarengiz ölümüyle ilgili soruşturma, yeni bir aşamaya girdi. 
   Tel 21 , 28 Eylül 1999 günü annesi Güllü Tel'i arayarak '15 dakikaya evdeyim' dedi, ancak bir gün sonra genç kadının cesedi, İmamoğlu Faydalı Köyü yakınlarında bir tarlada kafasına tek kurşun sıkılmış halde bulundu. Olayla ilgili, MHP İmamoğlu eski İlçe Başkanı Alper Ege 33 ve bankacı arkadaşı Bedi Levent Yakar 31 , polise teslim oldu. Otopsi ve olay yeri incelemesinde Ege'ye ait tabancanın Tel'in sağ elinde olması, ancak kurşunun sol şakaktan sıkılması ve elde barut izi bulunmaması şüphe çekti. 
   
   Beraati Ceza Kurulu bozdu 
   Olay yerinde bulunan notu da Tel'in yazmadığı ortaya çıkınca, Kozan Ağır Ceza Mahkemesi'nde 'cinayet'ten yargılanan Ege ile Yakar, genç kadının aşırı alkol aldıktan sonra intihar ettiğini iddia etti. 
   Mahkeme sonucu iki sanık beraat etti ve Yargıtay 1. Ceza Dairesi kararı, 5 Haziran 2001'de onadı. Ancak anne Tel'in başvurusu üzerine maddi kanıtların göz ardı edildiği görüşü belirdi. Sonuçta Yargıtay Ceza Genel Kurulu, kararı bozdu. İki sanık yeniden yargılanırken, Tel'in ölümüyle ilgili rapor istenen İstanbul Adli Tıp Kurumu'nun kafatası ve boyun omurlarının gönderilmesi talebi üzerine, Adana Asri Mezarlığı'ndaki mezar açıldı ve Tel'in kemikleri alındı. 
   
   
</TEXT>
</DOC>
