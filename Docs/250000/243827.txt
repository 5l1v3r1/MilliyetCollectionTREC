<DOC>
<DOCNO> 243827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sontur03.html </URL>
<DATE> 2004/05/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Arkadaşlarının sevgilisine tecavüz ettiler 
</HEADLINE>
<TEXT>

     Fatih KARAÇALI ADANA, DHA 

Adana'da hırsızlıktan sabıkalı 31 yaşındaki İlhan Yüksel, arkadaşı Hakan S. ile tartışan 19 yaşındaki sevgilisi E.A.'yı barıştırma vaadiyle evine götürüp diğer arkadaşı 17 yaşındaki B.B. ile birlikte defalarca tecavüz etti. Genç kız, saldırganın ablasının yardımıyla kurtulup karakola sığındı. 
     Arkadaşı Hakan S.'nin sevgilisi E.A.'yla parkta tartıştığını gören İlhan Yüksel ile B.B., yanlarına geldi. İki sevgliyi barıştırma çabaları sonuçsuz kalan İlhan Yüksel, sakinleşmeleri için Hakan S. ile E.A.'yı Yenibey Mahallesi'ndeki evine götürdü. 
     Hakan ile E.A. tartışmalarını evde de sürdürmeye devam etti. Bunun üzerine İlhan Yüksel ile B.B., Hakan S.'ye "Biz sevgilini teselli edip, sakinleştirir seni çağırırız. Şimdi sen bizi yalnız bırak'' diyerek evden gönderdi. 
     İddiaya göre, Hakan S'nin evden gitmesinden sonra yan odaya giden İlhan Yüksel ile B.B., bir süre konuştuktan sonra genç kızın yanına geldi. Elindeki jileti genç kızın boğazına dayayan Yüksel, defalarca tecavüz etti. Kendilerini izleyen B.B.'yi de zorlayarak genç kıza tecavüz etmesini isteyen Yüksel, daha sonra kimseye söylememesi için tehdit etti. 12 saat boyunca genç kıza tecavüz eden Yüksel, gece yarısı E.A.'yı aynı mahallede oturan ablasının evine götürdü. Ablasına E.A.'yı kaçırdığını ve onunla evleneceğini söyleyen İlhan Yüksel daha sonra evden ayrıldı. 
     İlhan Yüksel'in evden ayrılmasından sonra ağlayarak yaşadığı tecavüz olayını Yüksel'in ablasına anlatıp yardım isteyen E.A., karakola giderek şikayet etti. Asayiş Şube Müdürlüğü Gasp Büro Amirliği ekibi, İlhan Yüksel, B.B ve E.A.'nın sevgilisi Hakan S.'yi gözaltına aldı. 
     Olayın şokunu üzerinden atamayan E.A., polise "Bana kaç kez tecavüz ettiklerini hatırlamıyorum. Bu insanlar dünyamı kararttı, hayallerimi yıktı'' diye ifade verdi. 
     Tecavüz iddiasını reddeden İlhan Yüksel, E.A.'nın para karşılığı kendisiyle birlikte olduğunu öne sürdü. 
     Genç kızın boğazına jilet dayayan İlhan Yüksel'in, kendisini de tehdit ederek ilişkiye zorladığını belirten B.B. de "Tehditlerden korkup E.A.'ya ben de tecavüz ettim. Şu an vicdan azabı çekiyorum. Böyle olmasını istemezdim'' diye ifade verdi. 
     Sorgularının tamamlanmasının ardından adam kaçırma, zorla alıkoyma ve ırza geçme' suçlarından adliyeye çıkartılan zanlılardan B.B. ile İlhan Yüksel tutuklanırken, E.A.'nın sevgilisi Hakan S. tutuksuz yargılanmak üzere serbest bırakıldı. 
     
</TEXT>
</DOC>
