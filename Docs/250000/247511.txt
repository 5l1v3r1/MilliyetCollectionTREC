<DOC>
<DOCNO> 247511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun05.html </URL>
<DATE> 2004/06/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bağdat'ta bomba yüklü araç patladı 12 ölü 
</HEADLINE>
<TEXT>

     Bağdat'ta bir Amerikan asker tesisi yakınında patlayıcı yüklü bir araçla bir intihar saldırısı düzenlendi. 
     Irak'taki ABD liderliğindeki koalisyon yetkililerinin yaptığı açıklamada, saldırıda dördü polis memuru olan en az 12 kişinin öldüğü bildirildi. 
     Saldırının, bir polis birliğinin asker tesisin önünden geçtiği sırada ters yönden gelen bir aracı farkederek durdurması ardından meydana geldiği bildiriliyor. 
     Saldırıda çok sayıda kişinin de yaralandığı, patlamanın etkisiyle sekiz aracın hasar gördüğü açıklandı. 
     
     SİYASETÇİLER HEDEFTE 

     Eğitim Bakanlığı'nda görevli Kemal Cerrah bugün Bağdat'ta düzenlenen saldırıda öldürüldü. 
     Bakanlığın kültürel ilişkiler dairesi başkanı olan Kemal Cerrah, bu sabah başkent Bağdat'ın kuzey batısındaki evinden çıktığı sırada kimliği belirsiz saldırganların açtığı ateşle yaralandı. Hastaneye kaldırılan Cerrah kısa süre sonra hastanede öldü. 
     Dün de Irak Dışişleri Bakan Yardımcısı Bassam Kubba Bağdat'ta uğradığı silahlı saldırıda öldürülmüştü. 
     Dışişleri Bakanlığı'nın bir yetkilisi, Bassam Kubba'nın Azimiye semtindeki evinden çıktıktan sonra silahlı kişilerin açtığı ateş sonucu ağır yaralandığını daha sonra kaldırıldığı hastanede öldüğü açıklamıştı. 
     
     KUBBA DÜN ÖLDÜRÜLMÜŞTÜ 

     Irak'ın en kıdemli diplomatı Bassam Kubba, sabah trafiğinin yoğun olduğu bir saatte ve geleneksel olarak eski Devlet Başkanı Saddam Hüseyin'i destekleyen bir semtten geçerken vuruldu. 
     Bir Dışişleri Bakanlığı yetkilisi olayı duyunca şoke olduğunu, ama şaşırmadığını söyledi. Yetkili, Irak'ta yönetimin devredileceği 30 Haziran tarihi yaklaştıkça bu tür saldırıların artmasını beklediğini kaydetti. 
     Bu olay, Azamiye semtinde meydana gelen ilk saldırı değil. Çarşamba günü de Sağlık Bakanı'nın yardımcısı burada bir suikast girişiminden kurtulmuştu. 
     Bu ay başındaysa aynı semtte meydana gelen bir patlamada iki kişi ölmüş, 20 kişi de yaralanmıştı. 
     
</TEXT>
</DOC>
