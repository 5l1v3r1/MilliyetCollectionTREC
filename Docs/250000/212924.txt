<DOC>
<DOCNO> 212924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo16.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta şok Giunti 1 ay yok 
</HEADLINE>
<TEXT>

     Beşiktaş'ta, Bursaspor ile yapılan lig maçında sakatlanan Federico Giunti'nin 1 ay sahalardan uzak kalacağı açıklandı. 
     Kulüp doktoru Ayhan Optur, bugün Memorial Hastanesi'nde MR'ı çekilen İtalyan futbolcunun sağ ayak üst ön adalesinde yırtık belirlendiğini açıkladı. 
     Dr.Optur, Giunti'nin tedavisine hemen başladıklarını belirterek, ''Tedavisi 4 hafta sürecek. Sahalara ancak 1 ay sonra dönebilir'' dedi. 
     
     VALENCIA MAÇLARINDA YOK 

     Giunti, böylece siyah-beyazlıların UEFA Kupası 3. turunda 26 Şubat ve 3 Mart'ta yapacağı Valencia maçlarında forma giyemeyecek. 
     Orta alanda Beşiktaş için büyük önem taşıyan İtalyan futbolcunun yokluğu teknik direktör Mircea Lucescu'yu sıkıntıya sokarken, Giunti ligde de Ankaragücü, Denizlispor, Malatyaspor ve İstanbulspor maçlarında forma giyemeyecek. 
     Rumen teknik adamın, kulüp doktorlarından Giunti'yi en azından 3 Mart'ta İstanbul'da Valencia ile yapılacak UEFA Kupası rövanş maçına yetiştirmelerini istediği öğrenildi. 
     
     AHMED HASSAN DÖNÜYOR 

     24. Afrika Uluslar Kupası maçlarında Beşiktaşlı Ahmed Hassan Kamel'in de formasını giydiği Mısır Milli Takımı, C Grubu son maçında Kamerun ile golsüz berabere kalarak elendi. 
     C Grubu'nda Ahmed Hassan'ın kaptan olarak sahaya çıktığı ve 90 dakika sahada kaldığı maçta, Mısır gol atmayı başaramadı ve 4 puanla 3. sırada yer aldı. C Grubu'nda 5 puanlı Kamerun ile 4 puan ve artı averajı bulunan Cezayir bir üst tura çıktı. 
     Böylece takımı elendiği için Ahmed Hassan, milli takım kampından ayrılarak İstanbul'a dönecek. Ayrıca Mısır Milli Takımı'nda forma giyen Gençlerbirliği futbolcusu El Saka da takımına katılacak. 
     
</TEXT>
</DOC>
