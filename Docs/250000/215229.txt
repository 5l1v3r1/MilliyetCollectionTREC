<DOC>
<DOCNO> 215229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/siyaset/asiy.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
10 SAAT BASKI 
</HEADLINE>
<TEXT>

   New York'taki Kıbrıs müzakerelerinde, Rum ve Yunan tarafını sürece AB'yi de dahil etme isteğinden vazgeçirmek için 10 saat dil döküldü 
      Sema Emiroğlu 

   New York 

   
   Birleşmiş Milletler Genel Sekreteri Kofi Annan ve özel danışmanı Alvaro De Soto'nun New York'taki Kıbrıs görüşmelerinin son gününde Türk ve Rum liderleriyle ayrı ayrı yaptıkları 12 saatlik mekik diplomasisinin büyük bölümü, Rum tarafının Türk önerisini kabul etmesi için yapılan baskıyla geçti. 
   KKTC Cumhurbaşkanı Rauf Denktaş'ın başkanlığındaki heyet, yerel saatle 15.00'te başlayan toplantılara Rum tarafının sunacağı alternatif çözüm mekanizmasını ve bunun sonuç bildirgesine nasıl yansıyacağını görmek üzere BM binasına geldi. Aynı akşam 18.00'deki THY uçağıyla Türkiye'ye dönmeyi planlayan Türk heyetinin bavulları da Kennedy Havaalanı'na gönderildi. Ancak görüşmelerin 12 saatlik çetin pazarlığa dönüşmesi üzerine Denktaş ve ekibi uçağı kaçırdı. 
   Türk tarafının, müzakerelerde karşılaşılacak anlaşmazlıkların çözümü için önerdiği, Türkiye ve Yunanistan'ın da bir hafta süreyle pazarlık masasına oturmasını öngören "dörtlü mekanizma" formülünü hem BM hem de ABD benimsedi. Bu bölüm, Annan'ın yayımlayacağı sonuç bildirisine de konulmak üzereyken, Rum - Yunan tarafı Türk önerisine ekleme yapmak istedi. 
   Yunan tarafı, üzerinde anlaşmaya varılamayan konuların çözümü için AB'nin de müdahil olması koşulunun kabulünde ısrar etti, ama bundan vazgeçmesi için ABD ve İngiltere'nin yoğun baskısı altında kaldı. ABD Dışişleri Bakanı Colin Powell ve İngiliz meslektaşı Jack Straw'un bizzat devreye girdiği ve Yunanistan Dışişleri Bakanı Yorgo Papandreu'yu arayarak kendisini ikna etmeye çalıştığı bildirildi. 
   
   Mekik diplomasisi 
   Bir diplomatik kaynak, yaklaşık 12 saat süren müzakerelerin 7.5 saatinin, Yunan - Rum tarafının AB'nin sürece dahil edilmesi yolundaki ısrarından vazgeçmesi yolunda ikna edilmesi için harcandığını kaydetti. Bir başka kaynak da, "Annan ve De Soto, 12 saatlik pazarlığın neredeyse 10 saatini Yunan - Rum tarafını Türk tarafının önerisini kabul etmeye ve AB konusunda geri adım atmaya zorlamakla geçirdi" dedi. 
   Görüşme sürecinin kopmaması için büyük çaba harcayan Türkiye'nin yanı sıra Yunanistan da, görüşmelerin çıkmaza girmesi üzerine toplantılara çağrıldı. Yunan heyetiyle Türk heyeti, görüşmelerin başlamasından 3 saat sonra BM'ye geldi. Kıbrıs Türk, Rum, Yunan ve Türk heyetleri 4 ayrı odaya geçti, De Soto da bu odalar arasında mekik dokudu. ABD Dışişleri Bakanlığı Kıbrıs Özel Koordinatörü Thomas Weston ve Kıbrıs Büyükelçisi Michael Klosson da taraflarla görüştü. 
   Rum tarafının ısrarının kırılması için bu çabalar sürerken, AB yaptığı açıklamayla son noktayı koydu. Müzakere sürecine müdahil olmayacağını bildiren AB'nin bu tavrı üzerine de Rum tarafı ısrarından vazgeçti ve Annan'ın hazırladığı metni kabul etti. Rum tarafının iknası için bu çabalar sürerken, AB yaptığı açıklamayla son noktayı koydu. Müzakere sürecine müdahil olmayacağını bildiren AB'nin bu tavrı üzerine de Rum tarafı ısrarından vazgeçti ve Annan'ın hazırladığı metni kabul etti. 
   
   Weston Ada'da çözüm kesin 
   ABD Dışişleri Bakanlığı'nın Kıbrıs Özel Koordinatörlüğü'nü yürüten Thomas Weston, görüşmelerin uzlaşmayla sonuçlanmasının ardından, Ada'daki çözümün neredeyse kesin olduğunu söyledi. New York Times'a konuşan Weston, "Kıbrıs'ın AB'ye girmesinden önce anlaşmaya varmak için olağandışı biçimde güçlü imk nlar veren prosedür ve metodolojiye sahibiz" dedi. 
   
   Eroğlu Kazanım yok 
   KKTC eski Başbakanı Derviş Eroğlu, "Annan Planı zemininde müzakerelerin Kıbrıs'ta başlamasının bir kazanım olmadığını" savundu. Eroğlu, "Gerek Türkiye MGK'da alınan kararlar, gerek Türkiye Başbakanı'nın açıklamaları, gerekse de Denktaş'ın bugüne kadar söyledikleriyle New York'ta alınan kararlar birbirine ters görünüyor. Annan'ın istediği oluyor" dedi. 
   
   Klerides Sonuç hayrımıza 
   ESKİ Rum lider Glafkos Klerides, sonucun Kıbrıs'ın hayrına olduğunu belirterek, "Hepimiz aynı teknedeyiz. Bizi fırtınalar bekliyor. Birlik içinde olmalı ve Kıbrıs teknesini çözüm limanına götürmeliyiz" dedi. Demokratik Birlik Partisi'nin Sözcüsü Dimitrios Silluris de, "Artık geri dönüş yok. Türkiye, böylesine önemli bir adım karşılığı AB'den tarih için teminat aldı" dedi. 
   
   Papadopulos Yolumuz zor 
   RUM lider Tassos Papadopulos, "Kıbrıs konusunda hiçbir şeyin henüz bitmediğini ve gidilecek yolun uzun olduğunu, kendilerini daha zor bir görevin beklediğini" kaydetti. Annan ve AB Komisyonu'nun Genişlemeden Sorumlu Üyesi Günter Verheugen'den güvence aldığını belirten Papadopulos, Verheugen'in müzakereler öncesi Kıbrıs'a geleceğini açıkladı. 
   
   
   
</TEXT>
</DOC>
