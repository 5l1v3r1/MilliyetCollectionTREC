<DOC>
<DOCNO> 243408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/dunya/axdun02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Sudan zaferi 
</HEADLINE>
<TEXT>


ABD Başkanı, Sudan'da Hıristiyanlarla Müslümanlar arasında 50 yıldır süren iç savaşı sona erdirdi 

DIŞ HABERLER SERVİSİ 


ABD Başkanı George W. Bush, dış politika alanında ender başarılarından birine imza attı ve Afrika'daki en uzun süreli iç savaşa son verdi. Afganistan ve Irak'taki askeri müdahaleler nedeniyle dünya devletlerinin geniş bir kesiminden tepki gören Bush, üstelik Sudan gibi Müslüman bir ülkede sözünü dinletmeyi başararak, sürpriz yaptı. ABD Dışişleri Bakan Yardımcılarından Charles Snyder, Sudan'da kuzeydeki Müslümanlarla güneydeki Hıristiyanlar arasındaki 21 yıllık çatışmalara son veren anlaşmayı taraflara önceki gün Kenya'nın başkenti Nairobi'de imzalatmayı başardı. Snyder, "Her iki tarafa da bağırıp, çağırdım. Galiba herkes birbirine bağırdı ama sonuçta bir yere vardık" dedi. Sudan'ın 1956'da İngiltere'den bağımsızlığını kazanmasının hemen ardından zengin petrol gelirlerinin paylaşımı yüzünden patlak veren iç savaşta güneydeki Hıristiyan azınlık kuzeydeki Müslümanların merkezi yönetimine karşı ayaklanmıştı. Varılan anlaşmaya göre, şimdiki Devlet Başkanı Ömer El Beşir başkanlığındaki geçici bir yönetim yıl sonunda görev başına gelecek, Hıristiyanların Sudan Halk Kurtuluş Ordusu lideri John Garang da devlet başkan yardımcısı olacak. Petrol gelirleri eşit olarak paylaşılırken, her iki taraf meclis, yargı ve bürokraside adil olarak temsil edilecek. 


</TEXT>
</DOC>
