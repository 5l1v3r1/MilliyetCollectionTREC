<DOC>
<DOCNO> 241040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur11.html </URL>
<DATE> 2004/05/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
"Güven cinayeti"nin zanlıları sansasyonel eylem hazırlığındaymış... 
</HEADLINE>
<TEXT>

     İstanbul Emniyet Müdürlüğü, İhsan Güven ve eşi Sibel Güven'in öldürülmesinde bizzat görev alan 3 kişinin de aralarında bulunduğu ''yasadışı radikal dini motifli örgüt'' üyesi 13 kişinin yakalandığını açıkladı. 
     İstanbul Terörle Mücadele Şube Müdürlüğü'nden yapılan açıklamada, kamuoyunda ''Dost Tarikatı lideri'' olarak lanse edilen emekli Binbaşı İhsan Güven ile öğretmen eşi Sibel Güven'in Tuzla'daki evlerinde 3 Mayıs 2004 günü öldürülmüş olarak bulunduğu ifade edildi Açıklamada, 14 Mayıs 2004 tarihinde Terörle Mücadele ve İstihbarat Şube müdürlüklerince yapılan çalışmalarda elde edilen istihbari bilgiler doğrultusunda ''yasadışı radikal dini motifli örgüte'' yönelik başlatılan operasyonda, 2'si Konya, 1'i de Niğde'de olmak üzere toplam 13 örgüt mensubunun yakalandığı belirtildi. 
     Emniyet açıklamasında, bu kişiler arasında, eylemde ''tetikçilik ve gözcülük yapan'' 3 kişinin de bulunduğu vurgulandı. 
     Açıklamada, operasyon kapsamında, çeşitli CD'ler, bilgisayar disketleri ile harddiski, örgütü övücü mahiyette kaleme alınmış çeşitli yazılar ve resimler, örgüt mensuplarınca takip edilen ve toplattırılmasına karar verilen dergiler ile örgütün yayınlarından olan çeşitli dergiler ve kitapların ele geçirildiği ifade edildi. 
     
     ÖRGÜT LİDERİNİN KİTABI 
     Emniyet açıklamasında, bu kişilerin yapılan sorgulamalarında, halen hükümlü olarak cezaevinde kalan örgüt lideri tarafından yazılan ''Telegram-Zihin Kontrolü'' isimli kitapta, ''dost tarikatı lideri'' olarak ''İ.G'' rumuzuyla İhsan Güven'den bahsedildiği, kitabı okuyan örgüt mensuplarının hem bundan etkilendiği, hem de inançlarından dolayı öldürülmesinin gündeme geldiği, ikametgahında belirli aralıklarla keşif ve istihbarat çalışmaları yaptıkları anlatıldı. 
     Aynı açıklamada, örgüt üyelerinin, eylem tarihini 30 Nisan 2004 olarak belirledikleri, bu tarihte 1 kişinin kargo görevlisi gibi davranarak Güven çiftinin evine girdiği, diğer 2 örgüt mensubunun ise gözcü olarak dışarıda kalarak eylemin gerçekleştirildiği ifade edildi. 
     
     SANSASYONEL EYLEM HAZIRLIĞI 
     Eylemden sonra il dışına çıkan ''tetikçi'' ile ''azmettirici örgüt mensubunun'', bu süre içerisinde örgütün adının dünya çapında duyurulması amacıyla sansasyonel eylem planladıkları ifade edilen açıklamada, bu plan çerçevesinde bazı kişiler hakkında istihbarat çalışmaları yaptıkları anlatıldı. Eylemde kullanılan suç aleti tabancanın, ''tetikçi örgüt mensubu'' tarafından yakalanma korkusuyla denize atıldığı bildirilen açıklamada, söz konusu suç aletinin bulunmasına yönelik Deniz Şube Müdürlüğü görevlilerince dalgıçlar marifetiyle çalışma yapıldığı kaydedildi. 
     Açıklamada ayrıca, diğer örgüt mensuplarının da örgüt adına cephe kurarak Bağcılar'da örgütü övücü mahiyette duvarlara yazılama yaptıkları ve örgüte eleman kazandırmak için faaliyetlerde bulundukları öne sürüldü. Söz konusu örgütün yasadışı İBDA C olduğunu belirten polis yetkilileri, gözaltındaki 13 kişinin İstanbul DGM Cumhuriyet Başsavcılığı'na sevk edileceğini bildirdiler. 
     
</TEXT>
</DOC>
