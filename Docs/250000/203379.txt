<DOC>
<DOCNO> 203379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun09.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de Türk bebek, trafikte otomobilde dünyaya geldi... 
</HEADLINE>
<TEXT>

     Almanya'nın başkenti Berlin'de Coşkun ailesinin ''Turbo bebeği'' Alper, hastaneye giderken trafik sıkışıklığında otomobilde dünyaya geldi. 
     Olaya geniş yer veren Bild ve Berliner Kurier gazeteleri, Şahin ve İmran Coşkun çiftinin Pınar 15 ve Çağla 5 adlı kızlarından sonra ilk erkek çocukları olan Alper'in, beklenenden 1 hafta önce dünyaya geldiğini yazdılar. 
     Berliner Kurier gazetesinin ''Turbo bebek'' diye adlandırdığı Alper'in, Wedding semtindeki Seestrasse ve Müllerstrasse caddelerinin kesiştiği dörtyol ağzında, olay yerine gelen itfaiyecilerin de yardımıyla doğduğu belirtildi. 
     Şahin Coşkun, ''İtfaiyeciler bize çok iyi davrandılar. Göbek bağını tutup, benim kesmeme izin verdiler'' dedi. 
     Doğumdan sonra İmran Coşkun'un Virchow kliniğine yatırıldığı, sağlıklı doğan Alper'in 52 santimetre büyüklüğünde ve 2 kilo 800 gram ağırlığında olduğu kaydedildi. 
     
</TEXT>
</DOC>
