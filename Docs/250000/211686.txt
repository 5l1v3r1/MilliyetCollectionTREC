<DOC>
<DOCNO> 211686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun29.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "ABD ile hala çok iyi dostuz" 
</HEADLINE>
<TEXT>

     Başbakan Recep Tayyip Erdoğan, bugün Wall Street Journal gazetesinde yayınlanan makalesinde, ''Türkiye ile ABD'nin hala çok iyi dost olduklarını'' vurguladı. 
     ''Geçen yıl, her iki ülke açısından da çok değerli olan ittifakımız ve küresel istikrar, çok zor dönemlerden geçti'' ifadesini kullanan Erdoğan, ''her iki tarafta da irili ufaklı hayal kırıklıkları oldu, ancak dostluğumuzun gücü ve birbirimizin stratejik değerlerine gösterdiğimiz saygı, aramızdaki ittifaka her zaman olduğu gibi bağlı kalmamızı sağladı'' açıklamasında bulundu. 
     ''Şimdi yeni bir anlayış zemini üzerinde bulunuyoruz ve ikili ilişkimizin gücünü yeniden kanıtlamış durumdayız'' diyen Başbakan Erdoğan, ''Başkan George Bush ile bu anlayış çerçevesi içinde görüşeceğim'' diye ekledi. 
     
     2004 KRİTİK YIL 
     ''2004'ün en birinci önceliklerinden birinin Türkiye'nin AB üyeliği olduğuna'' dikkat çeken Erdoğan, ''ABD'nin Türkiye'nin bu girişimini kesinkes desteklediğinin'' altını çizdi. 
     ''Hükümetin yaptığı reformlar sayesinde Türkiye'de köklü değişikliklerin meydana geldiğine'' değinen Erdoğan, ''Türk demokrasisinin şimdi çağdaş standartlara ulaşma yolunda çok daha istekli olduğunu'' kaydetti. 
     ''NATO zirvesinin Haziran'da İstanbul'da yapılacağını'' hatırlatan Erdoğan, ''zirvede sadece Avrupa-Atlantik ilişkilerinin değil, Ortadoğu ile ilgili meselelerin de ele alınacağını'' ifade etti. 
     ''Türkiye'nin, Irak'ın demokratikleşmesinin yanı sıra Afganistan konusundaki katkılarından'' da söz eden Erdoğan, ''İsrail-Filistin meselesinin yanı sıra İsrail-Suriye diyaloguna katkıda bulunmaya hazır olduklarının'' altını çizdi. 
     
     TÜRKİYE-ABD EL ELE 
     ''Ortak çıkarların yanı sıra küresel barış ve istikrarın sağlanması için Türkiye ile ABD'nin el ele çalıştıklarını'' kaydeden Erdoğan, ''Terörizmle mücadelenin bunun en canlı örneklerinden biri olduğunu'' belirtti. 
     Erdoğan makalesini şöyle tamamladı 
     ''Türkiye ve ABD'nin pek çok konuda ortak hedefleri ve paylaştıkları idealleri bulunmaktadır. Ortaklığımızı bu derece değerli kılan da budur ve bu, modern çağın en büyük trans-kültürel kültürler ötesi ittifaklarından biridir.'' 
     
</TEXT>
</DOC>
