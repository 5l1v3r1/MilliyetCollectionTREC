<DOC>
<DOCNO> 200378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko02.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Holding'de tasarruf tedbirleri artırıldı... 
</HEADLINE>
<TEXT>

     Geçen yılki zararı 200 trilyon liraya yaklaşan Sümer Holding'de, damacana ile içme suyu alınmaması, lüzumsuz telefonların kapatılması, personel servislerinin kaldırılması ve eleman azaltılması yoluyla tasarruf yapılmaya çalışılıyor. 
     Sümer Holding Genel Müdürü Ahmet Kara, alınan tasarruf tedbirleri sonucunda, yıl başında, personel ücretleri dahil 21 trilyon lira olan aylık giderlerin 14 trilyon liraya indirildiğini söyledi. Kara, tasarruf önlemleri, personel tasfiyesi sonucunda, bu yılın ilk 6 ayında, bilanço zararının da 89.1 trilyon lirada tutulduğunu kaydetti. 
     Halen hemen tüm işletmelerindeki üretim faaliyetleri durdurulmuş olan holdingde, yılbaşında 5 bin 800 olan işçi sayısı, emekliliklerle bugünlerde 4 binin altına, bin 100 olan memur sayısı da 800'e indirildi. Fazla memurlar Devlet Personel Başkanlığı'na bildirilirken, yıl sonu itibariyle sayının 500 memur, 3 bin 500 işçinin altına indirilmesi öngörülüyor. Bu yıl personel sayısında toplam 2 bin 250 azalma hedefleniyor. 
     Gayrimenkul satışlarını hızlandırdıklarını kaydeden Kara, 2000 ve 2001 yıllarında hiç satış yapılmadığını, 2002'de 2 tane ihale yapılırken, bu yıl 7 ihalede 20 trilyon liralık gayrimenkul satışı gerçekleştirdiklerini söyledi. 
     Alınan diğer tasarruf tedbirleri hakkında da bilgi veren Kara, özelleştirme amacıyla Sümer Holding'e bağlanan ve tasfiye edilen Türkiye Ziraai Donatım Kurumu'ndaki personel ve birimlerin de Genel Müdürlük binasına toplandığını, böylece aylık 50 milyar liraya yakın telefon, yakıt, elektrik, su ve ulaşım giderinden tasarruf sağlandığını söyledi. 
     Genel Müdürlük'te ayda 3.5 milyar liralık damacana ile satılan içme suyu tüketildiğini belirten Kara, Büyükşehir Belediyesi'nden musluklardan akan suyun içilebilir nitelikte olduğuna dair rapor aldıktan sonra damacana ile su alımına son verildiğini kaydetti. 
     Kara'nın verdiği bilgiye göre, lüzumsuz 255 telefon ile milyarlarca liralık gidere karşın aylık sadece 50 milyon lira geliri olan 2 misafirhaneden biri kapatıldı. Misafirhanelerde kullanılan çamaşır ve perdelerin kuru temizlemeye verilmesi nedeniyle ayda 2 milyar kuru temizleme bedeli ödenirken, bu temizlik mevcut çamaşır makinaları kullanılarak personel tarafından yapılmaya başlandı. Tek misafirhane, aylık 850 milyon lira gelir getirmeye başladı. 
     Personel servisleri kapatılarak yıllık 329 milyar lira tasarruf sağlandı. 
     
</TEXT>
</DOC>
