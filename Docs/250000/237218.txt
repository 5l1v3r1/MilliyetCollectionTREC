<DOC>
<DOCNO> 237218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy13.html </URL>
<DATE> 2004/05/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
TÜzmen Irak'taki işkenceleri yapanlar insan olamaz, kınıyorum 
</HEADLINE>
<TEXT>

     Devlet Bakanı Kürşad Tüzmen, Irak'daki işkence olayları ile ilgili olarak, bunların yapanların insan olamayacağını belirtti ve ''insanlık suçudur, insanlık ayıbıdır. Her bakımdan kınıyorum'' dedi. 
     Bakan Tüzmen Iraklı İşadamları Derneği Başkanı Thameer Sheikly ve beraberindeki heyeti Dış Ticaret Müsteşarlığı'ndaki DTM toplantı salonunda kabul etti. 
     Bakan Tüzmen kabulde yaptığı konuşmada, Türkiye olarak Irak'a hizmet ve mal ticaretine devam ettiklerini kaydederek, Irak'ın Türkiye'ye olan ticaretini arttırmak için ellerinden geleni yaptıklarını söyledi. 
     Konuşmasının ardından gazetecilerin sorularını yanıtlayan Bakan Tüzmen, ''Basına yansıyan Irak'daki işkence görüntülerini nasıl değerlendiriyorsunuz'' sorusu üzerine, bunları yapanların insan olamayacağını belirterek, şöyle devam etti 
     ''İnsanlık ailesinin bir ferdi olamazlar. İnsanlık suçudur, insanlık ayıbıdır. Utanç vericidir. Her bakımdan kınıyorum. Uluslararası toplum bunun yargısını kendisi yapacaktır. Tamamıyla insanlık dışı bir olay. Öylesine sertler, insanlık ailesi içinden olamaz.'' Iraklı İşadamları Derneği Başkanı Thameer Sheikly ise bu konuda tek bir şey söylemek istediğini belirterek, ''Bu çirkin işkence olayının takdirini dünya kamuoyuna bırakıyoruz'' dedi. 
     
</TEXT>
</DOC>
