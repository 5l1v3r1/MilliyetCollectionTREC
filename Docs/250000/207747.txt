<DOC>
<DOCNO> 207747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo17.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Rüştü yedeğe çekilirse ülkesine dönecek... 
</HEADLINE>
<TEXT>

     İspanya'nın FC Barcelona takımında yarın yapılacak Zaragoza maçında kaleyi Rüştü Reçber mi yok sa Victor Valdes'in mi koruyacağı bilinmezken, İspanyol basını Rüştü'nün bir şans daha alacağını belirtiyor. 
     La Lega'da ilk yarının son maçında Nou Camp Stadı'nda Zaragoza'ya karşı pazar günü oynayacak olan Barcelona'da olası ilk 11'lerde Rüştü kalede gösterildi. Türk kalecinin Celta Vigo ve Racing maçlarında yaptığı hatalardan sonra teknik direktör Frank Rijkaard'tan son bir şans daha alması bekleniyor. 
     AS gazetesi, Rüştü'nün yaptığı hatalar sonrasında Barcelona'da en kötü dönemini yaşadığını kaydederken, ''Rüştü eğer tekrar yedeğe çekilirse ülkesine geri dönecek. Rijkaard'ta Rüştü konusundaki şüphe devam ediyor. Ve Fenerbahçe onu bekliyor'' iddiasında bulundu. Gazete, Barcelona'nın lig sonrasındaki gelecek dönem için yeni kaleci arayışında olduğunu ve Malaga'dan Calatayud ile ilgilendiğini öne sürdü. 
     Bu arada Barça'nın kaptanı Luis Enrique ise basına açıklamasında ''Rüştü'ye karşı değilim ama kalecinin devamlı olması gerektiğini düşünüyorum. Karara saygı duysam da Rijkaard'ın neden Valdes'i değiştirdiğini anlayamıyorum'' şeklinde konuştu. 
     Öte yandan ara transferde Juventus'tan Davids'i almak için resmi görüşmelere başlayan Barcelona'da Başkan Joan Laporta, Torino'ya gidip İtalyan kulübü ile Davids ile pazarlık görüşmelerine başlama hususunda onay aldı. 
     Davids ile Barça'nın anlaşması halinde Hollandalı futbolcunun transferinin gerçekleşeceği, Fransız Trezeguet'in de Barcelona tarafından istendiği öğrenildi. 
     La Lega'da yarın akşam TSİ 20.00'da başlayacak maç öncesinde Barcelona 24 puanla 12, Zaragoza da 20 puanla 15. sırada yer alıyor. 
     
</TEXT>
</DOC>
