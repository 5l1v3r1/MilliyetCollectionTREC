<DOC>
<DOCNO> 237774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun57.html </URL>
<DATE> 2004/05/06/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
Amerikalı yetkililer Kuzey kıbrıs'a doğrudan uçuş üzerinde çalışıyor 
</HEADLINE>
<TEXT>

     ABD Dışişleri Bakanlığı'nın Kıbrıs Özel Koordinatörü Tom Weston, Kuzey Kıbrıs'ın izolasyonunun sona erdirilmesi yönünde Avrupa Birliği'nin önemli adımlar attığını, ancak bunların yeterli olmadığını belirtti. 
     Washington'da Amerika'nın Sesi radyosunun düzenlediği bir basın toplantısında Kıbrıs konusundaki son gelişmeleri değerlendiren Weston, ''AB, Kuzey Kıbrıs ile ilgili önemli adımlar attı. Ancak bunlar, izolasyonu sona erdirmekte yeterli değil'' dedi. 
     Weston, ABD'nin, Kuzey Kıbrıs'ın sıkıntılarını giderme yönünde AB ile tutarlı adımlar atacağını ancak ''tek taraflı'' eylemlerde de bulunacağını söyledi. ABD'nin bu yöndeki somut adımları ne zaman atmayı planladığı yönündeki bir soru üzerine Weston, ''burada haftalardan bahsediyoruz, aylardan değil. Siyasi amacımız, Kuzey Kıbrıs'ın izolasyonunu bitirmektir'' dedi. 
     
     Kongreye telkin 
     Weston, Amerikan uçaklarının doğrudan Kuzey Kıbrıs'a uçuşu konusunun Amerikalı yetkililer tarafından şu sırada üzerinde çalışılan konu olduğunu bildirdi. 
     Bunun yanı sıra Weston, ABD'nin Kuzey Kıbrıs'a doğrudan mali yardım yapmasının söz konusu olabileceğine işaret etti. Weston, ''Doğrudan mali yardım sağlayabiliriz. Bu, kongre onayını gerektirir. Kongrede birtakım eylemlerde bulunuyor olacağız. Kongreye bu yönde telkinlerde bulunacağız'' diye konuştu. 
     Ancak Weston, özellikle coğrafi konumundan ötürü Kuzey Kıbrıs'a en önemli ekonomik katkının Avrupa Birliği'nden geleceğini belirtti. 
     Weston, ABD'nin izolasyonu bitirme yönünde atacağı adımların bazılarının yasal düzenleme gerektireceğini, bazıları için ise buna ihtiyaç olmayabileceğini, bütün bu konular üzerinde şu sırada çalışılmakta olduğunu kaydetti. 
     Weston, BM Genel Sekreteri Kofi Annan'ın Kıbrıs ile ilgili raporunun da gelecek iki hafta içinde açıklanmasını beklediğini kaydetti. Tom Weston, Kıbrıs'ta çözüm olacaksa bunun Annan planından daha farklı olmayacağını ancak görünür gelecekte bir çözüm ihtimalini görmediklerini belirtti. 
     Washington'u ziyaret eden KKTC Başbakanı Mehmet Ali Talat'ın temaslarını değerlendirmesi istenen Weston, ABD Dışişleri Bakanı Colin Powell'ın, Talat ile görüşmesinden çok tatmin olduğunu, aynı şekilde BM Genel Sekreteri Kofi Annan'ın da Talat ile görüşmesini tatmin edici bulduğunu söyledi. Weston, Talat'ın temaslarının, Kuzey Kıbrıslı Türkler'in izolasyonunun sona erdirilmesi yollarının incelenmesine olumlu etkisi olacağını kaydetti. 
     
</TEXT>
</DOC>
