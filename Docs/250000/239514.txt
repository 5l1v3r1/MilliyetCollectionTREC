<DOC>
<DOCNO> 239514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur67.html </URL>
<DATE> 2004/05/12/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
YÖK Tasarısı'na İzmir Barosu da tepkisini gösterdi 
</HEADLINE>
<TEXT>

     İzmir Barosu Başkanı Bahattin Özgen Acar, YÖK Yasa Tasarısı ile ilgili olarak toplumda ciddi bir tedirginliğin yaşandığını belirterek, ''Siyasi iktidarı sağduyu ve demokratik katılımcılık ilkelerine uygun davranmaya davet ediyoruz'' dedi. 
     Acar, yaptığı yazılı açıklamada, İzmir Barosu Yönetim Kurulu'nun YÖK Yasa Tasarısı'na ilişkin görüşlerini açıkladı. Bu konuda toplumda bir gerginlik yaşandığı savunulan açıklamada, şu görüşlere yer verildi 
     ''Demokratik seçimler sonucu iktidar olarak çoğunluğu elde ettikten sonra egemenliği tek başına ve sadece milli iradeye dayandırarak, demokrasiyi zedeleyecek, laik, demokratik hukuk devleti ilkesine aykırı düşebilecek bir siyasi irade yürütmeye çalışmak, çağdaş demokrasilerde benimsenmeyen tahakkümcü bir anlayıştır. 
     2457 sayılı Yükseköğretim Kanunu Değişiklikleri ile ilgili olarak toplumda gerginlik ve ciddi bir tedirginliğin yaşanmakta olduğu gerçeğini dikkate alan İzmir Barosu Yönetim Kurulu, siyasi iktidarı sağduyu ve demokratik katılımcılık ilkelerine uygun davranmaya davet etmeyi bir görev sayıyoruz.'' 
     Acar, hazırladıkları yazıyı, TBMM Başkanı, Başbakan ve ilgili Bakanlar, siyasi partiler ve milletvekillerine gönderdiklerini bildirdi. 
     
</TEXT>
</DOC>
