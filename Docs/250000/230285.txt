<DOC>
<DOCNO> 230285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/dunya/dun03.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Bush, 11 Eylül'den 5 hafta önce uyarılmış 
   ABD Başkanı George Bush'a 11 Eylül saldırılarından beş hafta önce verilen gizli istihbarat brifinginin, ulusal güvenlik danışmanı Condoleezza Rice'ın açıklamasının aksine, El Kaide'nin ABD içinde uçak kaçırarak saldırı düzenleyeceği konusunda açıkça uyardığı ortaya çıktı. Bush'a 6 Ağustos 200'de Texas'daki çiftliğinde verilen ve dönemin terörle mücadele birimi başkanı Richard Clarke tarafından hazırlanan 1,5 sayfalık raporun, "Usame Bin Ladin yanlılarının uçak kaçırmak istediği ve patlayıcı maddelerle ABD içinde saldırmayı amaçladığını" açıkça dile getirdiği vurgulandı. 
   
   Clarke'ın olay yaratan kitabı film oluyor 
   ABD Başkanı George Bush'un eski danışmanlarından Richard Clarke'ın tartışma yaratan ve en çok satanlar listesinde bir numaraya yerleşen kitabı "Against All Enemies" Bütün Düşmanlara Karşı adlı kitabının film hakkı, Sony Pictures Entertainment tarafından satın alındı.Sony Pictures Entertainment'ın başkan yardımcısı Amy Pascal yaptığı açıklamada, "Sanırım 'Başkan'ın Adamları' çizgisinde ilginç bir hikaye olacak. Malzemede gerçekten anlatımsal bir drama mevcut" dedi. 
   
   Berlusconi Irak'ta askerine moral verdi 
   Irak'a dün sürpriz bir ziyarette bulunan İtalya Başbakanı Silvio Berlusconi, Nasıriye'deki İtalyan üssüne giderek askerlere seslendi. Nasıriye'de ülkenin yeniden yapılanması çalışmalarına katılan yaklaşık 2 bin 900 İtalyan askeriyle birlikte yemek yiyen Berlusconi, askerlere "Sizlerle gurur duyuyoruz" dedi. Berlusconi, Irak'ta bulunan askerlerin "İtalya'nın, dünyaya temel haklar ve uygarlığı götürme konusunda yeterli bir ülke olduğunu göstererek, çok önemli bir görev üstlendiklerini" söyledi. 
   
   Sibirya'da madende patlama 20 ölü 
   Rusya'nın Sibirya bölgesinde, bir kömür madeninde meydana gelen patlamada en az 20 madenci öldü. Patlamanın meydana geldiği Kemerovo bölgesi yetkilileri, çok sayıda madencinin de enkaz altında kaldığını söylediler. Rusya Acil Durumlar Bakanlığı'ndan yapılan açıklamada, Taijina madeninden 2'si yaralı 16 madencinin sağ salim çıkarıldığı belirtildi. Kemerovo Valisi Aman Tuleev, madende hapsolan madencilerle temasa geçemediklerini, yolun kapalı olduğunu söyledi. Patlamanın nedeninin belirlenmesi için soruşturma başlatıldığını belirten Tuleev, "Görünüşe göre grizu patlaması" dedi. 
   
   Rodney King bu kez isyana neden olmadı 
   Los Angeles'ta 1992 yılında beyaz polisler tarafından acımasızca dövülürken çekilen görüntülerinin televizyonlarda yayınlanması, siyahların Los Angeles'ı savaş alanına çevirmelerine yol açan Rodney King, önceki gün geçen yıl işlediği bir trafik suçundan ötürü tutuklanarak cezaevine konuldu. Los Angeles'a bağlı San Bernardino Yüksek Mahkemesi yargıcı, geçen nisan ayında otomobiliyle aşırı hız yaparak bir eve çarpan King'in 120 gün hapis yatmasına karar verdi. 
   
   Erivan'da 'Koçaryan istifa' gösterisi 
   Ermenistan'ın başkenti Erivan'da muhalefetin önceki gün düzenlediği, iktidarı protesto gösterisine katılan 10 bini aşkın kişi, Cumhurbaşkanı Robert Koçaryan'ın istifasını talep etti. Ülke muhalefetinin önde gelen iki grubu, Adalet Bloku ve Ulusal Birlik Partisi tarafından başkentin merkezindeki Hürriyet Meydanı'nda düzenlenen gösteride, geniş güvenlik önlemleri alınırken, muhalefet liderleri yaptıkları konuşmalarda Koçaryan'ın istifasını istediklerini dile getirdiler. Muhalefet, Cumhurbaşkanlığı seçimlerinin iptali için Anayasa Mahkemesi'ne başvurmuş, ancak başvuru kabul edilmemişti. 
   
   
   
</TEXT>
</DOC>
