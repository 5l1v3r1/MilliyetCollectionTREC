<DOC>
<DOCNO> 248206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur34.html </URL>
<DATE> 2004/06/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Faruk Süren beraat etti... 
</HEADLINE>
<TEXT>

     Galatasaray Spor Kulübü eski Başkanı işadamı Faruk Erol Süren, ''Vergi Usul Kanunu'na muhalefet etmek'' suçundan yargılandığı davada beraat etti. 
     İstanbul 4. Ağır Ceza Mahkemesi'ndeki duruşmaya, tutuksuz sanıklar Faruk Erol Süren, Ali Tulgan, Yiğit Tahsin Okur, Mustafa İlhan Aran ve Ahmet Cavit Vardallılar katılmadı. 
     Esas hakkındaki görüşü sorulan Cumhuriyet Savcısı, dosyaya konulan bilirkişi raporunda vergi ziyanı oluşmadığının bildirildiğini hatırlatarak, sanıkların beraatlerine karar verilmesini istedi. 
     Ahmet Cavit Vardallılar dışındaki sanıkların beraatına karar veren mahkeme heyeti, ifadesi alınamadığı için bu sanığın dosyasını ayırdı. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Makine Takım Endüstrisi A.Ş'nin yetkilileri olan sanıkların, düşük maliyetli olarak Eximbank kaynaklı, ihracat taahhütlü kredi aldıkları ve bu taahhütlerini doldurmak amacıyla ihracat imkanı bulunan şirket arayışına girdikleri ifade ediliyordu. 
     Orhan Aslıtürk ve Muhammet Ciğer'in ortaklığıyla kurulan ASCOR adlı organizasyonun paravan şirketlerinin, sahte belgelerle devletten haksız kazanç sağladığının belirlendiği kaydedilen iddianamede, sanıkların, ''bu organizasyonun firmalarıyla yaptıkları anlaşmalar sonucunda sahte belgelerle ihracat yapmış gibi gösterip, vergi ziyanına neden oldukları'' kaydediliyordu. 
     İddianamede, 213 sayılı Vergi Usul Kanunu'nun ilgili maddeleri uyarınca sanıkların 6'şar ay ile 3'er yıl arasında hapis cezasına çarptırılmaları isteniyordu. 
     
</TEXT>
</DOC>
