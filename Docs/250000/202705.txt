<DOC>
<DOCNO> 202705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun33.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam hala Bağdat'ta... Errubai Irak'ta yargılanacak 
</HEADLINE>
<TEXT>

     Irak Geçici Hükümet Konseyi üyesi Muvaffak Errubai, cumartesi günü yakalanan Saddam Hüseyin'in hala Bağdat'ta tutulduğunu söyledi. 
     Errubai, düzenlediği basın toplantısında, Saddam'ın Irak'ta halka açık bir mahkemede yargılanacağını belirtti. 
     Saddam'ın ABD kuvvetleri tarafından Katar'a götürüldüğü iddiaları üzerine konuşan Errubai, ''Bu iddia hakkında kanıt veya doğrulanmış bir bilgi yok. Saddam hala Irak'ta. Allah'ın izniyle Irak'ta, bir Irak mahkemesi tarafından halka açık yargılanacak'' dedi. 
     Errubai, Saddam'ın yargılanıncaya kadar Irak'ta tutulabileceğini de belirtti. 
     Irak'taki Geçici Hükümet Konseyi Başkan Yardımcısı Adnan Paçacı da yaptığı açıklamada, Amerikalı sivil yönetici Paul Bremer'ın, Saddam'ın ülke dışına çıkarıldığını kesinlikle kabul etmediğini söyledi. 
     
</TEXT>
</DOC>
