<DOC>
<DOCNO> 247578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonspo07.html </URL>
<DATE> 2004/06/13/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gaziantep, Coridon ve Ettayeb ile anlaştı 
</HEADLINE>
<TEXT>

     Dış transferde RC Lens'ten Coridon ve Libya Milli takımı'ndan Tarek Ettayeb ile görüşen Gaziantepsporlu yöneticilerin her iki oyuncuyla prensipte anlaştığı bildirildi. 
     Kulüp profesyonel futbol şubesi sorumlusu Asım Atmaz, dış transferde şu ana dek Antalyaspor'dan Sedat ve Bosna-Hersek Milli Takımı kalecisi Kenan Hasegiç ile anlaştıklarını, uzun süredir anlaşmaya çalıştıkları Fransa'nın RC Lens takımından Coridon ve Tunus'ta futbol yaşamını sürdüren Libya Milli Takımı orta alan oyuncusu Tarek Ettayeb ile her türlü koşulda anlaşmanın sağlandığını, bir terslik yaşanmaması durumunda iki oyuncunun da gelecek hafta imza için kente geleceklerini söyledi. 
     Yeni sezona güçlü ve kaliteli bir kadroyla girmek için çalışmaların aralıksız sürdüğünü, bu nedenle bu iki transferi mutlaka bitirmek için çaba sarfettiklerini belirten Atmaz, ''Yeni sezona güçlü ve kaliteli bir kadroyla girmenin hesaplarını yapıyoruz. Özverili davrandık ve bize gerekli olan iki oyuncunun da transfer görüşmelerini olumlu yönde neticelendirdik. Bu transferler sonrasında takımda gidecek ve kalacakları belirleyeceğiz '' diye konuştu. 
     Orta alan ve forvet mevkii için Coridon ve Ettayeb'i düşündüklerini kaydeden Atmaz, şöyle konuştu 
     ''Her iki oyuncu da mevkileri için mükemmel. Eksik görülen mevkiler için kaliteli 2 oyuncuyu transfer ettiğimiz görüşündeyim. Her ikisi de gol yeteneği olan hızlı, kıvrak ve çok kaliteli oyuncular. Coridon ve Ettayeb yaramıza merhem olacak oyuncular. Bu transferlerle tribünleri ayağa kaldırırız. 
     Ömer Çatkıç'dan boşalan kaleyi ise daha kaliteli biri olan Kenan Hasegiç'e teslim ettik. Bu transferin de zamanla ne kadar doğru olduğu görülecek. Kulüp için en iyisini yapmaya çalışıyoruz.'' Bu arada milli oyuncu İbrahim Toraman'ın transferi için devreye giren ve Beşiktaş ve Fenerbahçe kulüplerinden daha iyi bir rakam önerdiği öğrenilen Ukrayna'nın Shaktar Donetsk takımının teknik direktörü Mircea Lucescu'nun hafta içinde Gaziantep'e gelerek kulüp yöneticileriyle biraraya geleceği ve transfere son noktanın konacağı öğrenildi. 
     
</TEXT>
</DOC>
