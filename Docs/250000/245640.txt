<DOC>
<DOCNO> 245640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas04.html </URL>
<DATE> 2004/06/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
3 dakikada check up... 
</HEADLINE>
<TEXT>

     ''EGS'' adı verilen cihazla vücuda düşük yoğunluklu elektrik sinyali verilerek, tüm sistem ve organlardaki işlevsel bozukluklar tespit ediliyor. 
     Fransa'dan ithal edilen, Ankara'da özel bir laboratuarda hizmete giren ''ESG elektroscangrapy '' adlı cihaz, el ve ayaklar ile başa takılan elektrotlar sayesinde 3 dakikada tüm vücudu check-up'tan geçiriyor. 
     Bilgisayar programına bağlı çalışan cihaz, el ve ayakların çıplak olarak koyulduğu iki metal tabaka ve başa takılan iki elektrottan oluşuyor. 
     İşlem başladığında, bilgisayar ekranında oluşan erkek veya kadın vücudu verilen elektrikle 4 kez taranıyor. Tarama işlemi sırasında oluşan sarı, kırmızı, yeşil, mavi ve lacivert renkler, bozukluk olan bölgeleri ayırmaya yardımcı oluyor. 
     Yeşil renkle beliren yerler ''normal'', sarı ve mavi renkler ''az sorunlu'', kırmızı ve lacivert renkler ise ''sorunlu'' bölgeleri gösteriyor. 
     Cihaz, tespit sonrasında kesin tanı koymuyor, ancak bozukluk olan bölgelerin erken teşhis edilmesinde doktorlara yardımcı oluyor. 
     Bilgisayar programında vücut yapısının yanı sıra tüm organlar renklerle gösteriliyor, yazılı çıkan sonuçlar grafiklere de yansıtılıyor. 
     Bu işlemin ardından kişinin yaptırması gereken testler, uygulaması gereken diyet programı, vücut yağ oranı, kolesterol düzeyi gibi veriler de belirleniyor. 
     
</TEXT>
</DOC>
