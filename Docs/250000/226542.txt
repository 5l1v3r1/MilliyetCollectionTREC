<DOC>
<DOCNO> 226542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun26.html </URL>
<DATE> 2004/03/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Saddam'ın savunması uluslararası bir avukatlar birliğine verildi 
</HEADLINE>
<TEXT>

     Irak'ta devrik lideri Saddam Hüseyin ve diğer tutukluların savunmasının, Arap Avukatlar Birliği ile çalışan uluslararası bir avukatlar topluluğuna verildiği açıklandı. 
     Fransa'ın Reims kenti barosundan Emmanuel Ludot, ''Geçen yılın Aralık ayından beri, 50 yıldır siyasi ve adli bir güç olan Arap Avukatlar Birliği'nin talebi üzerine bu dosya üzerine çalışıyorum'' dedi. 
     Ludot, Avukatlar Birliği'nin geçen Cumartesi günü Mısır'ın başkenti Kahire'de, kendisinin de katıldığı bir toplantı yaptığını, toplantıda belirlenen ortak savunma stratejisinin gelecek haftalarda birliğin yürütme organının onayına sunulmasına karar verildiğini açıkladı. 
     Emmanuel Ludot, Saddam Hüseyin'in Kuveyt Savaşı sırasında avukatlığını yapan Muhammed Raşdan'ın etrafında bulunan 10 avukattan oluşacak çekirdek kadronun duruma göre genişletileceğini de belirtti. 
     Ludot, geçen Cumartesi günü Saddam'ı savunacağını bildiren, dünyaca ünlü Fransız avukat Jacques Verges hakkındaki soruları ise yanıtsız bıraktı. 
     Bu arada, Muhammed Raşdan, Le Parisien gazetesine yaptığı açıklamada, Saddam'ı savunacağını söyleyen Jacques Verges'in ''Saddam Hüseyin'in yasal vekili olmadığını'' iddia etti. Raşdan, ''Saddam'ın karısı ve büyük kızı, Saddam'ın yakalanmasından iki gün sonra beni arayarak avukatlığını yapmamı istediklerini bildirdiler. Zaten geçmişte de avukatlığını yapmıştım. Verges, Saddam Hüseyin'in yasal vekili değildir. Saddam'ın ailesi, Miloşeviç'i savunmuş bir kişiyi vekil olarak tercih etmeyecektir'' dedi. 
     Muhammed, Saddam Hüseyin'in özgürlüğüne kavuşmasını istediğini söyleyerek, ''Bu bir savaş suçu değil, o her zaman Irak'ın lideridir'' diye konuştu. 
     Öte yandan, Saddam Hüseyin'in avukatlığını yapacağını bildiren Fransız avukat Jacques Verges, Saddam'ın yakınları tarafından devrik liderin savunması için seçildiğini söyledi. 
     ''Saddam'ın yakınları beni seçti'' diyen Verges, Saddam'ın yakalandığı tarihten beri ''tecrit'' edildiğini ve ''bu yüzden avukat tutma olanağı olmadığını'' belirtti. 
     Verges, önceki gün Saddam'ın yeğenlerinden birinden mektup aldığını belirtmiş ve devrik liderin avukatlığını üstlenmeyi kabul ettiğini açıklamıştı. 
     
</TEXT>
</DOC>
