<DOC>
<DOCNO> 224107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/dunya/dun04.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm sessizliği sürüyor 
</HEADLINE>
<TEXT>
   Kamışli hayalet kent 
      FARUK BALIKÇI Kamışli DHA 

   
   Suriye'de 50'den fazla kişinin öldüğü Arap - Kürt çatışmasının fitilini ateşleyen olayların yaşandığı Kamışli'de gerginlik sürüyor. Mardin'in Nusaybin ilçesi karşısındaki 200 bin nüfuslu kentte ölüm sessizliği yaşanıyor. 
   12 Mart'ta oynanan futbol karşılaşması sırasında Arapların açtığı Saddam Hüseyin posterine, Kürtlerin tepki göstermesi üzerine çatışmalar başladı. Ülkenin Türkiye sınırındaki kentlere yayılan olaylar, bölgeye gönderilen takviye askeri birlikler ve sokağa çıkma yasağına rağmen günlerce sürdü. Kamışli'de olayların üzerinden 10 gün geçmesine rağmen, halk evlerinden çıkmaya korkuyor. Olayların başladığı stadyum artık Suriye ordusunun kışlası oldu. Girişi ve tribünlerinde askerlerin nöbet tuttuğu stadın soyunma odaları da yatakhaneye dönüştürüldü. Kürtlerin tahrip ettiği birçok devlet kurumu da bomboş. İlçenin önemli önemli binaları koruma altında. Sokaklar boş olduğu için esnaf da kepenklerini açmıyor. Kamışli'ye gelen yabancılar Suriye gizli servisi El Muhaberat tarafından adım adım izleniyor. 
   
   
   
</TEXT>
</DOC>
