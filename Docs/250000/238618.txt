<DOC>
<DOCNO> 238618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo24.html </URL>
<DATE> 2004/05/09/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Samsunspor, Çaykur Rizespor maçı sonrası açıklamalar 
</HEADLINE>
<TEXT>

     Ligin son haftasına girilirken Çaykur Rizespor'u 2-1 yenen Samsunspor'da, kulüp başkanı İsmail Uyanık, ''Şaibelere en iyi cevabı verdik'' dedi. 
     İsmail Uyanık, maçın ardından yaptığı kısa açıklamada, son haftalarda sık sık gündeme gelen ''şike'' iddialarına atıfta bulunarak bazı çevrelerce ''Karadeniz birliği kuruluyor'' biçiminde yorumlar yapıldığını söyledi. 
     Beşiktaş'ın Akçaabat Sebatspor'a 2-0 yenildiğini hatırlatan Uyanık, ''Beşiktaş'ta mı Karadeniz birliğine üye oluyor Böyle birşey olmaz. Bu tür söylentilere, şaibelere en iyi cevabı verdik'' diye konuştu. 
     Antrenör Ertuğrul Sağlam ise kazanmak için sahaya çıktıklarını belirterek, bu sezon sahalarında yaptıkları son maçı kazanmaktan dolayı mutlu olduklarını bildirdi. 
     Çaykur Rizespor Antrenörü Erdoğan Yılmaz ise maçtan sonra açıklama yapmazken, futbolculardan Saffet ve Zafer, maçı yitirdikleri için üzgün olduklarını söylediler. 
     Saffet, ''Kötü oynadık, maçı almamız gerekiyordu'' derken Zafer, ''Son dakikada yediğimiz golle kaybettik. En azından bir puan yetecekti. Herkes elinden geleni yaptı ama daha çok istekli olmalıydık'' diye konuştu. 
     
</TEXT>
</DOC>
