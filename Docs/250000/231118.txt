<DOC>
<DOCNO> 231118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas15.html </URL>
<DATE> 2004/04/13/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Beckham'ın maceraları bitmiyor... Marbeck Beni sevdiğini söyledi 
</HEADLINE>
<TEXT>

     Real Madrid ve İngiliz Milli Takımı'nın yıldız oyuncusu David Beckham'ın sevgilisi olduğunu iddia eden model Sarah Marbeck, Beckham'ın kendisine ilan-ı aşk ettiğini söyledi. 
     Marbeck, avukatı aracılığıyla yaptığı açıklamada, Beckham'ı 2 yıl boyunca beklemekten başka bir şey yapmadığını ve bu nedenle hikayesini açıklamaya karar verdiğini belirtti. 
     Marbeck, ''Beni sevdiğini söyledi ve her gece 'ararsa' diye başucumda telefonla uyudum'' dedi. 
     Şöhret peşinde koşan biri olmadığını belirten Marbeck, kendisini bir medya fırtınasının içinde bulduğunu ve hayatının gözler önüne serilmesinden rahatsız olduğunu söyledi. 
     Beckham'la, Manchester United futbol takımı Singapur'da bulunduğu sırada tanıştığını belirten Marbeck, Beckham'la ilişkisinin bittiğini iki yıl sonra kabullendiğini, ancak bunun hayatında çok şey değiştirdiğini kaydetti. 
     Malezya doğumlu 29 yaşındaki model, bir gazeteye yaptığı açıklamada, Temmuz 2001'de iki yıldır evli olan Beckham'la ilişkiye girdiğini iddia etmişti. 
     İngiliz News of the World gazetesinin geçen haftaki haberlerinde ise Beckham'ın Rebecca Loos adlı 28 yaşındaki eski sekreteriyle ilişkisi olduğu öne sürülmüş, Beckham ise bu iddiaları yalanlamıştı. 
     
</TEXT>
</DOC>
