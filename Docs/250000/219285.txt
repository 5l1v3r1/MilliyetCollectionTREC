<DOC>
<DOCNO> 219285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo43.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da 4. Biyediç dönemi... 
</HEADLINE>
<TEXT>

     Başarısız sonuçların ardından Ümit Kayıhan ile yollarını ayıran Bursaspor'un başına 4'üncü kez getirilen Nejat Biyediç, ''Bursaspor'un bulunduğu durumdan kurtulacağına inanıyorum. Zaten inanmasaydım görevi kabul etmezdim'' dedi. 
     Biyediç, imza töreninin ardından yaptığı açıklamada, Bursaspor'a futbolcu ve teknik direktör olarak hizmet eden biri olarak takımın bulunduğu duruma çok üzüldüğünü söyledi. 
     Takımı bildiğini, maçlarını gerek televizyondan, gerekse çıplak gözle seyrettiğini anlatan Biyediç, önce yanlışları tespit edeceklerini, sonra bu sorunları giderecek çalışmalar yapacaklarını kaydetti. 
     Nejat Biyediç, maç başı hedefler belirleyeceklerini, önlerinde 11 maçta alabilecekleri 33 puan olduğunu ifade ederek, ''Bu maçlar içinde 6 puanlık seriler de var. İyi bir kadroya sahibiz. Bursaspor'un bulunduğu durumdan kurtulacağına inanıyorum. Zaten inanmasaydım görevi kabul etmezdim'' diye konuştu. 
     Bursaspor Kulübü Başkanı Fikret Üstenci de Nejat Biyediç'in takımın bulunduğu duruma bakmaksızın, tekliflerini düşünmeden kabul ettiğini ifade etti. 
     Biyediç'in daha önce Bursaspor'da futbol oynadığını, 3 kez de teknik direktörlük yaptığını anımsatan Üstenci, ''Kan değişikliğinin takıma olumlu yansıyacağına inanıyorum. Nejat hocamızla birlikte hızla düşme potasından kurtulacağımızdan eminim'' dedi. 
     Toplantının ardından Nejat Biyediç ile İsmail Ertekin, Nevzat Dinçbudak ve Şenol Karadeniz'den oluşan teknik ekip, takıma ilk antrenmanını yaptırdı. 
     Antrenman öncesi takımın içinde bulunduğu şanssızlıktan kurtulması için kurban kesildi. Tüm futbolcular kesilen kurbanın kanını kramponlarına sürdü. 
     Bu arada, takım kaptanı Okan Yılmaz'ın antrenman öncesi futbolcularla toplantı yaptığı ve arkadaşlarından bundan sonraki maçlarda daha istekli futbol oynamalarını istediği öğrenildi. 
     
</TEXT>
</DOC>
