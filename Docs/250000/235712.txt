<DOC>
<DOCNO> 235712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas09.html </URL>
<DATE> 2004/04/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kurt Cobain'e mezarında bile rahat yok .. 
</HEADLINE>
<TEXT>

     Kendisini silahla vurarak 10 yıl önce intihar eden ''Nirvana'' topluluğunun solisti Kurt Cobain'e mezarında bile rahat yok. Çılgın şarkıcı Courtney Love, 10 yıl önce intihar eden eşinin küllerinin gömüldüğü arazinin el değiştirmesi nedeniyle Cobain'e yeni bir ''mezar'' arıyor. 
     Internetteki ''netscape'' sitesinin haberine göre, bu dünyada bir türlü rahat edemeyen ve sorunlu bir yaşamı olan Cobain'e ''rahat uyumak'' haram. 
     Cobain'in eşi Courtney Love, yakılarak külleri annesinin arazisine gömülen kocası için yeni bir yer arıyor. Kayınvalidesinin arazisi el değiştireceği için endişe eden Love, kocasının küllerini başka bir yere nakletmek üzere harekete geçti. 
     Eşinin küllerinin havaya serpilmesini arzuladığını dile getiren Love, ''Bana kalsa Kurt'ü rüzgara bırakırım gider. Ama, hayranları çok sevdikleri idollerini ziyaret edecekleri bir yer olsun istiyor. Bunun için uğraşıyorum'' dedi. 
     Çılgın yaşamıyla tanınan Courtney Love, bugüne kadar uyuşturucu kullanmaktan defalarca gözaltına alındı. Çocuğunu da 12 yıl önce ''uyuşturucu bağımlısı'' olarak dünyaya getiren Love, bir konserinde dinleyicisinin başına mikrofon attığı için tutuklandı. 
     Bir arkadaşının evinin camlarını uyuşturucunun etkisiyle kırdığı için gözaltına alınan Love, ünlü aktör Marlon Brando'nun torunu olduğunu iddia ederek de dikkatleri üzerine çekmişti. 
     Ünlü şarkıcı Kurt Cobain, 5 Nisan 1994'te intihar etmişti. 
     
</TEXT>
</DOC>
