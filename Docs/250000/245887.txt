<DOC>
<DOCNO> 245887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/spor/spo02.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum forvete doymuyor 
</HEADLINE>
<TEXT>


Şampiyonlar Ligi ile Türkiye'de sıkıntı çekmek istemeyen Fenerbahçe Teknik Direktörü, Nobre ve Van Hooijdonk dışında yine golcü istedi. Konyasporlu Zafer Biryol için teklif götürülürken, kendisi de İspanya'da forvet bakıyor 

YUSUF KOBAL 


1.5 milyon Euro 
FENERBAHÇE, Beşiktaş'ın transferinden vazgeçtiği Konyasporlu Zafer Biryol için Yeşil - Beyazlılar'a öneri götürdü. Bir yıl sözleşmesi bulunan futbolcunun bonservisine 1.5 milyon Euro istendiği öğrenildi. Sarı - Lacivertliler ise sadece takasla transferi gerçekleştirebileceklerini açıkladı. Zafer ise Fenerbahçe'nin teklifine sıcak bakıyor. Oyuncunun Menajeri Tarık Üstün, kulüplerin anlaşması halinde sorun çıkmayacağını bildirdi. 

Alternatifler istiyor 
YÖNETİMİN, Teknik Direktör Daum'un isteği üzerine Zafer için girişimlere başladığı öğrenildi. Şampiyonlar Ligi'nde geniş kadro kurmak amacında olan Daum, Hooijdonk ile Nobre'ye alternatif olması için istekte bulundu. Sarı - Lacivertliler, Beşiktaş'ın kesin olarak aradan çıkmasıyla Zafer'in transferinin daha kolay olacağını düşünüyor. İspanya'da futbolcu peşinde olan Daum ise Zafer dışında bir de yabancı forvet istiyor. 

'İşimiz çok zor' 

Selçuk'tan itiraf 
LİGİN bitimiyle birlikte memleketi Mersin'in Silifke ilçesine giden Fenerbahçeli Selçuk, bu sezon rekabetin daha da kızışacağını belirtti. Takıma yapılan transferlerle kadronun daha da genişlediğini vurgulayan Sarı - Lacivertli futbolcu, "18'e girmek bile çok zor olacak. Herkes birbiriyle kıyasıya rekabete girecek" diye konuştu. 

'Dinlenme zamanı' 
BU sezon üç kulvarda mücadele etmelerinin işlerini daha da zorlaştıracağına değinen Selçuk, Susanoğlu beldesinde ailesi ve yakınlarıyla hasret giderirken, "Şampiyonluk için oldukça fazla efor sarfettik. Ama şimdi dinlenme zamanı" dedi. Fenerbahçe'nin genç ismi, Şampiyonlar Ligi'nde de başarı kazanmak istediklerini vurguladı. 

Toraman gidiyor 

GAZİANTEPSPOR Başkanı Celal Doğan, Fenerbahçe'nin de listesinde bulunan İbrahim Toraman için Shakhtar Donetsk ile büyük ölçüde anlaştıklarını açıkladı. Milli oyuncu için 4 milyon dolar istediklerini belirten Doğan, Ukrayna takımının ise 3.5 milyon dolara kadar çıktığını söyledi. Celal Doğan, "İbrahim, futbol yaşantısına gelecek sezon büyük olasılıkla Ukrayna'da devam edecek" dedi. 

Parreira devrede 

ALEX'İN transferi için Brezilya'da bulunan Dış İlişkiler Sorumlusu Hakan Bilal Kutlualp, önce Cruzerio kulübüne, sonra da Brezilya Futbol Federasyonu'na başvuruda bulunacak. Ligde iki maçı daha bulunan Cruzerio, Alex'e 30 Haziran'dan önce izin verdiği taktirde bu oyuncu yarın İstanbul'a gelecek. Milli takım için de Parreira'dan yardım istenecek. 


</TEXT>
</DOC>
