<DOC>
<DOCNO> 233597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur19.html </URL>
<DATE> 2004/04/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sağlık ocakları parasız oluyor... 
</HEADLINE>
<TEXT>

     Sağlık Bakanlığı, sağlık ocaklarının parasız hizmet vermesi için çalışma başlattı. Aile hekimliği sisteminin uygulanacağı pilot illerde sağlık ocakları parasız hizmet verecek. 
     Sağlık Bakanlığı, Birinci Basamak Sağlık Hizmetlerinin Yeniden Yapılandırılması Yasa Taslağı hazırladı. Aile hekimliği sisteminin düzenlendiği taslağa göre, aile hekimliği sistemine kademeli olarak pilot uygulamalarla geçilecek. 2004 yılı içinde 3 ilde başlatılması öngörülen sistemde her 3 bin kişiye bir aile hekimi düşecek. 
     
     HERKESİN AİLE DOKTORU OLACAK 
     Pilot uygulamaya geçilen illerde, aile hekimi sevk sisteminin ilk halkası haline gelecek. Hastalar önce aile hekimine başvuracak, eğer uzmanlık gerektiren bir hastalığı varsa hastaneye sevk edilecek. Her aile doktoruna belirli sayıda hasta kayıtlı olacak. Aile doktoru kayıtlı hastaların dosyasını tutacak tüm sağlık bilgilerini kaydedecek. Herkesin aile doktorunu seçme hakkı olacak. Doktorun hizmetinden memnun olmayan başka bir doktoru seçebilecek. 
     
     ÜCRETSİZ SAĞLIK HİZMETİ İÇİN NÜFUS CÜZDANI YETERLİ 
     Taslağa göre, birinci basamak sağlık hizmetleri tamamen ücretsiz olacak, nüfus cüzdanı olan her vatandaş ücretsiz sağlık hizmeti alabilecek. Aile hekimine başvuran hastaların cebinden para çıkmayacak. Sosyal güvencesi olsun ya da olmasın her vatandaş sağlık ocaklarından ücretsiz yararlanacak. Verilecek ücretsiz sağlık hizmetleri için kamu kaynaklı bir fon oluşturulacak. Oluşturulacak bu fon Hazine kaynaklarından karşılanacak. 
     
     AİLE HEKİMİ PRİMLERLE GEÇİNECEK 
     Aile hekimi olmak isteyen kamuda çalışan doktor, maaşından vazgeçecek. Aile hekimi olacakların kamudaki özlük hakları dondurulacak ve geçimini kayıt ettiği hasta başına alacağa primlerle sağlayacak. Ayrıca, yaptığı koruyucu sağlık hizmeti başına alacağı puanlarla da ek gelir kazanacak. Aile hekimi olarak çalıştığı sürede sözleşmeli personelde olduğu gibi istediği sosyal güvenlik kuruluşu ile ilişkilendirilecek. 

ANKA 
     
</TEXT>
</DOC>
