<DOC>
<DOCNO> 204566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun31.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere zorunlu uyuşturucu testi 
</HEADLINE>
<TEXT>

     Kazakistan'da 2004-2005 öğretim yılından itibaren orta ve yüksek öğretim öğrencilerine zorunlu uyuşturucu bağımlılığı kontrolü testi uygulanacak. Haftalık Panorama gazetesinin Kazakistan Eğitim ve Bilim Bakanlığı'na dayanarak verdiği habere göre, gelecek öğretim yılından itibaren orta ve yüksek öğretim öğrencileri uyuşturucu bağımlığı kontrolünden geçirilecek. 
     Uyuşturucu kullandığı tespit edilen orta öğretim öğrencilerinin üniversiteye alınmayacağı belirtilen haberde, uygulamayla orta öğretim öğrencileri arasında uyuşturucuyla mücadeleyi hedefleyen bakanlığın, okullarda uyuşturucuyla mücadelede polisle işbirliği yapan öğretmen, personel ve diğer ilgili kişilerden oluşan gönüllü ekipler oluşturacağı belirtildi. 
     Haberde, bakanlığın, bazı okullarda ve üniversitelerde denenen pilot uygulamalarda başarıya ulaşılması üzerine, programın bütün ülke sathında uygulama kararı alındığı kaydedildi. 
     
</TEXT>
</DOC>
