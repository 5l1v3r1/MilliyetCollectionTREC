<DOC>
<DOCNO> 244300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonyas07.html </URL>
<DATE> 2004/05/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mucize bebek dünyaya geldi... 
</HEADLINE>
<TEXT>

     Alman doktorların çocukları olamayacağını söylediği Birol-Gönül Sancar çiftinin İstanbul'daki bir klinikte gördükleri tedavi sonucu bir erkek çocukları oldu. 
     Gönül Sancar, Almanya'nın başkenti Berlin'deki Neukölln Kadın Kliniği'nde, 3 kilo 450 gram ağırlığında ve 50 santimetre boyunda bir erkek bebek dünyaya getirdi. 
     Birol Sancar 32 , kendisine baba olma gururu ve mutluluğunu yaşatan Ferti-jin Kadın Sağlığı ve Tüp Bebek Merkezi'ne teşekkür ederek, ''Çocuk sahibi olmak tek kelimeyle mükemmel. Çocuk olması için başvurmadığımız kapı kalmamıştı. Amacımıza ulaştığımız için çok mutluyuz'' dedi. 
     Çocuğun sağlıklı doğduğunu belirten Sancar, ''Çocuğum bir erkek olursa, bebek merkezini kuran ancak bir kaza sonucu ölen Murat Taşdemir'in adını koyma sözünü vermiştim. Bundan dolayı oğluma Murat adını verdim'' diye konuştu. 
     Gönül Sancar da bebeğinin dünyaya gelmesiyle çok büyük bir mutluluk yaşadığını belirtti. 
     Birol Sancar, 31 Temmuz 1994'te teyze kızı olan Gönül Sancar 27 ile evlendiğini, ancak çocukları olmadığını, bu nedenle evliliklerinin 4. yılında tedavi olmak amacıyla Berlin'de kendilerine önerilen bir tüp bebek merkezine gittiklerini söyledi. 
     Tedavi için 1999 ve 2001 yıllarında 2 kez söz konusu merkeze gittiklerini anlatan Sancar, ''Almanya'da başvurduğumuz doktorlar bana azosperm menide canlı sperm bulunmaması teşhisi koyarak, hiçbir zaman çocuğum olamayacağını söylediler. Hatta bir doktor, 'Hiç boşuna uğraşmayın, sizin çocuğunuz olmaz' dedi. Hastaneden yürüyerek eve gelmişim. Daha sonra otomobilimi hastanenin önünde unuttuğumu hatırladım'' diye konuştu. 
     Çift daha sonra, arkadaşlarının tavsiyesi üzerine İstanbul'daki Ferti-jin Kadın Sağlığı ve Tüp Bebek Merkezi'ne gitmiş, burada kendilerine yapılan tedavi sonucunda Gönül Sancar hamile kalmıştı. 
     
</TEXT>
</DOC>
