<DOC>
<DOCNO> 216341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur25.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan-Scheffer görüşmesi NATO'ya katkıya devam edeceğiz 
</HEADLINE>
<TEXT>

     Başbakan Recep Tayyip Erdoğan, Türkiye'nin günümüzün yeni ve gelişen koşullarında NATO'ya gereken katkıyı vermeye devam edeceğini belirtti. 
     Başbakan Erdoğan ile NATO Genel Sekreteri Jaap de Hoop Scheffer, Başbakanlık Resmi Konutu'nda gerçekleştirilen görüşme ve birlikte yenilen yemekten sonra gazetecilere açıklamalarda bulundular. 
     Başbakan Erdoğan, Scheffer'i yeni görevine başlamasının ardından Türkiye'ye yaptığı bu ilk ziyarette ağırlamaktan büyük memnuniyet duyduğunu söyledi. 
     NATO Genel Sekreteri Scheffer ile NATO'yu ilgilendiren birçok konuda ve genel olarak uluslararası gündemde bulunan çeşitli sorunlar hakkında yararlı bir görüş alışverişi yapma imkanı bulduğunu ifade eden Erdoğan, şöyle konuştu 
     ''Türkiye 50 yılı aşkın bir süredir NATO'nun sadık bir üyesi olarak ittifakın savunmasına gerekli her türlü katkıyı sağlamış bir müttefiktir. Günümüzün yeni ve gelişen koşullarında da ülkemiz NATO'ya gereken katkıyı vermeye devam edecektir. Önümüzdeki dönemde ittifak açısından en önemli adımlardan birini Haziran ayı sonunda yapılacak İstanbul Zirvesi oluşturacaktır. Bu çerçevede Sayın Genel Sekreter ile tam bir işbirliği içerisinde zirvenin başarısı için gereken gayreti gösterecek ve zirvenin gerçekten örnek bir zirve olmasını inanıyorum ki başaracağız.'' Başbakan Erdoğan, Scheffer ile geçmişte Hollanda'da da üstlendiği çeşitli görevler çerçevesinde de daima iyi ve dostane ilişkiler içerisinde bulunduklarını ifade ederek, NATO Genel Sekreteri Scheffer ile yeni görevinde de her konuda yakın temas ve işbirliği içerisinde olunacağını bildirdi. 
     Erdoğan, hükümet adına Scheffer'e görevinde başarı diledi. 
     Başbakan Erdoğan bir gazetecinin, ''Türkiye'nin NATO kapsamında Irak'ta oynayacağı bir rol var mı '' sorusu üzerine, NATO'nun henüz Irak'ta bir görev üstlenmediğini belirtti. 
     Erdoğan, ''Biz NATO'nun Irak'ta görev üstlenmesinin isabetli olacağı inancındayız. Her zaman için Türkiye şu ana kadar üzerine düşen görevi en son Afganistan'da başarıyla yürüttüyse oralarda da yürütmeye hazırdır'' diye konuştu. 
     
</TEXT>
</DOC>
