<DOC>
<DOCNO> 248814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur28.html </URL>
<DATE> 2004/06/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Trenle, İstanbul-İzmir arası da 5 saat olacak... 
</HEADLINE>
<TEXT>

     Türkiye Cumhuriyeti Devlet Demiryolları TCDD İstanbul-İzmir arası trenle ulaşımı 5 saate indirecek projenin Balıkesir-Bandırma etabının yol yenileme çalışmalarını başlattı. 
     TCDD Genel Müdürü Süleyman Karaman, basın mensuplarının da yer aldığı bir heyetle, yol yenileme çalışmalarını başlatmak üzere özel bir trenle Balıkesir'e geldi. Balıkesir'de Organize Sanayi Bölgesi'ne yakın bir noktada başlayan yol yenileme çalışmaları için, tören düzenlendi. 
     Karaman, törende yaptığı konuşmada, demiryollarının geliştirilmesinin artık devlet politikası haline geldiğini, vatandaşların hızlı trenlerle konforlu seyahat etmeleri için çalıştıklarını söyledi. 
     ''2005 yılı sonunda Ankara-İstanbul arası başta olmak üzere Türkiye hızlı trenle tanışacak'' diyen Karaman, bunun için temel atma törenin geçtiğimiz aylarda yapıldığını anımsattı. Tüm demiryolu hatlarının yenilenmesi için çalıştıklarını söyleyen Karaman, yenileme çalışmaları için ithal malzemeye ihtiyaçları olmadığını, rayların Türkiye'de üretilebildiğini bildirdi. 
     Ankara-İstanbul arasındaki demiryolu hattında yapılan yenileme çalışmalarıyla trenlerin 150 kilometre hıza ulaştığını ve seyahat süresinin kısaldığını ifade eden Karaman, İstanbul-İzmir arası demiryolu ulaşımının da 5 saate indirileceğini kaydetti. 
     Karaman, 2 ay içinde tamamlanacak çalışmaların ardından İstanbul'dan yolcuların feribotla Bandırma'ya geleceğini ve feribot biletiyle trene binerek İzmir'e toplam 5 saatte ulaşacağını anlattı. 
     Bu hatta yapılacak bakım çalışmalarının ardından Ankara-İstanbul hattında olduğu gibi hızlandırılmış trenlerin sefer yapacağını söyleyen Karaman, Ankara-Balıkesir arasının da trenle 6 saatte kat edileceğini belirtti. Karaman, ''Türkiye'de demiryolları olması gereken yere gelecek'' dedi. 
     Balıkesir Belediye Başkanı Sabri Uğur da devlet demiryolları personelinin gayretli çalışmalarıyla yakın bir zamanda Balıkesir'in önemli bir ulaşım imkanına daha sahip olacağını söyledi. 
     Balıkesir Milletvekili Ahmet Edip Uğur da hükümetin demiryollarının geliştirilmesine büyük önem verdiğini, bu çerçevede yapılacak çalışmalarla Ankara-İstanbul arası trenle ulaşım süresinin daha da kısalacağını ifade etti. 
     Konuşmaların ardından TCDD Genel Müdürü Karaman, Balıkesir-Bandırma arasındaki 101 kilometrelik demiryolu hattının yenileme çalışmalarını başlattı. 
     Yol yenileme çalışmalarında, 16 operatörlü, tamamen bilgisayar donanımlı yenileme makinesi kullanılıyor. Bu makine, eski raylar ile traversleri yerinden çıkararak yerine yeni ray ve traversleri yerleştiriyor. 
     Günde 1 kilometre yol yenilemesinin yapılabildiği bu makineye, teknik ekipler, travers montajları ve kaynak çalışmalarıyla destek veriyor. 
     TCDD Genel Müdürü Karaman, yol yenileme çalışmalarını başlatırken, motorlu aletlerle traverslerin vidalarının sıkıştırma işlemini bir süre yaparak yenileme çalışmalarına katıldı. 
     
</TEXT>
</DOC>
