<DOC>
<DOCNO> 205163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo13.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Özdilek İlk hedefimiz Türkiye Kupası 
</HEADLINE>
<TEXT>

     Malatyaspor Teknik Direktörü Mehmet Özdilek, kısa vadede ilk hedeflerinin Türkiye Kupası'nı kazanmak olduğunu söyledi. 
     Özdilek, kulübü binasında düzenlediği basın toplantısında, Malatyaspor'u tercih etmesinin en önemli nedenlerinin başında kendi futbol anlayış ve düşünce yapısını uygulama çabası olduğunu belirtti. 
     Göreve gelmesindeki etkenlerin başında kulüp başkanı ile yöneticilerinin teknik heyete ve futbolculara gösterdiği ilgi ve sevginin bulunduğunu kaydeden Özdilek, Türk sporu için ifade ettikleri söylemlerin kendisinin kafasındaki futbol inancıyla uyumlu olduğunu da vurguladı. 
     Hedeflerini kısa, orta ve uzun vadeli olarak belirlediklerini ifade eden Özdilek, ''İlk hedefimiz kısa vadede Türkiye Kupası'nı kazanmaktır. İşimiz kolay değil. Ama biz başarının ekip ile geldiğine inanıyoruz. Onun için ben değil biz diyorum'' dedi. 
     Takımda 27 futbolcunun bulunduğunu ve çok acele etmeyeceklerini dile getiren Özdilek, kimseyi bırakmak istemediklerini ve takıma birkaç takviyenin olabileceğini bildirdi. 
     Almak istedikleri futbolcunun takımın iç bünyesine uyması gerektiğini, futbolcu almak için transfer yapmak istemediklerini anlatan Özdilek, şunları söyledi 
     ''Kamuoyunda transfer konusunda bazı isimler çıkıyor. Bunlar olabilir. Ancak biz şimdiye kadar böyle bir ifade kullanmadık. Düşüncemiz olursa bunu hep birlikte paylaşırız. Malatyaspor geçtiğimiz yıl olduğu gibi, bu yıl da iyi bir performans gösteriyor. Bizler de takımı iyi yerlere getirmek için teknik heyet, yönetim, futbolcu, taraftar ve hatta basın ile birlikte çaba göstermeliyiz.'' Özdilek, görevden ayrılan Ziya Doğan ile iyi ilişkiler içerisinde olduklarını, Malatya'ya gelmeden önce kendisi ile 3 saatlik bir görüşme yaptığını belirterek, Doğan'ın kendilerine çok faydalı bilgiler sunduğunu kaydetti. 
     
</TEXT>
</DOC>
