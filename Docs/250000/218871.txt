<DOC>
<DOCNO> 218871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/spo04.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer bekliyor 
</HEADLINE>
<TEXT>

   Trabzon'un hocası Ziya Doğan, Beşiktaş ile oynayacakları maç için iddialı konuştu, "Kazanıp, zirvedeki iddiamızı sürdüreceğiz" dedi 
      
   'Favori biziz' 
   SAMSUNSPOR'U deplasmanda 3 - 1 yenerek, Avrupa Kupaları'na katılma iddiasını sürdüren Trabzonspor, gözünü Beşiktaş ile oynayacağı maça çevirdi. Beşiktaş - İstanbulspor maçını izleyen Teknik Direktör Ziya Doğan, tek hedeflerinin güçlü rakiplerini yenmek olacağını dile getirdi. Doğan, "Kritik maça favori çıkacağız. Kazanıp, zirvedeki iddiamızı sürdüreceğiz" dedi. 
   
   'Sürpriz olur' 
   SON haftalarda takımda beklenmedik değişiklikler yaparak sahaya sürpriz isimler çıkaran Teknik Direktör Ziya Doğan, ideal kadroyu yakalayana kadar yeni isimlere şans verebileceğini açıkladı. Doğan, "Gücümüzü artıracağız. Sahada 90 dakika savaşan bir takım olmamız gerekiyor. Bu havayı yakalayana kadar da arayışlarımızı sürdürmek zorundayız" yorumunu yaptı. 
   
   Romaschenko yuvada kalıyor    TRABZONSPOR Yönetimi, Beyaz Rus yıldızı Maxim Romaschenko ile sözleşme uzatma kararı aldı. Samsunspor maçında sergilediği futbolla sahanın en iyileri arasında yer alan yıldız futbolcu ile bu hafta içinde masaya oturulacağı öğrenildi. Teknik Direktör Ziya Doğan'ın da Maxim'in kalmasını istediği ve bu doğrultuda tecrübeli oyuncunun anlaşmasının 2 yıl uzatılacağı açıklandı. 
   
   Aktuğ'dan övgü    Trabzonspor Başkanı, Samsun maçında sergilenen futbolu beğendiğini açıkladı 
   Başkan memnun 
   BAŞKAN Atay Aktuğ, düşündükleri Trabzonspor'un giderek şekillenmeye başladığını açıkladı. Samsunspor maçında sergilenen futboldan ve alınan sonuçtan memnun olduklarını dile getiren Aktuğ, "Deplasmanda kazanırken futbol olarak yol aldığımızı da gördük. Bu bizi sevindirdi. Takımımızın istediğimiz seviyeye süratle geliyor olması, bizim adımıza gurur verici" dedi. 
   
   'Biz kardeşiz' 
   AKTUĞ, Samsunspor deplasmanında dostluk adına çok olumlu gelişmelerin yaşandığını da açıkladı. Trabzonspor Başkanı şunları söyledi "Karadeniz tarafı her zaman ateşli olmuştur. Zaman zaman sataşmalar tabii ki yaşanabilir. Ancak Samsunspor Başkanı ile el ele tutuşmamız herkes için örnek bir tablo oldu. Onlar bizim kardeş kulübümüz. Her zaman da öyle kalacaklar." 
   
   
</TEXT>
</DOC>
