<DOC>
<DOCNO> 221391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/guncel/gun01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırcı'ya tahliye göründü 
</HEADLINE>
<TEXT>

   Bahçelievler Katliamı hükümlüsü Kırcı'nın 36 yıllık cezası tek müebbete indirildi. Kırcı'nın cezasının 8 yıla indirilerek tahliyesi gündeme geldi 
      GÖKÇER TAHİNCİOĞLU Ankara 
   
   Yargıtay 1. Ceza Dairesi, Bahçelievler Katliamı Davası hükümlüsü Haluk Kırcı'nın cezasını "tek müebbet hapse" dönüştürerek yerel mahkemede tahliyesinin önünü açtı. 
   7 TİP'li öğrenciyi öldürdüğü için 7 kez idama, 9 yıl 4 ay da hapse mahk m edilen Kırcı'nın cezası, Terörle Mücadele Kanunu'nda 1991'de yapılan değişiklikle, "her idam için 10 yıl" hesabıyla 70 yıl hapse dönüştürüldü. İdam cezasının kaldırılmasından sonra Ankara 5. Ağır Ceza Mahkemesi, Kırcı'nın idam cezalarını tek bir müebbet hapse dönüştürdü. Mahkeme, bu cezayı 48 ayı hücrede geçmek üzere 36 yıl hapse çevirdi. Kırcı, bu karardan sonra Ödemiş Ağır Ceza Mahkemesi'ne başvurarak şartla tahliyesini istedi. 
   
   Yargıdan 'şartlı' evet 
   Mahkeme, Yargıtay'ın ceza hesaplamasına ilişkin temyiz incelemesini yapmadığı için talebi reddetti. Kırcı'nın karara itirazına Salihli Ağır Ceza Mahkemesi ile Adalet Bakanlığı da aynı yanıtı verdi. 
   Resen temyiz edilen Ankara 5. Ağır Ceza Mahkemesi'nin kararını değerlendiren Yargıtay 1. Ceza Dairesi, dün bu kararı onadı. Kırcı'nın Susurluk Davası'ndan aldığı 4 yıl hapisle, idam cezaları dışındaki diğer hapis cezalarının, 36 yıllık ana cezaya eklenemeyeceğini kararlaştıran daire, "şartla tahliye" talebini ise "konuyu yerel mahkeme değerlendirsin" diyerek reddetti. 
   Kırcı, Yargıtay'ın onama kararından sonra yeniden Ödemiş'ten tahliyesini isteyebilecek. 
   1. Ceza Dairesi, 12 kez idama mahk m edilen Zülfikar İzol'un cezasını önce tek müebbet hapse çevirmiş, daha sonra cezayı 1991'de yapılan "Her müebbet için sekiz yıl yatılır" değişikliğiyle 8 yıla çevirmişti. Yerel mahkeme, bu hesaba katılırsa, cezası daha önce "tek müebbet"e indirilen Kırcı'nın 36 yıllık cezası, aynı hesapla 8 yıla inecek. Diğer cezaları ortadan kaldırılan Kırcı, hücre cezası silindikten sonra 16 yıldır cezaevinde olduğu gözetilerek tahliye edilecek. 
   
   
   
</TEXT>
</DOC>
