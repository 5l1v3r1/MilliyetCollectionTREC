<DOC>
<DOCNO> 227203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko14.html </URL>
<DATE> 2004/03/31/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Orakçıoğlu Satılmayan gömlekleri tezgahlarda sattım 
</HEADLINE>
<TEXT>

     İstanbul Tekstil Konfeksiyon İhracatçılar Birliği İTKİB Yönetim Kurulu Başkanı Süleyman Orakçıoğlu, iş hayatına 12 yaşında dayısının konfeksiyon dükkanında çalışarak başladığını belirterek, bu yaşlarda harçlığını, okuldan çıktıktan sonra dükkanda satılmayan gömlekleri kapının önünde kurduğu tezgahlarda satarak çıkardığını söyledi. 
     Orakçıoğlu, iş hayatına erken yaşlarda başlamanın deneyim kazandırdığını ifade ederek, bunun, kaliteli bir eğitim almasına engel olmadığını kaydetti. 
     İnsanın küçük yaşlarda kazandığı parayı harcamasının gurur verdiğini belirten Orakçıoğlu, ''Konfeksiyonun dışında yaz tatillerinde de bir aile dostumuzun eczanesinde çalışıyordum. Orada aldığım ücreti annem veriyormuş. Eczanede kendimi işe yaramıyor gibi görsem de o yaşlarda verdiğim emeğin karşılığını almam bana güzel bir duygu yaşatıyordu'' dedi. 
     Öğrencilik hayatı devam ederken Gazi Caddesi'nde bulunan Büyük Çarşı'da 15 metrekarelik bir dükkanda ailesiyle birlikte konfeksiyon dükkanı açtıklarını anlatan Orakçıoğlu, şöyle devam etti 
     ''Elazığ'da Büyük Çarşı'da kendi yerimizi açtık. Büyük ve kapsamlı bir yer değildi, 10-15 metre karelik bir yerdi. Burada 3 yıl konfeksiyonculuk yaptık. Daha sonra İstanbul'a gittik. 1986 yılında Zaferhan'da iş yerimi açtım. Buradaki iş hayatımdaki başarıda Elazığ'da kazandığım deneyim ve tecrübenin büyük katkısı oldu.'' 
     
     ''2010 YILINDA DAMAT, DÜNYADA 5 MARKADAN BİRİ OLACAK'' 
     Başarının elde edilmesi için sistemli bir şekilde çok çalışılması gerektiğini ifade eden Orakçıoğlu, dünya markası olma yolunda 15 yıl gibi sürede ne yapılması gerektiğini öğrendiklerini, şu anda bu konuda yapılması gerekenleri çok iyi bildiklerini söyledi. Dünyada en az rakipleri kadar deneyim ve birikimlerinin olduğunu kaydeden Orakçığolu, başarının mucize olmadığını göstermek konusunda çok şeyler yapacaklarına inandıklarını bildirdi. 
     Orakçıoğlu, ''Damat, dünyada son derece bilinen marka. 2010 yılında kendi sektörümüzde akla ilk gelen 5 markadan biri olacağız'' dedi. 
     
</TEXT>
</DOC>
