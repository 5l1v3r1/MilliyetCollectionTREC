<DOC>
<DOCNO> 227862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun19.html </URL>
<DATE> 2004/04/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Küba, cezaevlerinin kapılarını gazetecilere açtı 
</HEADLINE>
<TEXT>

     İnsan haklarını ihlal ettiği gerekçesiyle eleştirilen Küba yönetimi, cezaevlerinin kapılarını, demir parmaklıkların ardındaki yaşam şartlarını gösterebilmek amacıyla yabancı gazetecilere açtı. 
     CBS'in internet sitesinde verilen habere göre, kısıtlı inceleme şansı verilen iki cezaevinden biri olan Havana yakınlarındaki Combinado del Este'de ilk göze çarpan, çevresi ağaçlardan arındırılmış, geniş bir alana inşa edilmiş cezaevinin beyaza boyanmış binaları oldu. 
     Komünist adanın en büyük cezaevi olan Combinado'da, tutuklulara, koğuşlarında geçirdikleri zamanın dışında, her iki adımda bir gardiyanla karşılaşılan alanda spor yapma imkanı tanınıyor. 
     Cezaevine, üniformalı İçişleri Bakanlığı yetkilileri nezaretinde getirilen medya mensupları, dezenfekte edilmiş kokulu koridorlardan geçerek yeni boyanmış odalarda gezdirildi. 
     Konfor ve titizliğin göze çarptığı Combinado cezaevinin revir müdürü Dr. Aurelio Gonzales, gazetecilere verdiği bilgide, revirin 1977'de inşa edildiğini ve 200 yatak kapasitesi bulunduğunu söyledi. Basın mensuplarının ancak, seçilmiş olduğu tahmin edilen az sayıdaki hastaları görmelerine izin verildi. 
     Revirin, Küba'nın sağlık sisteminden doğan zorlukları yoğun bir şekilde yansıttığına dair iddiaları kabul etmeyen Gonzales, düzgün stoklanmış ilaç ve cihazları göstererek, ''İhtiyacımız olan her şeye sahibiz'' dedi. 
     Sohbet edilen mahkumlardan hiçbiri, şartlardan veya yemeklerden şikayet etmezken, çoğunluk, şartları yeterli bulduğunu söyledi. 
     Silahlı soygundan suçlu bulunarak 30 yıl hapis cezasına çarptırılan 31 yaşındaki Enrique Prieto, BM İnsan Hakları Komisyonu'nun Küba raporuna işaret ederek, ''Doğru hareket ettiklerini düşünmüyorum'' dedi. 
     Prieto'nun, hasta bakıcılık eğitimi alan 16 mahkum arasında bulunduğunu söyleyen doktor Nestor Azcano da gazetecilere, mahkum öğrencilerle dolu küçük ve tertipli bir sınıfı gururla gösterdi. Azcano, aralarında cinayet ve tecavüzden hüküm giymiş mahkumların da bulunduğu öğrencilerin hastabakıcılık sertifikası alarak mezun olacağını kaydetti. 
     İncelenmesine izin verilen diğer cezaevi olan Kadınlar Hapishanesi'nde ise doğumevinin demir parmaklıklarının hiçbir zaman kapanmadığı gözlendi. Temiz, güneş gören ve çizgi kahramanların resimleriyle süslenmiş duvarlarla çevrili doğumevi odalarında gazetecilerin serbestçe dolaşmasına izin verildi. 
     Odalarını doğum yapacak mahkumlarla paylaşan yeni annelerin, bebeklerine bir yıl süreyle bakmalarına izin veriliyor ve bir yılın sonunda bebekler aile yakınlarına veya çocuk yurduna gönderiliyor. 
     ABD, Küba yönetiminin cezaevlerinde kısıtlı incelemeye izin vererek Hollywood usulü bir senaryo yazdığını iddia etti. CBS'in sorularını yanıtlayan Küba Dışişleri Bakanı Felipe Perez Roque ise, Cenevre'de Küba karşıtı bir oyun oynandığını iddia etti ve cezaevi kapılarını ardına kadar açmayacaklarını söyledi. Roque, ABD'nin, diğer ülkelere, Küba'nın insan hakları konusunda kınanması yönünde baskı yaptığını da ileri sürdü. 
     Küba cezaevlerini, en son 1999 yılında, eski Fransa Cumhurbaşkanı François Mitterrand'ın karısı Danille Mitterrand'ın başkanlığındaki Fransız insan hakları delegasyonu gezmişti. 
     
</TEXT>
</DOC>
