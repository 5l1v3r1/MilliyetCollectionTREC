<DOC>
<DOCNO> 242934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko11.html </URL>
<DATE> 2004/05/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
FT Yasal belirsizlikler özelleştirmeye engel... 
</HEADLINE>
<TEXT>

     Tüpraş ihalesinin yürürlüğünün durdurulmasının hükümetin özelleştirme planlarına darbe vurduğu savunuldu. 
     Financial Times gazetesi, Türk hükümetinin en büyük özelleştirme girişiminin başarısızlığının olumsuz bir işaret oluşturacağını öne sürerek, "Yasal belirsizlikler, öncelikli olarak üstesinden gelinmesi gereken önemli bir engel olmayı sürdürüyor" yorumlarına yer verdi. 
     Financial Times, Tüpraş'ın satışının yürürlüğünün durdurulması üzerine ortaya çıkan durumu değerlendirildiği haberde, "Türkiye'nin özelleştirme planları, mahkemenin petrol şirketinin satışını bloke etmesiyle darbe yedi" denildi. Financial Times'in Ankara muhabiri Vincent Boland imzalı haberde, Türkiye'nin "Gelişigüzel özelleştirme sicilini iyileştirme ve zorlu bütçe hedeflerine ulaşma çabalarının mahmekenin kararının ardından altüst olduğu" öne sürüldü. 
     Mahkemenin kararının ardından borsanın düştüğü ve liranın yine baskı altına girdiği kaydedilen haberde Garanti Menkul Değerler Araştırma Bölümü Başkanı Mahmut Kaya'nın "Bu satış sadece Türk ekonomisi değil, finansal piyasalar için de çok önemli. Hükümetin en büyük özelleştirme girişimidir ve başarısız olursa, iyi bir işaret olmaz" değerlendirmesine yer verildi. 
     
     ANLAŞMA BAŞTAN BERİ TARTIŞMALIYDI 

     Hükümetin Tüpraş'ı Taftnet ve Zorlu Grubunun oluşturduğu konsorsiyuma satma kararının, yıllarca fırsatları kaçıran Türkiye'nin özelleştirme planlarında yeni bir başlangıç olarak görüldüğünü kaydedilen haberde şöyle denildi 
     "Ancak anlaşma baştan beri tartışmalıydı. Kararı eleştirenler, Özelleştirme İdaresi'nin düşük bir fiyat kabul ettiğini ve satış sürecinin şeffaf olmadığını öne sürmüşlerdi. Moskova'daki analistler de ana faaliyeti petrol işi olan Taftnet'in neden refineri kapasitesi satın almak istediğini sorgulamışlardı." Financial Times, Özelleştirme İdaresinin, Ankara 10'uncu İdare Mahkemisi kararına Bölge İdare Mahkemesi nezdinde itiraz ettiğine dikkat çekerek, Bölge İdare Mahkemesi'nin alt mahkemenin kararını bozması halinde anlaşmanın kısa bir süre içerisinde uygulanabileceği, ancak onaylaması halinde hukuk sürecinin aylarca sürebileceğini ve bunun da başka özelleştirme çalışmalarını geciktirebileceği görüşlerine yer verdi. AKP'nin IMF ile yaptığı anlaşma kapmasında 2004 bütçesinde 3 milyar dolarlık özelleştirme geliri hedeflediğini anımsatan gazete, bu gelirlerden 800 milyon dolarlık kısmının Taftnet tarafından sağlanmasının öngörüldüğünü anımsattı. Haberde şöyle denildi "Tüpraş tartışması, yabancı yatırımcılara kur yapmak konusunda yarıştığı ülkelerin çok gerisinde olan Türkiye'ye daha fazla doğrudan yatırımı çekme zorlukları vurguluyor. Bu yılın başında hükümet, dış yatırımı çekmek için yeni bir başlangıçın yapılacağına söz verdi. Ancak analistler ve hukukçulara göre, yasal belirsizlikler, ilk olarak üstesinden gelinmesi gereken önemli bir engel olmayı sürdürüyor." 

     
</TEXT>
</DOC>
