<DOC>
<DOCNO> 206372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sondun24.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerinden Talabani ve Barzani'nin bürolarına baskın 
</HEADLINE>
<TEXT>

     Irak'ın Kerkük kentinde, ABD askerlerinin Irak Kürdistan Demokratik Partisi IKDP ve Irak Kürdistan Yurtseverler Birliği IKYB bürolarına baskın düzenlediği bildirildi. 
     ABD ordusu 4. Piyade Tümeni'nden Çavuş Robert Cargie, dün akşam düzenlenen baskınlarda AK-47 tipi ve bombaatar silahlar ele geçirildiğini söyledi. 
     Cargie, birbirine bitişik iki büroya düzenlenen baskınlar sonucunda, IKDP'den bir üst düzey yetkilinin de sorgulanmak üzere gözaltına alındığını kaydetti. 
     Baskınlarla ilgili ayrıntılı bilgi vermeyen Cargie, Bağdat'ın kuzeyindeki Bakuba'da Amerikan askerlerine saldırı düzenlendiğini ve karşılıklı ateş açıldığını, Iraklı 5 polis memurunun yaralandığını söyledi. 
     Kerkük'te, binlerce Arap ve Türkmenin, kentin kendi kontrollerindeki bölgeye bağlanmasını isteyen Kürtleri protesto için düzenledikleri gösteri sırasında peşmergelerin açtığı ateşte 7 kişinin öldürüldüğü bildirilmişti. 
     
</TEXT>
</DOC>
