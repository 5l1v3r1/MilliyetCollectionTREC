<DOC>
<DOCNO> 223112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko27.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Ürdün'le yeni bir dönem başlıyor... 
</HEADLINE>
<TEXT>

     Devlet Bakanı Kürşad Tüzmen, Ürdün'le yeni bir dönemin başladığını bildirdi. 
     Ürdün Kralı Abdullah'ın onuruna Türk-Ürdün İş Konseyi tarafından Çırağan Sarayı'nda düzenlenen çalışma kahvaltısına katılan Tüzmen, gazetecilerin sorularını yanıtladı. 
     Kürşad Tüzmen, Ürdün'ün küçük bir ülke olmasına rağmen 4 milyar dolarlık bir ithalatı bulunduğuna işaret etti. Türkiye'nin Ürdün'e satabileceği çok ürün bulunduğunu belirten Tüzmen, ''4 milyar dolarlık ithalatın içinde yüzde 80'inin Türkiye'den karşılayabilirler. Türkiye onların ithalat ürün kompozisyonu içinde çok önemli rol alabilir'' dedi. 
     Türkiye'deki yatırımcıların Ürdün'de yatırım yapmak istediklerini, ancak ortada bazı engeller bulunduğunu ifade eden Tüzmen, iki ülke arasında bir serbest ticaret anlaşması yapılması gerektiğini vurguladı. Bakan Tüzmen, şunları kaydetti 
     ''Büyük bir ekonomiye açılmaktan korkuyorlar. Ama biz çok büyük bir iyiniyetle yaklaşıyoruz. Ülkelerin kendi iç ekonomilerine zarar vermeyecek şekilde bir serbest ticaret anlaşması yapmak için zorluyoruz. Yeni bir dönem başlıyor diyebiliriz. Çok küçük bir ticaret hacmi ama bunun önünü açacak olan bir Arap ülkesiyle yapacağımız serbest ticaret anlaşması olacaktır.'' TOBB ve DEİK Başkanı Rifat Hisarcıklıoğlu da, çalışma kahvaltısında yaptığı konuşmasında, Ürdün'deki ekonomik gelişmelerin yakından ve takdirle izlendiğini belirterek, ''Bu arada Türkiye ekonomisinde de belirli hedeflere ulaşma yönünde olumlu sonuçlar alınmaktadır. Elverişli sayılması gereken bu ortamda majestelerince gerçekleştirilen ziyaretin ülkelerimiz arasındaki ticari ve ekonomik ilişkilerin geliştirilmesi yönünde önemli katkılar sağlayacağına inanıyorum'' diye konuştu. 
     Irak ekonomisindeki canlanmanın hayati önem taşıdığını ifade eden Hisarcıklıoğlu, Irak'ın dünya ekonomisine entegrasyonunda iki ülkenin köklü işlev görebileceklerine dikkat çekti. 
     Hisarcıklıoğlu, iki ülke arasında 1990 yılında 115 milyon dolar olan ticaret hacminin 2003 yılında 162 milyon dolara ulaştığını, ancak bu rakamın yeterli olmadığını da dile getirdi. 
     
     SABANCI HOLDİNG CEO'SU 

     Çalışma kahvaltısına katılan Sabancı Holding CEO'su Celal Metin de, Ürdün'ün bölgeye giden ticaretin bir köprüsü olduğuna işaret etti. 
     Irak'taki harekattan önce tüm dünyadaki şirketlerin serbest bölgelerde önemli miktarlarda stoklar oluşturduğunu ve bu stokların hızlı bir şekilde eridiğini anlatan Metin, bunun Ürdün'ün bölgede transit ülke pozisyonunda bulunduğunu gösterdiğini vurguladı. 
     ''Ortadoğu'daki mozaiğe çok dikkatli bakmak lazım'' diyen Metin, Irak'ın yeniden yapılanmasında Ürdün'lü ve Türk işadamlarının işbirliğinin yararlı sonuçlar doğurabileceğine işaret etti. 
     Celal Metin, ''Bence Türk işadamının yapması gereken, eğer Irak'ta uzun vadeli bir yapı içinde tesis kurmak doğruysa oraya gitmek lazım. Hepimizin bildiği bir olay var, ayağınızı ıslatmazsanız,yapacak hiçbir şey yok. Yani dereye girecekseniz, doğru zamanda ayağınızı sokacaksınız. Erken paçayı sıvamak da doğru değil. Hep akılcı yaklaşımlar içinde olmak lazım'' diye konuştu. 
     
     ÜRDÜN BAŞBAKANI DA GÖRÜŞMEYE KATILDI 

     Ürdün Kralı Abdullah, Türk işadamlarıyla olan görüşmeye, Ürdün Başbakanı Faisal al-Fayez, Başbakan Yardımcısı, Ticaret ve Sanayi Bakanı Dr. Mohammad Halaiqa, Planlama ve Uluslararası İşbirliği Bakanı Dr. Basem Awadallah'ın da yer aldığı heyetle katıldı. 
     Türk işadamları arasında ise TİM Başkanı Oğuz Satıcı, İTO Başkanı Mehmet Yıldırım, İSO Meclis Başkanı Hüsamettin Kavi de yer aldı. 
     DEİK verilerine göre, Türkiye'nin geçen yıl Ürdün'e olan ihracatı, yüzde 19 artışla 135.9 milyon dolara yükseldi. İthalatı ise yüzde 26 oranında azalarak, 13.4 milyon dolar olarak gerçekleşti. 
     Türkiye'nin bu ülkeye ihracatında kazanlar-makinalar, demir çelik eşya, otomotiv ve yan sanayi, plastikler, hububat, sebze, mobilya, ithalatında ise tuz, kükürt, çimento, gübre, optik aletler ve çinko başlıca ürünler arasında bulunuyor. 
     30 Haziran 2003 tarihi itibariyle Türkiye'de Ürdün sermayeli 61 firma faaliyet gösteriyor. Ürdün'de ise THY'nin yanı sıra Rumeli Holding'in iletişim, turizm ve gıda sektöründe 3 ayrı şirketiyle birlikte 10 Türk firması faaliyette bulunuyor. 
     
</TEXT>
</DOC>
