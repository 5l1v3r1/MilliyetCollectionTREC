<DOC>
<DOCNO> 211336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/ekonomi/aeko.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Programa bağlılık sözü 
</HEADLINE>
<TEXT>

   ABD'de bulunan Başbakan Tayyip Erdoğan uluslararası finans kuruluşlarının yöneticilerine ekonomik programa bağlılık sözü verirken, 'Ne yapmamızı istiyorsanız söyleyin, yapalım' dedi 
      Utku Çakırözer 
   
   Başbakan Recep Tayyip Erdoğan, ABD Başkanı George W. Bush'la Kıbrıs ve Irak konularını masaya yatırmadan önce dünya finans piyasasını elinde tutan dev kuruluşların yöneticilerine, "ekonomik programa bağlılık" sözü vererek, "Türkiye'ye güvenin, yatırım yapın" çağrısında bulundu. Erdoğan, "Ne yapmamızı istiyorsanız söyleyin. Sizi yerli yatırımcıdan farklı görmüyoruz" dedi. 
   Erdoğan, ABD'de beş gün sürecek resmi ziyaretinin ilk gününde, dünya finans piyasalarına yön veren uluslararası yatırım bankaları ve yatırım fonlarının yöneticileriyle kahvaltıda bir araya geldi. Erdoğan, görüşmeye, ekonomiden sorumlu Devlet Bakanı Ali Babacan ve dış ticaretten sorumlu Devlet Bakanı Kürşad Tüzmen'in yanısıra, Doğan Yayın Holding Başkanı Mehmet Ali Yalçındağ, Doğuş Holding Yönetim Kurulu Başkanı Ferit Şahenk, Eczacıbaşı Holding Yönetim Kurulu Başkanı Bülent Eczacıbaşı, Türk Amerikan İşadamları Dereği Başkanı Zeynel Abidin Erdem, Dış Ekonomik İlişkiler Kurulu İcra Başkanı Rona Yırcalı ve Türkiye Odalar ve Borsalar Birliği Başkanı Rıfat Hisarcıklıoğlu'ndan oluşan kalabalık bir Türk işadamları heyetiyle birlikte girdi. 
   Türkiye - ABD ilişkilerinin ekonomik ayağının da siyasi ve askeri işbirliği düzeyinde geliştirilmesi gerektiğini vurgulayan Erdoğan, "Türkiye geniş ölçekte yabancı sermaye yatırımlarına ihtiyaç duymaktadır. Çıkardığımız bir kanunla daha önce 19 ayrı işlem gerektiren firma kurulması sürecini, artık sadece üç işlemle bir günde gerçekleştiriyoruz. Bu kanun sayesinde Türkiye'deki Amerikan yatırımlarının artmasını bekliyoruz. Ne yapmamızı istiyorsanız söyleyin. Sizi yerli yatırımcıdan farklı görmüyoruz. Hepiniz eşitsiniz. Söyleyin, yapalım" dedi. 
   
   'Rehavete kapılmayacağız' 
   Erdoğan, Türkiye'nin kısa süre önce ihraç ettiği 1.5 milyar dolar bedelinde 30 yıl vadeli tahvillere gösterilen ilgi için teşekkür ederek, "Tahvil ihracının uzun vadesi ve düşük maliyeti, hükümetimizin tesis ettiği güven ortamının neticesidir" dedi. IMF destekli ekonomik reform programına hükümetin gereken bağlılığı gösterdiğini ve uygulanan programın meyvelerinin alınmaya başlandığını anımsatan Erdoğan, "Elde edilen başarıların bizleri rehavete sevk etmesine izin vermeyeceğiz" diye konuştu. 
   
   Ekonomide dört hedef 
   Erdoğan, "IMF programını tam uyguladınız, 2004'te aynı sonucu alabilecek misiniz " sorusuna, "Daha da iyi sonuç alacağız" yanıtını verdi. Erdoğan, ekonomide dört önemli hedefi de, "Yüzde 5'in üzerinde büyüme", "faiz dışı fazla", "tek haneli enflasyon" ve "yatırımcının önünün açılması" olarak sıraladı. Erdoğan, son dönemde hükümetin seçim yatırımı için ekonomik programdan taviz vereceği yönündeki iddiaları da yalanladı. 
   
   Türk işadamları memnun 
   Erdoğan'ın uluslararası finans kuruluşlarının yöneticileri ile yaptığı toplantıya katılan Doğan Yayın Holding Başkanı Mehmet Ali Yalçındağ, yabancı yatırımcıların Türkiye'ye bakışını şöyle değerlendirdi 
   "Türkiye'nin geçen yıl uyguladığı başarılı IMF programı çerçevesinde ulaşılan sonuçlar, tüm katılımcılar tarafından çok başarılı olarak tanımlandı. 2004'te de bu grafiğin devam etmesini arzuluyorlar. Bu konuda Başbakan'dan da somut sözler aldılar. 2004'te yabancı yatırımların önünün açılması ve Kıbrıs sorununun çözümü yönünde kararlı çabalar neticesinde AB üyeliğinin önünün açılması Türkiye'yi dünyada parlayan yıldız haline getiriyor. Görünen o ki, 2004 dünyada Türkiye yılı olacak." 
   
   IMF kaynak için bastırıyor    REUTERS 
   Başbakan Tayyip Erdoğan ABD'de uluslararası finans kuruluşlarının yöneticilerine ekonomik programa sadık kalma sözü veririken, ekonomi yönetimi de IMF'nin talepleri doğrultusunda harcama kısıntısı dışında yaklaşık 3 katrilyon liralık yeni önlemler paketi üzerinde çalışmalarını yoğunlaştırdı. 
   Gelir artırıcı tedbirler, tasarruf, zam ve yeni vergileri içeren alternatif çalışmalar yapılıyor. Ancak hükümetin önceliği IMF'yi herhangi bir tedbir almaya gerek olmadığını ikna etmeye vereceği belirtiliyor. Bir ekonomi yetkilisi IMF'nin ikna olmaması halinde mecburen ÖTV, vergi artışı veya KİT zamlarının gündeme geleceğini belirtiyor. 
   Üzerinde çalışılan en iyimser senaryo olan ve 'herhangi bir ek tedbire gerek duyulmayacak' şekilde ortaya konulacak projeksiyonla gelir toplamada daha kararlı davranarak, vergi barışında tahsilat artırılarak bütçe hedefine ulaşılabileceği belirtiliyor. 
   
   E - mail trafiği 
   Ancak IMF'yi 'önlem almama' konusunda ikna etmenin zor gözüktüğü belirtiliyor. IMF vergi tahsilatını artırarak yüzde 6.5 oranındaki faiz dışı fazla hedefine ulaşılamayacağı ve mutlaka ek önleme gereksinim olduğu konusunda ısrar ediyor. 
   Yedinci gözden geçirmenin ikinci ayağının başlayacağı şubata kadar hazırlanan öneriler IMF'ye e - mail elektronik posta yoluyla iletilecek ve karşılıklı görüş alınacak. Bir ekonomi yetkilisi, "Yüzde 6.5'lik faiz dışı fazlaya ulaşmak için gelir mi artırılır, gider mi kısılır, şubatta IMF gelince karar verilir. Ama kesinlikle tedbirler zinciri var" dedi. 
   
   'Önlemler belli olmalı' 
   IMF Birinci Başkan Yardımcısı Anne Krueger, Türkiye'nin yedinci gözden geçirme sürecinin tamamlanması için hükümetin asgari ücret ve emekli maaşlarındaki artışları nasıl karşılayacağının bekleneceğini söyledi. Krueger, "Bu önlemler gerçekten yerine getirilinceye kadar gözden geçirmeyi gündeme almayacağız" dedi. İsviçre'nin Davos kentinde yapılan Dünya Ekonomik Forumu sırasında Krueger, IMF heyetinin, önlemlerle ilgili açıklamanın ardından Türkiye'ye döneceğini söyledi. Krueger, "Daha sonra gözden geçirmeyi oldukça hızlı bir şekilde tamamlamayı umabiliriz" dedi. 
   
   
</TEXT>
</DOC>
