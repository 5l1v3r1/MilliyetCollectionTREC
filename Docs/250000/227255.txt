<DOC>
<DOCNO> 227255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy01.html </URL>
<DATE> 2004/03/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Derviş, CHP MYK'sında konuştu ''Daha iyi bir sonuç alınmalıydı'' 
</HEADLINE>
<TEXT>

     CHP Merkez Yönetim Kurulu MYK toplantısında seçim sonuçları değerlendirilirken, Genel Başkan Yardımcısı Kemal Derviş'in, partinin seçimden daha iyi bir sonuçla çıkması gerektiğini ifade ettiği öğrenildi. 
     Basına kapalı toplantıda, seçim sonuçlarını değerlendiren Genel Başkan Deniz Baykal'ın dünkü basın toplantısında açıkladığı görüşlerini yinelediği belirtildi. 
     Alınan bilgiye göre Baykal, 3 Kasım seçimlerine göre CHP'nin oylarında büyük bir kayıp olmadığını, 1999 yerel seçimiyle kıyaslandığında ise oyların arttığını anlattı. 
     Bir gazetede yer alan ve adaylardan kızının İsviçre'deki hesabına para aktarıldığı iddialarını toplantıda gündeme getiren Baykal, kendisinin ya da ailesinden hiçbir kimsenin yurtdışında hesabı bulunmadığını söyledi. Söz konusu haberle ilgili yargıya başvuracağını kaydeden Baykal, yurtdışı ve yurtiçi bağlantıları olan bir komplo ile karşı karşıya bulunulduğunu savundu. 
     Toplantıda, MYK üyeleri de seçim çevrelerinden örnekler vererek, sonuçlara ilişkin görüşlerini açıkladı. Üyelerin büyük çoğunluğunun, aday belirlemekte geç kalındığından yakındığı öğrenildi. 
     Bu arada MYK toplantısı devam ederken, görevinden istifa edeceği söylentisi yayılan ancak bu iddiaları daha sonra yalanlayan Genel Başkan Yardımcısı Kemal Derviş'in toplantıda kapsamlı bir değerlendirme yapmadığı, konuşmalar sırasında zaman zaman araya girerek saptamalarda bulunduğu belirtildi. Derviş'in, ''CHP için seçim daha iyi bir sonuç olmalıydı'' dediği öğrenildi. 
     Derviş, kadın adayların azlığından yakınarak, bazı yerlerde parti örgütlerinin adaylar için yeterince çalışmadığını savundu. 
     Derviş, toplantı sonrasında ise gazetecilerin soruları üzerine, seçim sonuçlarına ilişkin bir değerlendirme yapmayacağını belirtirken, ''sıkıntılıyız tabi'' demekle yetindi. 
     CHP MYK'nın yarın seçim değerlendirmesine devam edeceği belirtildi. 
     
</TEXT>
</DOC>
