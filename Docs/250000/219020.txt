<DOC>
<DOCNO> 219020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo29.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat Şampiyonluk kupasını müzemize götürmek istiyoruz... 
</HEADLINE>
<TEXT>

     Fenerbahçe Futbol Takımı Kaptanı Ümit Özat, Galatasaray'ı yenerek liderlik koltuğuna oturmalarının sevindirici olduğunu söyledi. Özat, ''11 final maçımızın ardından şampiyonluk kupasını müzemize götürmek istiyoruz'' dedi. 
     Şişli Terakki Lisesi Öğrenci Birliği'nin düzenlediği panelde konuşan Ümit, derbi maçla ilgili sorular üzerine, Galatasaray karşılaşmasının çok farklı bir mücadele olduğunu ifade ederek, ''Beşiktaş yenilmişti ve bizim galip gelmemiz gerekiyordu. Üzerimizde geçen sezonki 6-0'lık sonucun baskısı vardı. Ancak sonuçta kazandık. Önümüzdeki 11 final maçını da kazanıp şampiyonluk kupasını müzemize götürmek istiyoruz'' diye konuştu. 
     Ümit, bir öğrencinin, ''Galatasaray ligde, Avrupa'da şampiyonluk açısından ve iki takım arasındaki maçlarda da üstün. Hangi kriterlere göre Fenerbahçe'nin, Türkiye'nin en büyük takımı olduğunu söylüyorsunuz '' sorusu üzerine, ''Dünyada insanlar dinini ve dilini değiştiriyor. Tek değişmeyen şey takımları. Sen yanılıyorsun. Kendi aramızdaki maçlara bakarsan Fenerbahçe üstündür. Ayrıca biz her maçımızı Kadıköy'de 55 bin kişiye oynuyoruz 5 bin kişiye değil. Benim için 'Fenerbahçe Cumhuriyeti', Türkiye'nin en büyük takımıdır. Başka takımları tutanlara da saygı duyuyorum'' yanıtını verdi. 
     
     ''KAPTANLIĞA LAYIK OLMAYA ÇALIŞIYORUM'' 
     Ümit Özat, Fenerbahçe'de kaptanlık yapmanın kendisi için çok önemli bir görev olduğunu vurgulayarak, ''Benim için 'Fenerbahçe Cumhuriyeti'nin kaptanı olmak, Cumhurbaşkanı veya Başbakan olmak gibi bir şey. Göreve layık olmaya çalışıyorum. Takımda herkes ne yaptığını çok iyi biliyor. Ben bazı arkadaşlarımı, bazı konularda uyarıyorum'' dedi. 
     Hayatında her zaman doğruları söylediğini ifade eden Ümit, ligde 22 maç içinde en vasat oyununu dünkü derbi maçta sergilediğini itiraf ederek, ''Bu bir derbiydi ve Batista ile adam adama oynuyordum. Böyle oynamak, serbest oynamaktan daha zor. Her maç 6-0 bitecek diye bir şey yok'' diye konuştu. 
     Ümit, bir öğrencinin, ''Sezon başında Daum sizi oyun sisteminde düşünmüyordu. Sonra neler değişti '' şeklindeki sorusunu şöyle yanıtladı 
     ''İnsanlar kaderlerini kendileri çizer. Hiçbir antrenöre art niyetle bakmam. Her antrenör çalışanı, iyi olanı oynatır. Ben de teknik direktör olsam böyle yaparım. Bazı futbolcuların sezon başında yerleri garanti olmayabilir. Ama ben mücadeleyi ve çalışmayı hiçbir zaman bırakmadım. Ayrıca, Fenerbahçe'nin başarısı benim için daha önemlidir. Bizler bunun için çalışıyoruz. Her futbolcu zaman zaman yedek kalabilir. Yedek kaldığı zaman da üzülür. Takıma yansıtmamalı. Ben bundan sonra da çalışmalarıma aynı şekilde devam edeceğim.'' Futbol hayatında unutamadığı en büyük anısının 6-0'lık Galatasaray maçı olduğunu kaydeden Ümit, gelecekte teknik direktör olmayı da istediğini ifade etti. 
     Bu arada, eski milli futbolcu Tanju Çolak ile Fenerbahçe Kaleci Antrenörü Nurettin Yıldız'ın da katıldığı paneli, Tanju'nun oğlu Anıl sundu. 
     Tanju Çolak, burada yaptığı konuşmada e-analiz adında bir yazılım programı yaptıklarını ve devre arasında bunu Fenerbahçe'ye sunduklarını dile getirerek, ''Daum programı çok beğendi. İkinci yarının başından itibaren Alman çalıştırıcı benim ekibimle birlikte çalışmaya başladı. Dün akşamki derbi maçı da analiz edip bugün CD'sini Daum'a teslim ettik'' dedi. 
     Panel sonunda öğrenciler, Ümit Özat'a çiçek verirken, sarı-lacivertli futbolcudan bol bol imza aldılar. 
     
</TEXT>
</DOC>
