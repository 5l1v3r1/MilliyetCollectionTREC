<DOC>
<DOCNO> 208402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur03.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı soğuklar kalp krizi riskini artırıyor... 
</HEADLINE>
<TEXT>

     Aşırı soğukların kalp krizi riskini artırdığı, soğukta çalışmak zorunda olan kişilerin beslenmelerine özellikle dikkat etmeleri gerektiği bildirildi. 
     Konya İl Sağlık Müdürü Fatih Kara, AA muhabirine yaptığı açıklamada, kış mevsiminde etkili olan soğuklara karşı, vatandaşların bir takım tedbirler almaları gerektiğini söyledi. 
     İnsan bedenin normal sıcaklığının 37 derece olduğunu belirten Kara, değişen dış koşullara karşı bedenin bir ''iç iklim'' oluşturarak bu sıcaklığı sabit tutmaya ve dış etkilere karşı bedeni korumaya çalıştığını kaydetti. 
     Hava sıcaklığının eksi derecelerde olduğu günlerde mümkünse dışarı çıkılmaması gerektiğini belirten Kara, ''Aşırı soğuklarda dışarı çıkıldığında ise uzun süre kalınmaması gerekir. Soğuğa ve rüzgara karşı korumalı kıyafetler özellikle tercih edilmelidir'' dedi. 
     Soğuk havaya maruz kalındığında yüz ve ağız bölgesinin korunması gerektiğini kaydeden Kara, şunları söyledi 
     ''Soğuk hava özellikle yüz bölgesini etkileyerek, yüz felci gibi ciddi durumlara neden olabilir. Solunan havayı yumuşatmak, akciğer hastalıklarından korunmak için yine ağız bölgesini de bir kaşkol ile korumak gerekir. Özellikle kalp rahatsızlığı olanlar doktora danışarak dışarı çıkmalıdır. Çünkü aşırı soğuklarda hipotermiye beden ısınının düşmesi bağlı olarak kalp krizi riski de artmaktadır.'' Halk arasında, bu havalarda alkolün sıcak tutacağına ilişkin bir takım yanlış inanışların olduğunu belirten Kara, bu düşüncenin doğru olmadığını söyledi. 
     Kara, işi gereği sürekli soğuk ortamlarda çalışmak zorunda olan kişilerin, işlerini yaparken hareketli olmaya dikkat etmelerini istedi. 
     İnsan vücudunun, besinleri yakarak enerjiye dönüştürdüğünü, bunun da vücut ısısını koruduğunu belirten Kara, ''Soğuk havalarda özellikle pekmez, makarna, patates gibi yüksek enerji içeren karbonhidratlı yiyecekler tercih edilmelidir'' diye konuştu. 
     
</TEXT>
</DOC>
