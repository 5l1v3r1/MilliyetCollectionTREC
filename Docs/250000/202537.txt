<DOC>
<DOCNO> 202537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo31.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon'dan Canaydın'a destek 
</HEADLINE>
<TEXT>

     Futbol Federasyonu Yönetim Kurulu, bugün bir açıklama yaparak, Star Televizyonu'nda 14 Aralık Pazar gecesi yayınlanan bir programda yaşananların, tüm spor camiası kadar, kurum olarak kendilerini de üzdüğünü belirtti. 
     Adı geçen programın yorumcularından birinin, Galatasaray Kulübü Başkanı Özhan Canaydın'a karşı, kişilik haklarını ihlal ederek, ne spor, ne de insanlık etiğine uymayan ve yayıncılık ilkelerini hiçe sayan bir tarzda, çok ağır ithamlarla saldırmasını, hayret, esef ve teessüfle karşıladıklarını belirten Futbol Federasyonu, açıklamasında şu görüşlere yer verdi 
     ''Sayın Özhan Canaydın, spor camiasının fevkalade saygın ve beyefendi kişilerinden birisidir ve tüm ömrünü Türk sporuna adamıştır. 
     Sadece Canaydın'a değil, spora hizmet eden tüm kulüp başkanlarına yapılan ya da yapılacak olan bu tarz haksız, küçük düşürücü ve onur kırıcı yayınları şiddet ve esefle kınıyoruz. 
     Türkiye Futbol Federasyonu olarak bundan böyle yapılacak bu tür maksatlı yayınların karşısında olduğumuzun bilinmesini istiyor, tüm spor camiasını kötülere karşı iyilerin yanında olmaya davet ediyoruz.'' 
     
</TEXT>
</DOC>
