<DOC>
<DOCNO> 239181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur43.html </URL>
<DATE> 2004/05/11/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
Alattin Çakıcı'nın kullandığı pasaportlar emniyetten verilmemiş 
</HEADLINE>
<TEXT>

     İstanbul Emniyet Müdürlüğü, Alaattin Çakıcı tarafından kullanıldığı sanılan iki pasaportla ilgili müdürlük ve bağlı birimlerince hiçbir işlem yapılmadığını bildirdi. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, bazı medya organlarında, Alaattin Çakıcı'nın Ümraniye İlçe Emniyet Müdürlüğü Pasaport Bürosu'ndan sahte kimlik ile pasaport aldığı şeklinde haberlerin yer alması üzerine kayıtların incelendiği belirtildi. 
     Açıklamada, inceleme sonucunda Alaattin Çakıcı'nın 23 Aralık 2002 tarihinde internet üzerinden müracaatla İl Emniyet Müdürlüğü'nden pasaport talebinde bulunduğu, ancak hakkında İstanbul 2 No'lu DGM'ce yurtdışına çıkış yasağı bulunduğundan pasaport talebinin yerine getirilmediği ve bu hususun bizzat kendisine tebliğ edilerek, yurtdışına çıkış yasağının kaldırılması halinde pasaport talebinin yerine getirileceğinin bildirildiği kaydedildi. 
     Ayrıca, akabinde, İstanbul hudut kapılarına ve tüm ilçe emniyet müdürlüklerine, Alaattin Çakıcı hakkında bilgisayar ortamında hazırlanan bir adet bilgi notu ve fotoğraf gönderilerek, sahte pasaport alabileceği konusunda duyarlı olunmasının istendiği belirtilen açıklamada, kayıtlardan, o tarihten sonra Çakıcı'nın bu müracaatıyla ilgili herhangi bir girişiminin olmadığı ve yurtdışına çıkış yasağının halen devam ettiğinin anlaşıldığı ifade edildi. 
     Açıklamada, Organize Suçlar Şube Müdürlüğü'nün yaptığı çalışmalarda, Nesim Malki cinayeti sanıklarından Erol Eşrefoğlu Evcil vasıtasıyla bu şahsın eniştesi Fırat Arıç adlı kişinin organizesinde, İbrahım Arı ve Alaettin Albayrak isimli kişilerin Mudanya İlçe Emniyet Müdürlüğü'ne müracaat ederek pasaport aldıkları ve bu pasaportları yine Erol Eşrefoğlu aracılığıyla Alaattin Çakıcı'ya verdiklerinin tespit edildiği belirtildi. 
     Şube Müdürlüğü açıklamasında ayrıca, medya organlarında yer alan Ümraniye İlçe Emniyet Müdürlüğü Pasaport Büro Amirliği'nce verilen pasaportun ise Alaattin Çakıcı'nın suç ortağı Başar Barış Çakıcı'nın, Maltepe İlçesi'nde sahte kimlik ve pasaport işleri yapan soyadı bilinmeyen ''Ali'' adlı kişiye, Adnan Çiçek ve Aydın Göker vasıtasıyla ulaşarak Yıldıray Akın adına Şişli Nüfus Müdürlüğü'nden tanzim edilmiş nüfus cüzdanı aldığı ve bu cüzdanla Ümraniye İlçe Emniyet Müdürlüğü'ne müracaat ederek Yıldıray Akın kimliğiyle pasaport verildiğinin tespit edildiği anlatıldı. 
     Açıklamada, şöyle denildi 
     ''Adı geçenlerin dosyalarının Yargıtay'da incelenmesi safhasında sahısların sahte kimlik ve pasaport çıkartıp yurtdışına kaçma çalışmaları yaptıkları tespit edilmiş, ayrıca Alaattin Çakıcı'nın İzmir ilinde Erol Eşrefoğlu'nun yazlık evinde kaldığı belirlenerek yakalanmaları istenmiş, İzmir Emniyet Müdürlüğü görevlilerince 4 Mayıs 2004 günü yapılan operasyon sonucu Alaattin Çakıcı'nın evde olmadığı anlaşılmış, ancak Velit Yavuz Güner, Adem Çakıcı, Başar Barış Çakıcı, Murat Aydınşakir, ev sahibi Erol Eşrefoğlu ve Erdem Acar yakalanmış ve adı geçenler ilimize getirilip gözaltına alınmıştır. 
     Başar Barış Çakıcı'nın kullandığı Yıldıray Akın adına düzenlenmiş pasaport da yapılan operasyonda ele geçirilmiştir. Alaattin Çakıcı tarafından kullanıldığı sanılan her iki pasaportla ilgili olarak İstanbul Emniyet Müdürlüğü ve bağlı birimlerince hiçbir işlem yapılmamıştır.'' 
     
</TEXT>
</DOC>
