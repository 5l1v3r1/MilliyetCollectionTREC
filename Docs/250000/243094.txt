<DOC>
<DOCNO> 243094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas12.html </URL>
<DATE> 2004/05/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Avrupa 2. kuşak, Türkiye ise 4. kuşak antibiyotikleri kullanıyor .. 
</HEADLINE>
<TEXT>

     Türkiye'de bilinçsizce antibiyotik kullanılması ve satılması nedeniyle, mikropların direnç kazandığı, bu yüzden daha etkili ve daha pahalı olan 4. kuşak antibiyotiklere geçildiği bildirildi. Avrupa ülkelerinde ise 2. kuşak antibiyotik kullanıldığı belirtildi. 
     Atatürk Üniversitesi A.Ü Tıp Fakültesi Mikrobiyoloji Anabilim Dalı Öğretim Üyesi Prof. Dr. Selahattin Çelebi, AA muhabirine yaptığı açıklamada, Türkiye'nin yıllık ilaç tüketim giderinin yaklaşık 12 milyar dolar civarında olduğunu, bunların büyük bölümünü de antibiyotiklerin oluşturduğunu söyledi. 
     Antibiyotiklerin bilinçsizce kullanılıp satıldığını belirten Çelebi, ''Yıllardır süren bu uygulama nedeniyle Türkiye, antibiyotik tüketiminde dünya birincisi'' diye konuştu. 
     
     4. KUŞAK ANTİBİYOTİK... 

     Dünyada, temel olarak 20 çeşit antibiyotik bulunduğunu belirten Prof. Dr. Çelebi, bu antibiyotik çeşitlerinin geliştirilerek, gruplar halinde çeşit sayılarının gün geçtikçe arttırıldığını bildirdi. 
     Vücudun ve mikropların yapısına göre geliştirilen antibiyotiklerin daha geniş spektrumlu ve daha pahalı olduğunu anlatan Çelebi, şunları söyledi 
     ''Ülkemizde bilinçsizce antibiyotik kullanımı, 4. kuşak antibiyotik kullanmamıza neden oldu. Daha etkili ve daha pahalı olan 4. kuşak antibiyotikler, az gelişmiş ülkelerde tüketilmektedir. Avrupa ülkelerinde 2. kuşak antibiyotik kullanılırken, ülkemizde 4. kuşak antibiyotikler kullanılıyor. Bu tür antibiyotiklerin yan etkisi, diğerlerine oranla çok yüksek.'' 
     
     ''ZARARLI HALE GELİYOR'' 

     Sürekli kullanılan antibiyotiklerin gereğinden fazla ve bilinçsiz kullanılması sonucu vücudun bağışkanlık kazandığını belirten Selahattin Çelebi, bazı hastalıklara karşı faydalı olan antibiyotiklerin belli bir süre sonra etkisiz, hatta zararlı hale geldiğini söyledi. 
     Hekimlerin kültür ve antibiyogram tahlil sonuçlarına göre hastalara antibiyotik yazma işleminde dikkatli davranmaları gerektiğini belirten Çelebi, tahlil sonuçları alındıktan sonra konulan teşhis doğrultusunda antibiyotik yazımına özen göstermeleri gerektiğini kaydetti. 
     Hekime danışmadan antibiyotik kullanan vatandaşların, en etkili antibiyotikleri tercih ettiğini belirten Çelebi, şöyle devam etti 
     ''Tahlil yaptırılmadan antibiyotik kullanılmamalıdır. Dar spektrumlu antibiyotiğin yeterli olacağı bir vakada, geniş spektrumlu antibiyotik kullanılması, vücudun bağışkanlık kazanmasına neden oluyor. Bilinçsiz kullanılan antibiyotikler, vücuda fayda yerine zarar veriyor.'' 
     
</TEXT>
</DOC>
