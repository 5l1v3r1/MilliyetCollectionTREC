<DOC>
<DOCNO> 238583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko08.html </URL>
<DATE> 2004/05/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Öger Tur Bu yıl 1.4 milyon turist getireceğiz 
</HEADLINE>
<TEXT>

     Öger Tour Yönetim Kurulu Başkanı Vural Öger, geçen yıla göre yüzde 8-10 büyüme hedeflediklerini belirterek, ''Bu yıl yaklaşık 1 milyon 450 bin turist getireceğiz'' dedi. 
     Vural Öger, Öger Tour'un Antalya'nın Manavgat İlçesi'nde birlikte çalıştığı otel yöneticilerini Side'deki Majesty Club Palm Beach'te düzenlenen yemekte biraraya getirdi. Otel yöneticilerine teşekkür plaketi veren ve iyi bir sezon dileyen Öger, bu yıl turizm sezonunun başarılı geçeceğine inandığını kaydetti. 
     Avrupa Parlamentosu seçimlerini değerlendiren Vural Öger, Hamburg'un tek Sosyal Demokrat Parti milletvekili adayının kendisi olduğunu vurguladı. Öger, seçilme şansının yüksek olduğunu da belirtti. 
     Avrupa Birliği'nin Türkiye'ye tarih verme konusuna olumsuz bakmadığını kaydeden Öger, ''Almanya, Avrupa'nın para babası. Avrupa'nın geleceğine karar veren ülke Almanya'dır. Ben Almanya'nın Türkiye'nin AB üyeliği konusuna olumlu baktığını düşünüyorum'' diye konuştu. 
     Vural Öger, bu sezon katalog satışlarında 2002 yılına göre yüzde 28, geçen yıla göre ise yüzde 37 artış sağlandığını ifade ederek, ''Getireceğimiz toplam turist sayısında geçen yıla göre yüzde 8-10 büyüme bekliyoruz. Bu yıl yaklaşık 1 milyon 450 bin turist getireceğiz'' dedi. 
     
</TEXT>
</DOC>
