<DOC>
<DOCNO> 223363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/yazar/kohen.html </URL>
<DATE> 2004/03/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Kral'dan önemli mesajlar... 
</HEADLINE>
<TEXT>

   
   TÜRKİYE'ye en yakın Arap ülkelerinin başında Ürdün'ü sayabiliriz. Bu ülke ile, bağımsızlığa kavuştuğu günden itibaren çok dostane ilişkiler kuruldu. İstikrarlı biçimde gelişen bu ilişkilerde - diğer komşularımızla olduğu gibi - herhangi bir sorun yaşanmadı. 
   Babası Kral Hüseyin'in izinde başarı ile yürüyen genç Kral Abdullah'ın Türkiye'ye yaptığı resmi ziyaret, Türkiye ile Ürdün'ün gerçekten "aynı frekansta" olduğunu, yani ikili ilişkilerin yanı sıra, bölgesel ve küresel meselelerde de aynı görüşleri paylaştığını bir kez daha ortaya koydu. 
   42 yaşındaki Kral, babasının ölümünden kısa bir süre sonra Ankara'ya gelmişti. Bu kez, dört yıl sonra gerçekleştirdiği bu ikinci gezi, bölgede ve dünyada çok önemli olayların cereyan ettiği bir zamana rastladı. Ankara'daki görüşmelere de, kronik Filistin - İsrail sorununa ilaveten, Irak'taki yeni durum ve terörist tehdidinin yayılması gibi güncel konular da hakim oldu. 
   Bütün bu meselelerde Türkiye ile Ürdün'ün görüşlerinin aynı paralelde olduğu açıkça görüldü. 
   
   KRAL Abdullah dün sabah DEİK Türk - Ürdün İş Konseyi'nin Çırağan Sarayı'nda düzenlediği çalışma kahvaltısında, önemli mesajlar içeren bir konuşma yaptı. 
   Kral, kendisinden önce konuşan Ürdün Planlama Bakanı Dr. Bassem Awadallah'ın sunumunun çerçevesi içinde, Ürdün ekonomisindeki atılımları ve Türk özel sektörü için bu ülkede ve bölgede ortaya çıkan yeni fırsatları, işadamlarına anlattı. 
   Gerçekten bugün iki ülke arasında 150 milyon dolarlık ticaretin ötesinde, ortak girişimler ve benzeri büyük projeler için çok müsait bir ortam var. Kral ve onun yanındaki bakanlarla yapılan görüşmeler bu bağlamda yeni ufuklar açıyor... 
   
   KRAL, terörizm ile ilgili sorduğumuz soruya, net ve samimi bir yanıt verdi. 
   Önce, uluslararası terörizmle etkili biçimde mücadele etmek için, bunun temeldeki nedenlerini iyi incelemek ve ortadan kaldırmak gerektiğini söyledi. Bu nedenlerin başında da Filistin - İsrail anlaşmazlığını saydı ve "bu sorun halledilmediği sürece, terörizmin etkilerini hepimiz hissetmeye devam edeceğiz" dedi. 
   Ancak Kral, terörizm ile ilgili başka sıkıntıların da bulunduğunu söyledi ve meselenin sadece Batı ile İslam dünyası arasında değil, İslam dünyası içinde de mevcut olduğuna işaret etti. Onun kanısınca, ılımlı İslamın, militanlarla sorunu var. Bu sorunu halletmenin yolu da eğitimden geçer. Bu daha uzun vadeli bir süreçtir. Kral bu konudaki sözlerini, hararetle alkışlanan şu ifade ile noktaladı "Biz ılımlılar, Kuran'ın bu olmadığını anlatmak zorundayız... Artık yeter. Bu insanlar İslamı temsil etmiyor"... 
   
   KRAL'ın bu görüşü, Ankara tarafından da paylaşılıyor. Tıpkı görüşmelerde ele alınan Irak'taki durum, Kürt oluşumu, Büyük Ortadoğu Projesi BOP konularında olduğu gibi... 
   Ürdün de, Irak'taki gelişmelerden ve yan etkilerinden kaygılı ve tedirgin. BOP konusunda ise, Kral, Türk hükümeti gibi, demokrasi ve reform ile ilgili inisiyatifin doğrudan bölge ülkeleri tarafından ele alınmasını ve bu işin dışarıdan dayatılmasına meydan verilmemesini istiyor... 
   Türkiye ve Ürdün, bunun öncülüğünü en iyi yapabilecek konumdaki iki bölgesel ülke... 
   
      
   
   
</TEXT>
</DOC>
