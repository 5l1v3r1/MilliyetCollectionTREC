<DOC>
<DOCNO> 213859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/yazar/yilmaz.html </URL>
<DATE> 2004/02/08/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Telekom Üst Kurul'u mahkemeye verdi 
</HEADLINE>
<TEXT>

   
   Bundan üç yıl önce Fransız Guyanası'nda, Türkiye'nin üçüncü uydusu olarak uzaydaki yörüngesine fırlatılan Türksat 2A, yeniden yola çıktı 
   Türksat 2A'yı işleten ve merkezi Monaco'da bulunan Eurasiasat şirketinin tüm faaliyetleri Türkiye'ye taşındı. Şirket merkezi Monaco'da, bir muhasebeci ve istifaya zorlanan Eurasiasat Genel Müdürü İlhami Aygün kaldı. Ankara'da irtibat bürosu olarak kurulan Eurasiasat'ın başına ise AKP'den Konya milletvekili adayı olan Osman Dur getirildi. Dur'un yanına da Ulaştırma Bakanı Binali Yıldırım'ın yeğeni Hikmet Yıldırım atandı. 
   Bildiğimiz AKP kadrolaşması... 
   Aygün, uydu ve uzay teknoloji alanındaki çalışmalarından dolayı International Biographical Centre tarafından 2002 yılında "Yılın Bilim Adamı" seçilmişti. Fazla geldi anlaşılan... 
   
   Uydu Ankara'ya taşındı    Euarasiasat Yönetim Kurulu Başkanı da olan Türk Telekom Yönetim Kurulu Başkanı Erkan Akdemir ve Türk Telekom Genel Müdürü ve Eurasiasat Yönetim Kurulu Üyesi Mehmet Ekinalan, Monaco'da yaptıkları toplantının ardından geçtiğimiz ekim ayında şirket faaliyetlerini Ankara'ya taşıma kararı aldı. 
   Eurasiasat'ın 6 kişilik personelinin işten çıkarılması ve şirketin taşınması için 400 bin dolarlık kaynak aktarıldı. Monaco'da, uydu teknelojisi ve pazarlaması alanında uzman Fransızlar'ın aldıkları maaşların üzerinde, Ankara'daki şirkete elemanlar alındı. Aygün'e verilecek tazminat tutarında çıkan sorun çözülemedi. 
   
   Telekom almak istiyor    Eurasiasat kurulurken Türk Telekom yüzde 51, Fransız uydu şirketi Alcatel Space yüzde 49 oranında ortaktı. 2000 yılında uydudaki Telekom hissesi 75'e çıkartıldı. Telekom yönetimi, çalışan kapasitenin yüzde 70'ini Türk kanallarının doldurduğu uydunun, Türkiye'de pazarlanması amacıyla, Alcatel'in hisselerinin tümünü "bedelsiz" almak istediğini bildirdi. Telekom'un gerekçesi Eurasiasat'ın k rlı olmadığıydı. 
   Yüzde 40 doluluk oranıyla çalışan Eurasiasat, yılda 30 milyon dolar gelir, 3 milyon dolar da gider gösteriyor. Türksat 2A'nın, Türk televizyon kanallarının yanı sıra Nato, Avrupa Uzay Ajansı, İtalya, İsrail, Gürcistan, Ukrayna'ya kadar geniş bir alanda yayın sözleşmeleri bulunuyor. 260 milyon dolara malolan ve Avrupa'nın en güçlü uydusuTürksat 2A, ekonomik kriz nedeniyle Türkiye'de beklenen talebi yaratamadı. Uydudan kanal kiralayan TSK ve devlet bütcesinden 40 milyon dolar ile finanse edilen uyduya, Hazine ve Telekom garantisi olmadan, 7 yılda geri ödemek üzere 160 milyon dolar da uluslararası finansman sağlandı. 
   
   Eurasiasat Tahkim'e gitti    Türkiye'deki televizyon şirketleri ekonomik kriz nedeniyle yeni yatırımlarından vazgeçtiler ve Eurasiasat ile yaptıkları anlaşmaları iptal etmek zorunda kaldılar. Bunlardan kimileri sözleşme gereği Eurasiasat'a tazminatlarını öderken, kimileri de ödemedi. Onlardan biri de Çukuruva Grubu'nun dijital platformda yayın yapan şirketi Digitürk'tü. Uydu kapasitesinin yüzde 30'una talip olan Digitürk, yükümlülüklerini yerine getirmediği gerekçesi ile Eurasiasat tarafından Fransız mahkemelerinde Tahkim'e verildi. 
   Digitürk yalnızca Eurasiasat'ı sarsmadı, Türk Telekom ile Telekomünikasyon Kurulu arasında da hukuki sorun yarattı. 
   Digitürk, yayınını Türksat 2A'dan yapmak üzere Telekomünikasyon Kurulu'na garanti vermişti. Telekom yönetimi, Digitürk'e başka uydu şirketlerinden yayın izini verdiği gerekçesiyle Kurul'a dava açtı. 
   Böylece ilk kez bir kamu kurumu, bağlı olduğu üst kurulu mahkemeye vermiş oldu. 
   Telekom'un uydu üzerindeki tasarruflarından bir başka örnek de ilgi çekiyor. Telekom, Türksat 2A'dan 8 kanal kiraladı. Ancak bunları kullanmak yerine Avrupa uydu şirketi Eutelsat'tan uydu kiraladı. 
   Uzaydaki diğer iki uydumuzdan Türksat 1-B ekimde, Türksat 1-C'de 2006 yılında ekonomik ömrünü dolduruyor. 
   Bakalım Alcatel ile bağları koparmak isteyen Telekom yönetimi, yeni uydu siparişi verecek mi Uydu üretim şirketleri aracıları Ankara'da turlamaya başladı bile... 
   
      
   
</TEXT>
</DOC>
