<DOC>
<DOCNO> 207735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo05.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar maça gitse şiddet olayları azalır... 
</HEADLINE>
<TEXT>

     Ege Üniversitesi Edebiyat Fakültesi Sosyoloji Bölümü Öğretim Üyesi Yrd.Doç.Dr.Ahmet Talimciler, kadınların maçlara gitmesinin spordaki şiddet olaylarını azaltacağını söyledi. 
     Ahmet Talimciler, A.A muhabirine yaptığı açıklamada, kız arkadaşıyla ya da eşiyle maç izlemeye giden erkeklerin daha dikkatli davrandığını ve kavgadan kaçındığını vurguladı. 
     Tribünlerde bayan sayısının artmasının şiddetin ve küfürün de azalmasını sağlayacağını savunan Talimciler, ''Ancak Türkiye'de kadınlar futbolla fazla ilgilenmiyor. Bunun nedeni yetiştiriliş tarzı. Erkek çocuklara oynaması için top, kız çocuklarına bebek alınır. Sokak aralarında kız çocukları bebekleriyle oynarken erkek çocuklar maç yapar. Futbol oynayan kız çocuklarına 'erkek Fatma' denir. Bu da kadınların futbolla ilgilenmemesine neden olur'' dedi. 
     Talimciler, birçok Avrupa ülkesinde bayanlar futbol liginin bulunduğunu, ancak Türkiye'de ''profesyonel anlamda'' bayan futbolunun gelişmediğini bildirdi. 
     Maçlardaki şiddet olaylarına yalnızca eğitim düzeyi düşük insanların yol açtığını savunnan etmenin doğru olmayacağını da anlatan Talimciler, ''Bazen çok üst düzey bir yönetici ya da çok iyi yetişmiş birisi de şiddete karışabiliyor'' diye konuştu. 
     
</TEXT>
</DOC>
