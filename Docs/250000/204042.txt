<DOC>
<DOCNO> 204042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/ekonomi/eko01.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'de Noel barışı 
</HEADLINE>
<TEXT>

   Turkcell'in Türk ortağı Çukurova Grubu, Digiturk'ün alınmasına karşı çıkan yabancı ortağın tepki gösterdiği 'Noel'deki genel kurul'un iptal edildiğini duyurdu 
      EKONOMİ SERVİSİ 
   
   Turkcell Holding AŞ'nin 24 Aralık'ta, Turkcell İletişim Hizmetleri AŞ'nin 29 Aralık'ta gerçekleştirilecek olağanüstü genel kurul toplantılarının yapılmaması kararlaştırıldı. 
   Çukurova Holding temsilcilerinden yapılan açıklamada, söz konusu şirketlerin genel kurullarının olağanüstü toplantıya davetini kamuoyunda toplantılara çağrı amacını aşacak şekilde yanlı ve yanlış yönlendirme gayretlerinin yoğunluk kazandığının gözlemlendiği kaydedilerek, şöyle denildi 
   "Bu çerçevede anılan şirketlerin hakim ortaklarının aralarında oluşan olumlu anlayış ortamı gereğince, gerek toplantıya çağıran denetçiler, gerekse büyük ortak olarak söz konusu toplantıların anılan tarihlerde yapılmamasını kararlaştırmış olup, bu konuda gerekli hukuksal işlemler başlatılmış bulunmaktadır." 
   Turkcell Holding'in ertelenen Genel Kurulu'nun tarihinin Noel tatili olan 24 Aralık bugün tarihine ertelenmesi, şirket ortağı Sonera temsilcilerinin eleştirilerine konu olmuştu. 
   
   Babacan, 'Tedbir alacağız' demişti    Çukurova Grubu'nun genel kurulları iptal ederek, yabancı ortakla yaşanan gerginlikte 'yumuşama' sinyali vermesinin ardında hükümetin de yabancı sermaye konusundaki telkinlerinin etkili olduğu ve bu konudaki hassasiyetin gruba iletildiği belirtiliyor. Bilindiği gibi hükümet, yabancı yatırımcıların Türk ortaklarla yaşadıkları sorunların azaltılması için bir yasal düzenleme çalışması başlattı. 
   Devlet Bakanı Ali Babacan, Milliyet'e verdiği özel demeçte, yabancı yatırımcıların Türkiye'de ortak oldukları şirketlerde yaşadıkları sorunların, yabancı yatırımcıda büyük endişe uyandırdığını, bu konuda yeni bir mevzuat geliştireceklerini belirtip şöyle demişti 
   "Türkiye'de azınlık haklarının korunması ile ilgili mevzuat geliştireceğiz. Bu konudaki dünya örneklerini inceliyoruz. Yabancıların ortak oldukları Türk şirketlerinde, ilişkilerinin etik ilkelere göre yürümesi için tedbir alacağız." 
   
   Digiturk çekişmesi    Turkcell'de yüzde 37'lik paya sahip olan yabancı ortak TeliaSonera ile Çukurova arasındaki anlaşmazlık Digiturk'ün alınması girişiminden kaynaklandı. Turkcell'in yüzde 42'sine sahip olan Çukurova Grubu, Digiturk'ü Turkcell kanalıyla satın almak ve olağanüstü genel kurul toplantısı ile TeliaSonera'yı yönetim kurulundan tasfiye etmek için harekete geçti. Yedi kişilik Turkcell yönetim kurulunda TeliaSonera'nın üç üyesi bulunuyor. Turkcell yönetim kurulunda kararlar beş oy ile alınıyor. 
   
   Genel kurul gerilimi 
   30 Ekim'deki genel kurulun ertelenmesi için TeliaSonera, mahkemeye başvurdu ama bir sonuç alamadı. Ancak 30 Ekim'deki olağanüstü genel kurulda Turkcell'in yüzde 51'ini elinde bulunduran Turkcell Holding'i kimin temsil edeceğinin belirlenmemesi üzerine 'çoğunluk sağlanamadığı' gerekçesiyle toplantı iptal edildi. 
   Pamukbank nedeniyle BDDK ile 6.2 milyar dolarlık borcun yeniden yapılandırılmasına ilişkin anlaşma imzalayan Çukurova Grubu, Digiturk'ün satışından sağlanacak geliri borç ödemesinde kullanmak istiyor. Digiturk Genel Müdürü Ertan Özerdem daha önce yaptığı bir açıklamada Digiturk'ün piyasa değerinin 1 milyar doları geçtiğini savunarak, "Şirketin yüzde 72.5 hissesinin Yapı Kredi Bankası'ndan defter değeri üzerinden 108 milyon dolara alınma girişimi Turkcell için büyük bir avantajdır" demişti. 
   
   
</TEXT>
</DOC>
