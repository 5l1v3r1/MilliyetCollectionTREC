<DOC>
<DOCNO> 228991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy06.html </URL>
<DATE> 2004/04/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Arınç ''1 Mayıs'ta Birleşik Kıbrıs Cumhuriyeti AB'ye girmeli'' 
</HEADLINE>
<TEXT>

     TBMM Başkanı Bülent Arınç, Kıbrıs'ta 24 Nisan'da yapılacak referandumun Türkiye'den yönlendirilmesinin söz konusu olmadığını belirterek, bu sorunun halkların vereceği kararla çözülmesi gerektiğini söyledi. 
     Arınç, Ritz Carlton Oteli'nde gerçekleştirilen Avrupa Konseyi Parlamenterler Meclisi AKPM Başkanlık Divanı Toplantısı'nda, konuk parlamenterlerin sorularını yanıtladı. 
     İngiliz parlamenter Tony Lloyd'un ''Annan Planı ile herhangi bir ilerleme kaydedilebilir mi, Kıbrıs sorunu tarihe karışabilir mi, Kıbrıs, bir bölünmeden ziyade barış köprüsü olabilir mi '' şeklindeki sorusu üzerine Arınç, bu sorunun Türkiye, Yunanistan, AB ve dünya açısından çözülmesinin şart olduğunu söyledi. 
     Siyasetçilerin görevinin konuşmak değil, sorunları çözmek olduğunu dile getiren Arınç, Türkiye Cumhuriyeti Hükümeti'nin bu konuda büyük bir inisiyatif aldığını kaydetti. 
     Sorunun çözülmesi için Davos'ta başlatılan süreci anlatan Arınç, kesilen sürecin yeniden başlatılmasının diplomatik bir başarı olduğunu bildirdi. 
     Arınç, Türkiye'nin sorunların kavgayla değil, diplomasi ve barışla çözülmesini istediğini ifade ederek, şöyle konuştu 
     ''Türkiye Cumhuriyeti Hükümeti, BM Genel Sekreteri Annan'ın iyi niyet misyonu çerçevesinde bu sürecin başlamasını arzu etti, inisiyatif aldı. Eleştirileceklerini bile bile bu sorunun çözülmesi için iyi niyetle yola koyuldular. Referandumun dışında yol haritası tamamlandı. Şimdi iki toplum da 24 Nisan'da referandum yapacak. Eğer Türk toplumu plan için evet oyunu kullanırsa, TBMM de varılacak anlaşmayı uygun bulacak veya bulmayacak. Oradaki toplumların verecekleri karar milletvekillerimizi etkileyebilir. Çünkü birinci derecede orada yaşayan halkların vereceği karar bizim de kararımızı etkiler.'' Arınç, Annan Planı için kişisel değerlendirmelerde bulunurken ''Plan yüzde yaz başarılı, uygun, iki tarafı da tatmin edecek düzeyde değil'' ifadesini kullandı. 
     Planın iki tarafın itiraz ve taleplerini dengelemeye çalıştığını dile getiren Arınç, plana KKTC Cumhurbaşkanı Rauf Denktaş da dahil olmak üzere farklı kesimlerden itirazlar bulunduğunu hatırlattı. 
     ''Plan üzerinde okumuş ve çalışmış birisi olarak bazı konularda tatmin olmadığımı söylemek durumundayım'' diyen Arınç, bazı konularda ise sorunların geleceğe bırakıldığını kaydetti. 
     Arınç, şöyle devam etti 
     ''Doğrudan Kıbrıs'ta yapılacak referandumu Türkiye'den bizim yönlendirmemiz söz konusu değildir. Ancak bütün gönlümle şunu arzediyorum ki, bu sorun halkların vereceği kararla çözülmelidir. Ama 1 Mayıs 2004'te Birleşik Kıbrıs Devleti AB'ye girmelidir. Aksi taktirde AB içerisinde bu sorun kendini her zaman hissettirecektir.'' 
     
     IRAK SORUNU 

     Bir parlamenterin ''Irak'ta barış ve normalleşme sürecini nasıl takip ediyorsunuz '' sorusu üzerine Arınç, Türkiye'nin Irak politikasını anlatarak, Irak'ın toprak bütünlüğünün korunmasının zaruri olduğunu söyledi. 
     Bu sağlanmadan bölgeye barış ve istikrarın gelmeyeceğini vurgulayan Arınç, Irak'ın sahip olduğu doğal kaynakların da Irak halkına ait olması gerektiğini ifade etti. 
     Arınç, Irak'ta etnik ve dini kökeni farklı topluluklar bulunduğunu, bu grupların yönetimde temsil edilmesi gerektiğini de ifade ederek, ''Irak'ın gerçeklerini bilerek, bu ülkedeki yapılanmayı sağlam zemine oturtmamız gerekir. Türkiye'yi ziyaret eden ABD'li yöneticilere Irak'ın özellikleriyle ilgili her defasında çok önemli şeyler söylüyoruz, ancak bunların çok fazla dikkate alınmadığını da üzülerek görüyoruz'' diye konuştu. 
     
     FİLİSTİN SORUNU 

     Filistin ve İsrail soruna ilişkin bir soru üzerine de Arınç, Ortadoğu'da barış istediklerini kaydetti. Arınç, terörist olayların arkasında başka terörist olayların yattığını belirterek, Ortadoğu'da çok acilen bir barış sürecine ihtiyaç olduğunu bildirdi. 
     Arınç, Türkiye'nin etkinliğiyle bu bölgede rol oynamak istediğini, barışı getirecek her türlü yol haritasını bütün gönlüyle destekleyeceğini anlatarak, TBMM bünyesinde bulunan dostluk gruplarına değindi. Bunlardan birinin de Filistin ile İsrail Parlamentolararası Dostluk Grubu olduğunu ifade eden Arınç, bu ayın sonunda bu grupların eş zamanlı olarak bu ülkelere gideceklerini söyledi. 
     Arınç, bir başka soru üzerine de Türkiye'ye bu yıl sonunda AB'den müzakere tarihi verilmesi gerektiğini belirterek, Türkiye'nin AB'ye üyeliğinin iç politikaya alet edilmemesi gerektiğini kaydetti. 
     TBMM Başkanı Bülent Arınç, ''Artık Türkiye'nin Avrupa Birliği AB ile müzakerelere başlaması gerektiğini düşünüyoruz'' dedi. 
     Avrupa Konseyi Parlamenterler Meclisi AKPM Başkanlık Divanı toplantısı, The Ritz Carlton Otel'de başladı. 
     TBMM Başkanı Arınç, toplantının açılışında yaptığı konuşmada, Türkiye'nin, Avrupa Konseyi'nin kurucu üyelerinden biri olarak konseyin bütün çalışmalarına yapıcı katkı sağladığını vurguladı. 
     Türkiye'nin, Avrupa Konseyi'nin uluslararası alanda ve Avrupa mimarisinde hak ettiği yeri almasına büyük önem verdiğini dile getiren Arınç, ''Türkiye, insan hakları ve temel haklar alanında diğer çoğulcu demokrasilerle aynı değer ve amaçları paylaşmaktadır. Ne yazık ki, ülkemde bir dönem hüküm süren ve yoğunlaşan ve vatandaşlarımıza büyük acılar yaşatan terörist faaliyetler, insan hakları standartlarının arzu edilen düzeye çıkarılmasını uzunca bir süre engellemiştir'' dedi. 
     Arınç, bu talihsiz dönemin sona ermesiyle son yıllarda özellikle insan hakları ve demokratikleşme alanında önemli adımlar atılmaya başlandığını anlatarak, bu amaçla reform paketlerinin kabul edildiğini bildirdi. 
     Temel hak ve özgürlüklere saygının tam olarak yerleşmesi için gerekli hukuki altyapıyı oluşturmaya yönelik reformların 3 temel boyutu bulunduğunu belirten Arınç, bunların mevzuata göre değişikleri gerçekleştirme, uluslararası insan hakları sözleşmelerine taraf olma ve reformları hayata geçirme olduğunu vurguladı. 
     Arınç, 2001 Ekim ayında yapılan anayasa değişikliği ve 2002 yılı başında yürürlüğe giren yeni Medeni Kanun'u izleyen dönemde yeni reform paketinin kabul edildiğini hatırlattı. 
     Birçok alanda önemli ve köklü değişiklikler gerçekleştirildiğini ifade eden Arınç, Avrupa İşkencenin Önlenmesi Komitesi'nin de aralarında bulunduğu birçok uluslararası kuruluş tarafından teyit edilen bu çalışmaların halen sürdüğünü kaydetti. 
     Yeni Türk Ceza Kanunu Tasarısı'nın da bu amaçla TBMM'de oluşturulan alt komisyonda ele alındığını anlatan Arınç, Türkiye'nin mevzuatta yapılan değişiklikler konusunda Avrupa Konseyi ile yakın işbirliği içinde hareket ettiğini dile getirdi. 
     TBMM Başkanı Arınç, Avrupa Konseyi ve AB ile ''Yasal Reformları Destek Projesi'' adı altında bir proje yürütüldüğünü, bu çerçevede üzerinde değişiklik yapılması düşünülen 10 ayrı kanun tasarısı için Avrupa Konseyi'nden uzman görüşü alındığını söyledi. 
     Türkiye'nin Uluslararası İnsan Hakları Sözleşmesi'ne taraf olma konusunda önemli adımlar attığını da belirten Arınç, Türkiye'nin Birleşmiş Milletler BM sistemindeki 6 temel insan hakları sözleşmesinin tümüne taraf haline geldiğini bildirdi. 
     
     ÖLÜM CEZASININ KALDIRILMASI 

     BM'nin Medeni Siyasi Haklar Sözleşmesi'ne ek 2. İhtiyari Protokol'den İnsan Hakları Komitesi'nin bireysel şikayetleri kabul etme yetkisine ilişkin bölümün 3 Şubat 2004 tarihinde imzalandığını anımsatan Bülent Arınç, ölüm cezasının kaldırılmasına ilişkin ek 2. İhtiyari Protokol'ün imzalanması sürecinin halen devam ettiğini anlattı. 
     Arınç, Türk Hukuk Sistemi'nde idam cezasının savaş ve yakın savaş tehdidi halleri dışında kaldırılmasını takiben Avrupa İnsan Hakları Sözleşmesi'ne ek idam cezasının kaldırılmasına ilişkin 6 No'lu Protokol'ün imzalanarak 1 Aralık 2003 yılında yürürlüğe girdiğini kaydederek, bu sözleşmeye ek olarak ölüm cezasının her türlü koşulda kaldırılmasına ilişkin 13 No'lu Protokol'ün de 9 Ocak 2004'te imzalandığını belirtti. 
     
     REFORMLARIN HAYATA GEÇİRİLMESİ 

     TBMM Başkanı Bülent Arınç, sözlerini şöyle sürdürdü 
     ''Reform stratejimizin en önemli ayağı, gerçekleştirilen bu reformların uygulamaya yansıtılmasıdır. Bu amaçla bir yandan etkin önlemler alınmakta, diğer yandan başta güvenlik güçlerimiz, hakim ve savcılarımız olmak üzere yasaları uygulayacak görevlilerin insan hakları alanında eğitimine yönelik çalışmalar sürdürülmektedir.'' Arınç, reformların bundan sonra evrimi konusunda TBMM'deki güçlü irade ve kararlılığın daha da artarak süreceğini dile getirdi. 
     2004 yılının Türkiye'nin AB ile ilişkilerinde çok önemli bir dönemeç olduğunu da ifade eden Arınç, insan hakları normlarına uyum sürecinde atılan adımların takdir gördüğüne dikkat çekti. 
     Bülent Arınç, ''Varılan bu aşamada, artık Türkiye'nin AB ile müzakerelere başlaması gerektiğini düşünüyoruz'' dedi. 
     Türkiye'nin attığı kararlı adımların AKPM Denetim Komisyonu'nun 3 Mart tarihli toplantısında teyit edildiğini dile getiren Arınç, Denetim Komisyonu'nun, ''Türkiye'nin bu denetimden çıkarılmasını önerme'' kararını aldığını, bu ay sonunda yapılacak Meclis Genel Kurulu'nda da alınacak nihai karar için parlamenterlerin desteğine güvendiğini söyledi. 
     TBMM Başkanı Arınç, konuşmasını şöyle tamamladı 
     ''Reformlarla sağlanan zihniyet değişimi, artık geri dönülmez bir aşamaya erişmiştir. Türkiye, hukukun üstünlüğü ve insan hakları bağlamında çağdaş normlara uyma iradesini göstermiştir. Bu reformlar, sadece AB'ye üyelik, Kopenhag Siyasi Kriterleri'ne uyum sürecinde değil, müzakerelerin devamı boyunca, hatta AB üyeliği sonrasında da daha ileriye ulaşmak arzusuyla evrimini sürdürecektir.'' 

     
</TEXT>
</DOC>
