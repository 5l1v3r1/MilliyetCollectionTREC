<DOC>
<DOCNO> 243665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas12.html </URL>
<DATE> 2004/05/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Uzmanlar uyarıyor "Toplu sünnetler riskli" 
</HEADLINE>
<TEXT>

     Atatürk Üniversitesi A.Ü Tıp Fakültesi Çocuk Cerrahi Bölüm Başkanı Prof. Dr. Bedii Salman, uygun şartlarda bir sünnetin 30-45 dakika arasında sürdüğünü belirterek, ''Toplu sünnetlerde ise yüzlerce çocuk bir günde sünnet ediliyor'' dedi. 
     Prof. Dr. Salman, sünnetin steril ortamda yapılması gerektiğine dikkati çekerek, toplu sünnetlerde bu tür uygun şartların sağlanmadığını, bunun da çeşitli tıbbı sakıncaları bulunduğunu söyledi. Salman, toplu sünnetlerin ardından karşılaşılan problemlerin başında kanamaların geldiğini bildirdi. 
     Kan hastalığı olan çocukların da bu tür törenlerde sünnet ettirildiğine işaret eden Salman, ''Bu tür kan hastası olan çocukların sünneti mutlaka hastanede uzmanlar tarafından yapılmalıdır. Ama toplu sünnetlerde bu gözden kaçıyor ve daha büyük sağlık problemlerinin yaşanmasına neden olabiliyor'' diye konuştu. 
     
     EN SAĞLIKLI SÜNNET HASTANEDE 
     Koterle sünnet yapılmasının sağlıklı olmadığına dikkati çeken Prof. Dr. Salman, sağlıklı sünnetin hastanelerde yapıldığına ifade etti. 
     ''Sünnet ameliyathane koşullarında, steril ortamda ve genel anestezi uygulanarak yapılmalı'' diyen Salman, şöyle devam etti 
     ''Hastanelerde yaşanacak yoğunluk ve ailelerin genel anesteziye karşı çıkması nedeniyle sünnetler en ideal şekilde yapılmıyor. Hastanelerimizde genellikle lokal anestezi uygulanarak sünnet yapılırken, bu tür sağlık giderinin de devlet tarafından karşılanmaması nedeniyle ebeveynler ortaya çıkacak 150-200 milyon liralık fatura nedeniyle çocuklarını hastanelerde sünnet ettirmiyorlar. Çocuklarının sağlıklı sünnet edilmesini isteyenler hastaneyi tercih etmelidir.'' Salman, sünnet işlemi için hastanelerde yaz aylarında belirli günlerde özel odaların ayrılmasını önerdi. 
     Birçok çocuğun sünnet hakkında yanlış bilgilendirildiğini ve korkutulduklarını ifade eden Salman, ''Çocukların birçoğu sünnetten korkmaktadır ve stresini yaşamaktadır. Sünnet için en uygun yaş 0-3 arası ve 7 yaş sonrasıdır. 3-7 yaş arasındaki çocuklar da yanlış bilgilendirme nedeniyle sünnet konusunda stres yaşıyor'' diye konuştu. 
     
</TEXT>
</DOC>
