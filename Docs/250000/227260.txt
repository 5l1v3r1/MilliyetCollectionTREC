<DOC>
<DOCNO> 227260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonsiy06.html </URL>
<DATE> 2004/03/31/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Babadan oğula 7 dönem belediye başkanlığı... 
</HEADLINE>
<TEXT>

     Diyarbakır'ın Çınar İlçesi'nde 4. dönem belediye başkanlığına seçilen Vecdi Arzu, babasının 3 dönemlik başkanlığıyla birlikte ailece 7 dönemdir başkanlığı kimseye kaptırmıyor. 
     AA muhabirinin görüştüğü AK Partili Belediye Başkanı Vecdi Arzu, 1989 yıllında Anavatan Partisi'nden belediye başkan adayı olduğu Çınar'da yüzde 80'in üstünde oy alarak seçildiğini belirterek, 15 yıldır kesintisiz başkanlık yaptığını söyledi. 
     Babası Memduh Arzu'nun da Çınar'da 1968-80 yılları arasında 3 dönem belediye başkanlığı yaptığını ifade eden Arzu, ''12 Eylül askeri darbesi ve devamında bir dönem başkanlığa seçilen Sabahattin Ekinci'den sonra 1989'da başkanlığa ben seçildim. Babamın 3 dönem ve benim dördüncü dönemimle birlikte başkanlık 7 dönemdir ailemde'' dedi. 
     Daha önceki dönemler gibi seçildiği 4. dönem için de kimseye tutamayacağı sözleri vermediğini anlatan Arzu, şöyle dedi ''Belediyeyi, ailemi yönettiğim gibi yönetiyorum. Elimdeki kaynağa ve gelirime bakarak hareket ederim. Elimde gelirim yoksa vaatlerde bulunmam. Bu kez de seçileyim düşüncesiyle hareket etmiyorum. Bu seçimde de öyle yaptım. Tabii seçildiğim ilk döneme göre aldığım oylar gittikçe düşüyor, fakat bu seçimde de geçerli oyların yüzde 38'ini alarak seçildim. 
     Başkanlığım süresince içme suyu sorununu çözdüm. Kanalizasyonu tamamladım. Bunları da İller Bankası'ndan kredi almadan belediyenin imkanlarıyla yaptım. Faizle yatırım yapmadım. Ayrıca sevincinde ve yasında hep halkın arasında oldum.'' Arzu, bölgenin huzura ihtiyacı olduğunu, kendisinin de Çınar'da bunu sağlamaya çalıştığını belirterek, önemli sorunların başında gelen işsizlik ve eğitim sorununun çözümüne destek olmaya çalışacağını sözlerine ekledi. 
     

     
</TEXT>
</DOC>
