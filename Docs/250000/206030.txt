<DOC>
<DOCNO> 206030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko38.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılar yılbaşında ne kazandı 
</HEADLINE>
<TEXT>

     Antalya'da yılbaşı gecesi sahneye çıkan Candan Erçetin 28 milyar, Deniz Seki 17 milyar, Ajda Pekkan ise 14 milyar ücret aldı. 
     Antalya Defterdarlığı ve Gelirler Bölge Müdürlüğü ekipleri tarafından yılbaşı gecesi Antalya ve çevre beldelerdeki turizm işletmeleri, otel, tatil köyü ve eğlence yerlerinde denetimler yapıldı. Vergi denetim ekipleri tarafından 130 yerde yapılan denetimlerde, 45 işyerinde 1.4 trilyon lira hasılat tespit edildi, 62 işyerine vergi düzenine uymadıkları gerekçesiyle tutanak tutularak 5.4 milyar lira para cezası verildi. 
     Denetimlerde, yılbaşı gecesi sahne alan sanatçıların ücretleri de belirlendi. Buna göre, yılbaşı gecesi sahneye çıkan Candan Erçetin, 28 milyar lira ile en fazla ücret alan sanatçı oldu. 
     Antalya'da yılbaşı gecesi çeşitli otellerde sahneye çıkan diğer sanatçıların aldıkları ücretler ise şöyle 
     ''Deniz Seki 17 milyar lira, Ajda Pekkan 14 milyar lira, Sibel Tüzün 11 milyar lira, Nükhet Duru 5.5 milyar lira, Yüksel Venedik 5.5 milyar lira.'' 
     
</TEXT>
</DOC>
