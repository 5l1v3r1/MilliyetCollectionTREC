<DOC>
<DOCNO> 245061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo10.html </URL>
<DATE> 2004/06/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beşiktaş'ta Çağdaş imzaladı, yeni hedef Mustafa Doğan 
</HEADLINE>
<TEXT>

     Beşiktaş Yönetim Kurulu, daha önce anlaşmaya vardığı Denizlisporlu Çağdaş ile 3 yıllık ön sözleşme imzalarken, kaptan Tayfur'u da resmi olarak menajerlik görevine getirdi. 
     Akaretler'deki kulüp binasında gerçekleştirilen imza töreninde yönetici Kıvanç Oktay da hazır bulunurken, defans oyuncusu Çağdaş'ın yanı sıra siyah-beyazlı takımın kaptanı Tayfur Havutçu da imzaladığı sözleşmeyle menajerlik görevine resmen başladı. 
     Törende açıklamalarda bulunan Kıvanç Oktay, iki önemli olayı birden açıklamanın mutluluğunu yaşadıklarını belirterek, ''Bugün hem Çağdaş'ın takıma katılması, hem de Tayfur'un menajerlik görevine başlaması nedeniyle güzel bir gün. Denizlispor ve Çağdaş ile karşılıklı olarak anlaştık. Hayırlı olsun. Ayrıca zannediyorum Beşiktaş olarak bir ilki gerçekleştiriyoruz. Kaptanımız Tayfur futbolculuğun yanı sıra menajer olarak da takımda görev alacak'' dedi. 
     Oktay, transfer çalışmalarının da sürdüğünü ve Almanya'da kariyerini sürdüren Mustafa Doğan ile görüştüklerini, gelecek hafta da imzaların süreceğini ifade etti. 
     Yönetici Oktay, Teknik Direktör Mattheaus konusundaki soruları ise ''Mattheaus ile hiçbir sorun yok. Ben de sorun olduğu şeklindeki haberleri basında okudum. Biz ilk günden itibaren Mattheaus'un küçük bir tazminatı olduğunu söylemiştik. 7 Haziran Pazartesi, geleceği günü belirleyip buraya gelecek'' diye yanıtladı. 
     Kıvanç Oktay, Pancu-Ümit Karan takası konusunda çıkan haberlerle ilgili ise ''Bu konuda bilgim yok. Galatasaray Kulübü'nden başkana bir teklif gelmişse onu bilemem. Biz teknik direktörümüzün görüşlerine göre transferde çalışmalar yapıyoruz'' dedi. 
     
     TAYFUR, MENAJERLİĞE BAŞLADI 

     Türkiye'de ilk kez bir uygulamanın kahramanı olan ve takımda gelecek sezon futbolcu-menajer olarak görev yapacak Tayfur, bundan dolayı mutlu olduğunu söyledi. 
     Tayfur, yönetim kuruluna teşekkür ederek, ''Hem kaptanlık, hem de menajerlik yapacağım. Görevimi en iyi şekilde yapmak istiyorum. İnşallah elbirliğiyle iyi bir sezon geçiririz. Sakatlığım konusunda da tedavi sürüyor. Hızlı bir şekilde iyileşmek için çalışıyorum'' diye konuştu. 
     
     ÇAĞDAŞ ''EMEĞİMİN KARŞILIĞINI ALDIM'' 

     Beşiktaş'ın yeni transferi Çağdaş ise emeğinin karşılığını Beşiktaş'a gelerek aldığını, bundan dolayı da mutlu olduğunu dile getirdi. 
     Çağdaş, Beşiktaş Kulübü Başkanı Yıldırım Demirören'e teşekkür ederek, ''Kendisi kısa sürede transferimi gerçekleştirdi. Beşiktaş'a faydalı olmaya geldim. Ben kendime güveniyorum'' dedi. 
     
</TEXT>
</DOC>
