<DOC>
<DOCNO> 234830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun31.html </URL>
<DATE> 2004/04/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Alpoğan Kıbrıs'ın çözümü başka bir sefere kaldı 
</HEADLINE>
<TEXT>

     Türkiye'nin Atina Büyükelçisi Yiğit Alpogan, Kıbrıs sorununun çözüme bağlanmasının başka bir sefere kaldığını söyledi. 
     Alpogan, Atina'da yayımlanan Ta Nea gazetesine verdiği demeçte, referandum sonuçları, Kıbrıs'ta soruna çözüm getirilmesi yolundaki çabalar ve Türk-Yunan ilişkilerine değindi. 
     Alpogan, Kıbrıs'ta referandum sonuçları sonrası olası gelişmeleri yorumladığı açıklamasında, ''Kıbrıs sorununun çözüme bağlanması başka bir sefere kalmış görünüyor. Ada'daki referandumlardan sonra ciddi herhangi bir çabanın kısa bir süre içinde olacağına inanmıyorum'' dedi. 
     Kıbrıs Rum kesiminin 1 Mayıs'ta AB üyesi olacağını, Kıbrıslı Türkler'in de kendi yollarında ilerleyeceklerini belirten Alpogan, şunları söyledi 
     ''Türk Hükümeti'nin de dediği gibi, Kıbrıs Türk tarafı için iki hedef var. İlki elbette, uygulanmakta olan ambargonun kaldırılması için çalışmak. Bu ambargolar altında Kıbrıslı Türkler şu ana kadar dünyadan kopmuşlardı. Türk Hükümeti'nin, ilk olarak Annan planını desteklemek için mümkün olan her şeyi yapmış olması, sonrasındaysa Kıbrıslı Türkler'in 'evet' diyerek onlardan bekleneni yapmış olmaları nedeniyle uluslararası toplumun bu ambargoları kaldırmayı ciddi bir şekilde düşüneceğine inanıyorum.'' ''Kıbrıs Türk tarafı için 2. hedefin referandum sonucuna bağlı olarak, Kıbrıslı Türklerin AB ile yakınlaşma sürecinin başlaması olduğunu'' kaydeden Alpogan, ''AB ile ilişki kurulması amaçlanmalıdır. Bu ilişkinin başlaması ve kuzey kesimin AB üyesi olma hedefine ulaşması için, Kıbrıs Türk tarafı ve Türk Hükümeti'nin yoğun çabalar sarf edeceğine inanıyorum'' dedi. 
     Alpogan, Annan planına da değindiği demecinde, ''Annan planı 'ölü' bir plandır. En azından bir süre için böyledir. Tabii bu benim şahsi görüşüm. Annan planının canlanmasının zor olduğuna, önümüzdeki yıllarda başka türlü çözümler varolabileceğine inanıyorum'' değerlendirmesinde bulundu. 
     Alpogan, ''KKTC'nin tanınması için herhangi bir kampanya yapılıp- yapılmayacağı'' hakkındaysa ''Türk stratejisinin ne olacağını söylememiz için henüz biraz erken. Sözünü ettiğim çabalardan sonra, bu da olabilir'' dedi. 
     
     TÜRK-YUNAN İLİŞKİLERİ 
     Başbakan Recep Tayyip Erdoğan'ın Mayıs ayının ilk yarısında olması beklenen Atina ziyaretinin çok olumlu olacağını kaydeden Alpogan, şunları söyledi 
     ''Türk ve Yunan tarafları, Türk-Yunan ilişkilerini, aynı zamanda da son 5 yılda varolan işbirliklerini geliştirme ve derinleştirme yönündeki kararlılıklarını teyit edecekler. 
     Kıbrıs sorununu kendi boyutları içinde tutmalı ve Türk-Yunan ilişkilerini etkilemesine izin vermemeliyiz. Dikkatimizi iki ülke ilişkilerinin gelişmesi üzerinde toplamalıyız. İkili ilişkilerin ilerletilmesi, Kıbrıs konusunu da olumlu şekilde etkileyecektir.'' Türkiye'nin Atina Büyükelçi Yiğit Alpogan, Kıbrıs Rum kesimi lideri Tasos Papadopulos'un Türkiye'nin AB ile üyelik müzakerelerinin başlamasını veto etmesi olasılığının kendisini kaygılandırmadığını vurguladığı açıklamasında, ''Kaygılanmıyorum, çünkü veto etmek konumunda bulunacağını sanmıyorum. Şahsen buna inanmıyorum'' dedi. 
     
</TEXT>
</DOC>
