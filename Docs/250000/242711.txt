<DOC>
<DOCNO> 242711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo03.html </URL>
<DATE> 2004/05/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Şampiyonlar Ligi'nden 2. Lig'e bir çöküş öyküsü Celta Vigo 
</HEADLINE>
<TEXT>

     İspanya Ligi’nin son dönemdeki en flaş takımlarındandı... Ancak önlenemez bir düşüş yaşadı. Mavi-Beyazlılar, Devler Ligi’nde ikinci tur vizesi aldığı bir sezon sonunda küme düştü İspanya Ligi’nde bu sezon herkes Real Madrid’in müthiş başarısızlık öyküsünü konuşuyor. Ancak bir takım daha var ki, durumu Real’den de içler acısı... İspanyol futboluna son yıllarında damga vuran bir ekipten bahsediyoruz Celta Vigo... Mavi -Beyazlılar belki hiç şampiyonluk yaşamadılar ama 6 sezondur Barcelona, R.Madrid, Valencia, Deportivo gibi devlerin bulunduğu ligi 7.’likten kötü bir dereceyle tamamlamadılar. Ama bu hedeflerle başladıkları 2003-2004 sezonunun sonunda 2. Lig’in yolunu tuttular. 
     
     Avrupa’da başarı vardı 
     Oysaki Celta iyi başlamıştı. Öyle ki, Şampiyonlar Ligi’nde Club Brugge ve Ajax’ın da bulunduğu grupta Milan’ın arkasından ikinci sırayı alıp, 2. tura yükseldiler. Ancak ligde bir türlü iyi gitmiyorlardı. 
     Nasıl olsa düzeleriz’ umuduyla özellikle Avrupa Kupası maçlarına önem veriyorlardı. Ancak sistemsizlik, takımdaki oyuncuların başıboşluğu sonucu gelen müthiş düşüş, ilk önce Mavi - Beyazlılar’ı geçen sezon Devler Ligi’ne taşıyan teknik direktör Miguel Angel Lotina’nın kellesini alıyordu. 
     
     Antiç de kurtaramadı 
     Lotina’nın yerine İspanyol futbolunu yakından tanıyan ve kurtuluş ümidi olarak getirilen Radomir Antiç de kötü gidişe engel olamadı. Sezonun geri kalan bölümünde takımın emanet edildiği yardımcı antrenör Carnero bir nebze olsun Celta’yı ayağa kaldırdı ama genç teknik adamın çabası da boşunaydı. 
     Kadrosuna bakıldığı zaman da Mostovoi, G.Lopez, Luccin, Cavallero, Miloseviç, Sylvinho gibi yıldızların bulunduğu bir takımın düşeceğini söylemek çok zordu ama 12 yıl aradan sonra geldikleri yere geri döndüler. 
     
</TEXT>
</DOC>
