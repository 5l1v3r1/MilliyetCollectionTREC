<DOC>
<DOCNO> 216064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur15.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Merkezi'nde aday adaylığına protesto... 
</HEADLINE>
<TEXT>

     Ordu belediye başkan adayına tepki gösteren bir grup partili, genel merkez önünde protesto gösterisinde bulundu. Bir süre genel merkez önünde slogan atan partililer, daha sonra içeri alındı. Genel Sekreter Önder Sav, partililerle görüşmek için basın mensuplarının dışarı çıkarılmasını isteyince, buna karşı çıkan partililerle tartıştı. 
     CHP Parti Meclisi'nin geçtiğimiz pazar günü yaptığı toplantının ardından kamuoyuna açıklanan isimler arasında yer alan Ordu Belediye Başkan Adayı Şadi Aslantürk'e tepki gösteren bir grup partili, bu sabah otobüslerle Ankara'ya geldi. 
     Genel merkez önünde toplanan yaklaşık 150 kişilik grup, destekledikleri aday Seyit Torun lehinde sloganlar attı. 
     CHP Genel Merkezi'nde görevli güvenlik görevlilerince içeri alınmayan grup, ''Satılmış aday istemiyoruz'', ''Örgüt burada vekil nerede'', ''Örgütü satanı biz de satarız'' diye bağırarak tepkilerini gösterdi. 
     İçerden gelen talimat üzerine partililer daha sonra genel merkeze alındı. Genel Sekreter Yardımcısı Algan Hacaloğlu'nun toplantı salonuna geçerek beklemeleri konusundaki talebine önce karşı çıkan partililer, Hacaloğlu'nun ''İçerde bekleyin. Genel Sekreterimiz gelip sizinle görüşecek. Bağırıp çağırmadan taleplerinizi iletin'' sözlerinin ardından salona geçti. 
     Burada partililere seslenen Hacaloğlu, 28 Mart'a yapılacak yerel seçimlere katılacak en doğru adayları belirlemek üzere çalıştıklarını ve parti bayrağını sandıktan çıkarmakta kararlı olduklarını söyledi. Partililere gösterdikleri duyarlılık için teşekkür eden Hacaloğlu, ''Partimizde Ahmet'in Mehmet'in adayı olmaz. Partimizin ilkelerini en iyi savunacak, halkla en iyi şekilde kucaklaşacak kişi aday olur'' diye konuştu. 
     
     SAV'IN TEPKİSİ 
     Daha sonra bazı Merkez Yönetim kurulu üyeleriyle birlikte salona giren Önder Sav, partililerle aile içi bir görüşme yapacağını belirterek, basın mensuplarının dışarı çıkmasını istedi. 
     Basın mensupları kapıya yönelirken, Sav'ın bu isteğine karşı çıkan partililer tepki gösterdi. Tepkiler üzerine sinirlenerek ayağa kalkan Sav, ''O zaman sizinle görüşmem. Çıkın dışarı'' diye bağırdı. 
     Önder Sav, bu arada kapıya yönelen basın mensuplarına da ''çıkın dışarı'' diye bağırarak, görevlilerin harekete geçmesini istedi. 
     Toplantı, daha sonra basına kapalı olarak devam etti. 
     Bir süre partililerle görüşen Sav, daha sonra salondan ayrılarak odasına çıktı. 
     Aralarından 10 kişilik bir grup belirleyen partililerin CHP Genel Merkezi'ndeki temasları ise sürüyor. 
     Öte yandan, basın mensupları CHP Genel Merkezi'ne aday belirleme çalışmaları gerekçesiyle pazar gününden itibaren parti yöneticilerinin izni olmadan alınmıyor. Ordu'dan gelecek partilileri izlemek üzere bu sabah genel merkeze gelen bazı basın mensupları da aynı gerekçeyle içeri alınmadı. 
     Bu sırada Genel Merkez'e gelen Önder Sav, basın mensuplarının ''Giriş yasakmış ancak dışarısı çok soğuk, hiç olmazsa girişte bekleyelim'' şeklindeki sözleri üzerine, ''Basına yasak yok. Basın kamu görevi yapıyor'' diyerek basın mensuplarının içeri alınmaları için talimat verdi. 
     
</TEXT>
</DOC>
