<DOC>
<DOCNO> 227925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko18.html </URL>
<DATE> 2004/04/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ömer Sabancı Muhalefetin özeleştiri yapması gerekliliği ortaya çıktı 
</HEADLINE>
<TEXT>

     TÜSİAD Yönetim Kurulu Başkanı Ömer Sabancı, yerel seçim sonuçlarının, Türkiye'nin iç ve dış sorunlarının çözümünde iktidar partisinin sorumluluklarını daha da artırdığını söyledi. 
     Sabancı, Bandırma'da düzenlenen, ''Sanayici ve İşadamları Dernekleri SİAD Platformu Başkanlar Kurulu Toplantısı''nda, birçok açıdan önemli bir dönemden geçildiğine işaret ederek, Kıbrıs müzakerelerinin kritik bir aşamada olduğunu, istikrarlı ve dengeli bir yönetimin devamı açısından çok önemli bir kilometre taşı olan yerel seçimlerin geride bırakıldığını, ancak ülkenin önünde hala ciddi gündem maddeleri bulunduğunu kaydetti. 
     Yerel seçim sonuçlarının, doğrudan bir genel seçim sonucu gibi değerlendirilmesinin düşünülemeyeceğini, bu seçimlerin kendine özgü dinamiklerinin bulunduğunu, ancak yine de il genel meclisi seçim sonuçlarına bakıldığında, rakamları, ''Türkiye'nin en büyük kamuoyu yoklaması'' olarak kabul ederek, bazı çıkarımlarda bulunabileceğini belirten Sabancı, şöyle devam etti 
     ''28 Mart seçimlerinde, öncelikle seçmenin iktidar partisine teveccühünün artarak sürdüğünü görüyoruz. Ancak, bu artışın seçimden önce telaffuz edilen oranlara ulaşmadığı, hala hatırı sayılır bir oyun muhalif partilerde toplandığı da bir gerçek. Bu verileri, hükümetin politikalarının genel anlamda onaylanarak, yönetimde istikrarın güçlendirilmesi ama uzlaşmacı ve dengeli bir yönetim yaklaşımını muhafaza etme gereğinin de altının çizilmesi olarak yorumluyoruz. Bu çerçevede, yerel seçim sonuçları, Türkiye'nin iç ve dış sorunlarının çözümünde iktidar partisinin sorumluluklarını daha da artırdı. Öte yandan, seçim sonuçlarının açığa çıkardığı bir başka gerçek de, Türkiye'nin alternatif politikalar üreten yapıcı ve dinamik bir muhalefete şiddetle ihtiyacı olduğudur. Parlamento içi muhalefetin oy kaybı, gerek siyasete yaklaşım gerekse Türkiye'nin sorunlarına önerilen çözümler konusunda, bu kesimde bir özeleştiri ve yeniden yapılanmanın zorunlu olduğunu bir kez daha ortaya koydu.'' 
     
     TÜRKİYE EKONOMİSİ VE AB 

     Sabancı, mali piyasalarda sağlanan istikrarın sürdürülmesi için hükümetin bütçe disiplinini korumaya devam etmesi gerektiğini anlatarak, seçim sürecinin geride bırakılmasının, yapısal önlemlerin hızla tamamlanması açısından hükümetin elini serbest bıraktığını kaydetti. 
     Bu yapısal reformlar içinde, vergi performansının artmasına yönelik olarak harcamaların kontrolü, vergi tabanın genişletilmesi ve kayıtdışı ekonominin daraltılmasının en temel unsurlar olduğunu ifade eden Sabancı, özellikle gelir idaresinin yeniden yapılanarak, mükellef odaklı etkin bir vergi toplama sisteminin hayata geçirilmesi gerektiğini vurguladı. 
     Sabancı, AB'nin ekonomik durgunluktan çıkış eğiliminin güçlendiğini, ''AB Brüksel Başkanlar Konseyi Lizbon Stratejisi''nde daha güçlü adımlar atılması yönünde alınan karar doğrultusunda, Türkiye'de de girişimci ve rekabetçi ekonominin önündeki engellerin bir an önce kaldırılmasının, bu dalganın yakalanması bakımından zorunlu olduğuna dikkati çekti. Sabancı, bu adımların atılması sonucunda, orta vadede elde edilecek yüksek oranlı bir kalkınma ve genişlemeyle istihdam yaratmaya başlanabileceğini söyledi. 
     Siyaset alanında temel ihtiyacın, uzlaşma kültürünün tesis edilmesi ve sorunlara dayatmacı olmayan dengeli bir siyasi yaklaşımla çözüm aranması olduğuna değinen Sabancı, ''Kopenhag Kriterleri''nin eksiklerinin tamamlanması, bireysel özgürlüklerin geliştirilmesine yönelik yasal düzenlemelerin etkin biçimde uygulanması ve sivil siyaseti, yargıyı, her türlü kamu harcamasında şeffaflığı destekleyecek adımların atılmasının kısa dönemin gündemini oluşturduğunu belirtti. 
     
     ''KIBRIS'TA KUTLANMASI GEREKEN ÇÖZÜM İRADESİ'' 

     Sabancı, uluslararası ilişkilerde Türkiye'nin, dört yanındaki sorunların çözümünde inisiyatifi eline alan bir tutum benimsemesinin zorunlu olduğunu, Kıbrıs konusunda gösterilen yaklaşımın da, bunun en güzel örneği olarak gösterilebileceğini ifade ederek, şöyle konuştu 
     ''Hükümet, Kıbrıs meselesinde kapsamlı bir siyasal ve toplumsal uzlaşmadan güç alarak gerçekten kutlanması gereken bir çözüm iradesi göstermiştir. Bu iradeyi göstermek, Kıbrıs Türk halkına egemenlik, refah ve mutluluk yolunu açmaya ve Türkiye'nin AB üyeliği pozisyonunu güçlendirmeye yönelik bir bakış açısıyla, inisiyatifi elinde tutma yaklaşımı sayesinde mümkün olmuştur.'' 

     
</TEXT>
</DOC>
