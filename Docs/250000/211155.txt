<DOC>
<DOCNO> 211155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/spor/spo01.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Evde tek başına 
</HEADLINE>
<TEXT>

   Beşiktaş, tek listeyle seçime giren Serdar Bilgili'yi üçüncü dönemde de başkanlığa seçti. Kongrede yeni yönetime 1985 oy çıkarken, muhalefetten 232 üye de boş oy kullandı 
      ORHAN YILDIRIM 

   
   İlginç protesto 
   SERDAR Bilgili, dün üçüncü kez Beşiktaş'ta başkanlığa seçildi. Lütfi Kırdar Uluslararası Sergi ve Kongre Sarayı'ndaki seçimlere, aidatını yatırarak oy kullanma hakkı kazanan 9 bin 260 üyeden ancak 2 bin 323'ü katıldı. Bunlardan 2 bin 306'sı sandığa gelirken, 1985 oy Bilgili'ye çıktı. Muhalefet ise 232 boş oyu kullandı. 89 üye sandığa "Pascal, kapalı, loca" gibi işaretli pusulalar atarak, yönetime olan tepkisini dile getirdi. 
   
   Başkan normal karşıladı 
   İLK olarak 1992 yılında Süleyman Seba döneminde yöneticiliğe başlayan, son iki dönemdir de başkanlık görevinde bulunan Serdar Bilgili, katılımın az olmasını normal karşıladı. Bilgili, "Kötü hava şartlarına rağmen bu kadar katılımın olması bizi memnun ve teşvik edecek. UEFA'da Valencia'yı elersek kupanın en büyük şampiyon adayı biz oluruz" dedi. Yeni yönetim daha sonra Samsunspor maçı için İnönü Stadı'na gitti. 
   
   Serdar Bilgili 
   1963 İstanbul doğumlu. Robert Kolej'den mezun oldu. Amerika'da Redlans Üniversitesi'nden işletme eğitimi aldı. Viyana Birleşmiş Milletler'de bir yıl staj yaptı. Halen turizm, inşaat ve tekstil alanlarında faaliyet gösteriyor. Bilgili bir kız çocuğu babası. Başkan İngilizce ve Almanca biliyor. 
   
   Hüsnü Güreli 
   1952 İstanbul doğumlu. İstanbul Üniversitesi Hukuk Fakültesi mezunu. Yeminli müşavirlik yapan Güreli, iki çocuk babası ve İngilizce biliyor. 
   
   Deniz Atalay 
   1964 Denizli doğumlu. Ege Üniversitesi'nde ziraat eğitimi gördü. Halen gıda sektöründe çalışıyor. İngilizce bilen Atalay, bir çocuk babası. 
   
   Emin Önal 
   1957 Mardin doğumlu. İnşaat işiyle uğraşan Önal, daha önce iki dönem yönetimlerde görev yaptı. Önal, bir çocuk babası. 
   
   Fikret Ercan 
   1947 Sivas doğumlu. İ.Ü'de edebiyat ve sosyoloji okudu. Hürriyet Gazetesi yayın koordinatörü. İngilizce bilen Ercan, bir çocuk sahibi. 
   
   Gürol Kaymak 
   1942 İstanbul doğumlu. İstanbul Üniversitesi hukuk mezunu. Tahkim Kurulu'nda dört yıl boyunca görev alan Kaymak bir çocuk sahibi. 
   
   İbrahim Özdoğan 
   1963 Kütahya doğumlu. GİSAD'ın başında bulunan Özdoğan, tekstilci. Geçen dönem Hasan Arat'ın listesinde bulunan Özdoğan, bir çocuk babası. 
   
   Haşmet Kürüm 
   1960 Van doğumlu. Demir - çelik ticaretiyle uğraşıyor. Gelecek dönem futbol şube sorumluluğuna getirilecek. Evli ve iki çocuk babası. 
   
   Muzaffer Nasıroğlu 
   1966 Batman doğumlu. İşletme eğitimi alan Nasıroğlu, Fernas'ı yönetiyor. Geçen dönem yönetimden istifa eden Nasıroğlu, üç çocuk babası. 
   
   Behçet Ümitlen 
   1954 İstanbul doğumlu. İktisat fakültesi mezunu olan Ümitlen, boya ve temizlik kağıtları üretiyor. Son dönemde de yönetimdeydi. 
   
   Cengiz Kaptanoğlu 
   1947 İstanbul doğumlu. Galatasaray İktisadi ve Ticari İlimler Akademisi'nden mezun. AKP İstanbul milletvekili olan Kaptanoğlu 4 çocuk babası. 
   
   Erol Obdan 
   İstanbul 1967 doğumlu. Yıldız Teknik Üniversitesi Elektrik Mühendisliği'ni bitirdi. Telekomünikasyon işiyle uğraşıyor. İki çocuğu bulunuyor. 
   
   İsmail Ünal 
   1952 Antalya doğumlu. Mimarlık eğitimi alan Ünal, halen inşaat işleriyle uğraşıyor. Ünal, iki çocuk babası. Bilgili ile ikinci dönemi... 
   
   Yedekler Cem Bilge, İlhan Durusoy, Birol Güven, Mehmet Hanif, Ahmet Kavalcı, Hüseyin Mican 
   
   NOTLAR    5. sandıkta oyunu kullandı 
   BAŞKAN Serdar Bilgili, camiaya hayırlı olması dileğiyle oyunu 5. sandıkta kullandı. Daha sonra salonu terk eden Bilgili, kulüp tarihinde ilk kez bir dönemde üç yıl başkanlık koltuğunda oturacak. 
   
   Oyunu at, maça git 
   BEŞİKTAŞ Yönetimi, oy kullanmak için kongreye katılan üyelerine jest yaptı. Önce oylarını kullanan Siyah - Beyazlılar, daha sonra İnönü Stadı'nda yapılan Beşiktaş maçını ücret vermeden izledi. 
   
   Güreli'den sert yanıt 
   VERGİ konusunda yaptığı açıklamalar nedeniyle Fenerbahçe'den tepki alan 2. Başkan Hüsnü Güreli dünkü kongrede bunlara yanıt verdi. Güreli, "Fikirlerimizi söylemekten kimse bizi alıkoyamaz. Herkes kuruşu kuruşuna vergisini vermeli dedik, o kadar" diyerek tepkisini gösterdi. 
   
   Hasan Arat sandığı şaşırdı 
   GEÇEN dönemlerde Serdar Bilgili'nin karşısına rakip olarak çıkan Hasan Arat, sandık başına gelip oyunu attı. Ancak daha sonra farklı numaraya zarf attığını görünce, kongre Divan Başkanı Ali Rıza Dizdar'a durumu anlatıp oyun geçerli sayılmasını istedi. Dizdar da, Arat'ın isteğini olumlu karşıladı. 
   
   Topçu'ya son görev 
   YENİ yönetim, oy kullandıktan sonra hentbol şube sorumlusu Mehmet Topçu'nun cenazesine gitti. Beylerbeyi Camii'nde ikindi namazının ardından kılınan cenaze namazına Başkan Serdar Bilgili, idareciler ve kongre üyeleri katıldı. 
   
   
</TEXT>
</DOC>
