<DOC>
<DOCNO> 207061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo08.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Da Silva kampa gelmedi, ağız ceza geliyor 
</HEADLINE>
<TEXT>

     Elazığspor Kulübü Başkanı Baki Aydın, takımın Antalya Lara kampının sürdüğünü belirterek, Brezilyalı oyuncu Da Silva'nın kampa gelmediğini ve bu futbolcuya en ağır cezayı vereceklerini söyledi. 
     Aydın, kampın çok iyi geçtiğini belirterek, futbolcuların moralinin iyi olduğunu bildirdi. 
     Antalya'da, bugün yapılması gereken Kulüpler Birliği toplantısına katılmak için bulunduğunu ifade eden Aydın, hava muhalefeti dolayısıyla bu toplantının ileri bir tarihe ertelendiğini kaydetti. 
     Elazığspor'un Lara kampının 16 Ocak'a kadar süreceğini bildiren Aydın, şöyle dedi 
     ''Takımın kampı çok iyi bir şekilde devam ediyor. Her şey yolunda, her hangi bir aksilik yok. Brezilyalı futbolcumuz söz vermesine rağmen kampa katılmadı. Da Silva'nın kampa gelmediğini noter getirerek tespit ettik ve bu futbolcuya en ağır ceza verilecek. Da Silva geçen yıl da böyle sorunlar çıkarmıştı. Bu futbolcuyla sözleşmemiz 3 yıllıktır.'' Elazığspor'un bu dönem yapacağı transferler konusunda bir sıkıntısının bulunmadığını ifade eden Aydın, deneme amaçlı 3 yabancı futbolcunun kampta bulunduğunu söyledi. 
     Elazığspor'un 18 Ocak'ta Diyarbakırspor'la bir hazırlık maçı yapacağını kaydeden Aydın, takımın ikinci yarıda taraftarının yüzünü güldüreceğini sözlerine ekledi. 
     
</TEXT>
</DOC>
