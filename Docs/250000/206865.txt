<DOC>
<DOCNO> 206865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur17.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'li Kutlu 'Söylediklerimden pişman değilim' 
</HEADLINE>
<TEXT>

     AK Parti Adıyaman Milletvekili Hüsrev Kutlu, sözlerinden dolayı pişmanlık duymadığını söyledi. 
     Kutlu, partisinin TBMM Grup toplantısı öncesinde gazetecilerin sorularını yanıtladı. Sözlerinin hem partisi hem de çeşitli kesimler tarafından tepkiyle karşılandığını söyleyen gazetecilere Kutlu, ''Demokrasidir, elbette sözlerim tartışılacaktır'' dedi. 
     Dün yapılan Grup Yönetim Kurulu toplantısından sonra Grup Disiplin Kurulu'na sevkedildiğini hatırlatan gazetecilere, ''bundan sonra takdir disiplin kurulunundur. Ne karar verilirse verilsin, saygı duyarım'' diyen Kutlu, sözlerinden dolayı pişman olmadığını, ancak bir sohbet sırasında sarfettiği sözlerinin basın tarafından çarpıtıldığını savundu. 
     Kutlu, bir gazetecinin ''ne demek istemiştiniz '' sorusuna karşılık, sözlerinin açık olduğunu ve yorum yapma gereği duymadığını belirterek, kendi sözlerinin de tartışılması gereğine işaret etti. Atatürk'ün TBMM'deki mareşal üniformalı resminden rahatsızlık duymadığını, ''sivil kıyafetli olsa daha iyi olur'' dediğini kaydeden Kutlu, ''Sözlerim kabul görür ya da görmez. Benim sözlerimin de tartışılması gerekir'' dedi. 
     Kendisiyle ilgili olarak partisinden ihraç kararı çıkıp çıkmayacağı sorusuna karşılık da Kutlu, ''Partiden ihraç edileceğim yönünde bir karar çıkacağını tahmin etmiyorum. Ama çıkacak karara saygılıyım'' görüşünü ifade etti. 
     Sözlerinin ''gereksiz, lüzumsuz sözler'' olarak değerlendirildiğinin hatırlatılması üzerine, bunu değerlendirme yapanların takdirine bıraktığını kaydeden Kutlu, ''Her söylenen sözünüz doğru olmalı, ama her doğruyu söylemek doğru değildir. Demek ki, Türkiye'de de dünyada da insanlar her zaman doğruyu söylememeli'' diye konuştu. 
     Kutlu, ''üniforma'' ve ''tabur'' ile ilgili sözlerini soran bir gazeteciye, ''Üniforma lafı etmeyin'' diyerek tepki gösterdi. 
     Partisinin kendisine tepki gösterdiğinin söylenmesi üzerine, partisi, grubu ve arkadaşlarıyla birlikte olduğunu kaydeden Kutlu, ''disipline verilmem, grubumun, partimin ya da arkadaşlarımın bana sahip çıkmadığı anlamına gelmez'' dedi. 
     
</TEXT>
</DOC>
