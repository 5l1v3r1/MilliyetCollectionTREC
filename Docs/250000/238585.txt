<DOC>
<DOCNO> 238585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko10.html </URL>
<DATE> 2004/05/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Devlet Su İşleri, 50. yılını kutlayacak... 
</HEADLINE>
<TEXT>

     Devlet Su İşleri DSİ Genel Müdürlüğü, 50. kuruluş yıldönümünü, 6 yeni tesisi hizmete alarak kutlayacak. 
     Başbakan Recep Tayyip Erdoğan'ın da katılması beklenen kutlamalar, 14 Mayıs Cuma günü, Söğütözü'ndeki DSİ V. Bölge Müdürlüğü Tesisleri'nde yapılacak. 
     Törende Başbakan Erdoğan ile Enerji ve Tabii Kaynaklar Bakanı Hilmi Güler tarafından, canlı yayın aracılığıyla 6 ildeki 6 projenin açılışı gerçekleşecek. 
     Törende, sulama amaçlı Batman Barajı ve HES ile Kütahya Pullar göleti, Şanlıurfa Yaylak Sulaması, Edirne-Tekirdağ-Kırklareli sınırları içinde yeralan Meriç-Ergene Anakol Islahı taşkın koruma, Rize Güneysu taşkın koruma, içme ve sulama suyu amaçlı Uşak Küçükler barajı tesisleri hizmete açılacak. 
     Hizmete alınacak 6 tesisle, 57 bin 384 hektar tarım arazisi sulanacak, yılda 483 milyon kilovat saat elektrik enerjisi üretilecek. Ayrıca 160 bin nüfusa içme suyu temini ve 270 hektar tarım arazisi ile 1 ilçenin taşkınlardan korunması da yine bu projelerle sağlanmış olacak. 
     
     ÇOK PROJE AZ ORAN 
     DSİ 50 yıla 6 adet baraj, 51 hidroelektrik santral, 42 gölet inşa ederek 2,7 milyon hektar araziyi sulamayı, yılda 36 milyar kilovat saat elektrik üretim kapasitesini, büyük kentlere 2,3 milyar metreküp içme suyu temin etmeyi, ayrıca çok sayıda taşkın kontrol, erozyon önleme ve ağaçlandırma çalışmalarını sığdırdı, ancak yaptıkları yapılması gerekenlerin üçte biri kadar bile değil. 
     Bu yıl itibariyle DSİ'nin yatırım programında bin 370 proje bulunuyor. Çeşitli gerekçelerle kaynağı olmadan ihale edilen bunca projenin tamamlanması da kıt kaynaklarla 45 yılı geçiyor. 
     Bir başka deyişle bu yıl yatırımlar için ayrılan 1,770 katrilyon liralık ödenek hesaba katıldığında 25 yıllık ihale yapılmış durumda. 
     DSİ Genel Müdürü Veysel Eroğlu bu projelerin bitim süresini 25 yıldan kademeli olarak önce 6, daha sonra 3 yıla indirmeyi hedefliyor ve zaruri haller dışında yeni ihale yapmamayı öngörüyor. 
     Kutlamalarda havai fişek gösterileri yapılacak ve Özcan Deniz konser verecek. 
     
</TEXT>
</DOC>
