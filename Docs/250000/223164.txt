<DOC>
<DOCNO> 223164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy24.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek Zabıtaların yüzde 80'i işlerini yapmıyor 
</HEADLINE>
<TEXT>

     Ankara Büyükşehir Belediye Başkanı ve AK Parti Adayı Melih Gökçek, zabıtaların yüzde 80'inin işlerini yapmadığını belirterek, ''Elimde olsa yüzde 60-70'ini işten atarım'' dedi. 
     AK Parti'nin Ankara Büyükşehir Belediye Başkan adayı Melih Gökçek ile Altındağ Belediye Başkan Adayı Veysel Tiryaki, Ankara Esnaf ve Sanatkarlar Odaları Birliği ANKESOB Konferans Salonu'nda esnafın karşısına çıkarak çeşitli konulardaki görüşlerini açıkladılar. 
     Ankara'nın bir sağlık, sanayi, ticaret, üniversite ve turizm merkezi olması için projelerinin bulunduğunu kaydeden Gökçek, ''Esenboğa girişindeki gecekonduların yerine modern binalar yapma ve Ulus Tarihi Kent Merkezi'' olmak üzere iki önemli projesinin bulunduğunu anlatan Gökçek, bu projelerin özel sektöre ihale ederek yapılacağını ve belediyenin kasasından para çıkmayacağını, projelerle istihdam sorunun da çözüleceğini ve yüzlerce insana iş kapısının açılacağını söyledi. 
     En büyük sorunlarından birinin seyyar satıcılarla mücadele olduğunu, fakat bu konuda başarılı olamadıklarını ifade eden Gökçek, şöyle dedi 
     ''Bir zabıta isterse bulunduğu yere bir tane seyyar koymaz. Fakat zabıtalarımızın yüzde 80'i maalesef görevlerini yapmıyor, yaptıramıyoruz. Güvenpark'ta bir tane seyyar satıcı olmayacak dedim. Bir baktım içi seyyar satıcı kaynıyor. Tabi bunda Çankaya Belediyesi'nin de eli var. Bugüne kadar 32 zabıtanın rütbesini söktüm, sivil yaptım, mahkemeden döndü. Benim yapacağım şey bu... Önümüzdeki dönemde bu işi daha sıkı denetleyeceğim. İşini yapmayan zabıtayı videoya çektireceğim ve mahkemeye vereceğim. Elimde olsa zabıtaların yüzde 60-70'ini işten atarım. İşini yapan zabıtaların da başımın üzerinde yeri var.'' Gökçek, sosyete pazarlarını da kesinlikle kaldırmak istediklerini bildirdi. 
     
     GÖKÇEK'E SORULAR 

     SHP Ankara Büyükşehir Belediye Başkan Adayı Murat Karayalçın'ın, Gazi Üniversitesi'nde konuşurken bazı kişilerin protestosu üzerine ''Bu olay ülkücülerin değil, rakiplerimiz işi'' dediğinin hatırlatılması üzerine Gökçek şu yanıtı verdi 
     ''Bir televizyon konuşmasını kaba kuvvet, zorbalık kullanarak sabote etmek siyasi ahlaksızlıktır. Bu Gökçek değil kim tarafından yapılırsa yapılsın. Ama elinde hiçbir delil olmadan insanları töhmet altında bırakıp, onları da bu şekilde suçlamak, ima etmek aynı şekilde en büyük siyasi ahlaksızlıktır. Karayalçın'ın ima ettiği eğer bensem ispata davet ediyorum. Yoksa söylediklerim altında ezilecektir.'' Başka bir gazetecinin ''Hürriyet Gazetesi köşe yazarı Emin Çölaşan'ın yazılarına ara verilmesiyle ilgili'' sorusu üzerine de Gökçek, bu konuda herhangi bir bilgisinin olmadığını belirterek, ''Yazmazsa kendisi bilir, takdiri Hürriyet Gazetesi'ne aittir. Benim ciddi bir gelir kaynağımdı Emin'' dedi. 
     
     ALTINDAĞ BELEDİYE BAŞKANI'NIN VEDASI 

     Altındağ Belediye Başkanı Mehmet Ziya Kahraman da bu seçimlerde AK Parti'nin kendisine görev vermediğini belirterek, ''Siyasette yeterince hırslı olmadım, keşke Gökçek'in hırsının bir kısmı bizde de olsaydı'' dedi. 
     
</TEXT>
</DOC>
