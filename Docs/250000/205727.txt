<DOC>
<DOCNO> 205727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun32.html </URL>
<DATE> 2004/12/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bask'lar Madrid'e resti çekti Referandum yapacağız 
</HEADLINE>
<TEXT>

     İspanya'daki yerel Bask hükümetinin başkanı Juan Jose İbarretxe, Madrid'deki merkezi hükümetle ''açık ve esnek'' bir müzakere süreci istediklerini, bu süreç sonunda ''Madrid'in rızası olsa da, olmasa da referandum yapacaklarını'' söyledi. 
     Yerel Bask parlamentosunun ''İspanya devletiyle serbest ortaklık statüsüne'' ilişkin planı dün kabul ettiğini hatırlatan Bask Başbakanı, Madrid ile yapmak istedikleri müzakereler sonunda Bask halkının görüşünü almak istediklerini belirtti. Başbakan İbarretxe, müzakere sürecinde, ETA örgütünün şiddete başvurmaması gerektiğini de kaydetti. 
     Yeni yıl mesajı yayınlayan Ibarretxe, merkezi hükümetten müzakerelerin başlatılmasını ''resmen'' istedi ve bu sürecin sonunda Bask halkının görüşünün demokratik yoldan sorulacağını bildirdi. 
     Başbakan Ibarretxe, ''Bu tasarının kabulüyle Bask sorununun çözümü yolunda ilk adım atılmıştır. Bunu hiçbir şey, hiçbir kimse engelleyemeyecektir'' ifadesini kullandı. 
     İspanya Kamu Yönetimi Bakanı Jordi Sevilla, Ibarretxe'nin hazırladığı tasarının ''yasalara ve anayasaya aykırı'' olduğunu söylemiş ve hükümetler arasında diyalog olabileceğini, ancak müzakere olamayacağını belirtmişti. 
     Ibarretxe'nin planında, Bask bölgesinin özellikle toplum, maliye ve adalet alanlarındaki yetkilerinin genişletilmesi ve ''Bask milliyeti'' ihdas edilmesi öngörülüyor. 
     
</TEXT>
</DOC>
