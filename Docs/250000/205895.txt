<DOC>
<DOCNO> 205895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/guncel/gun06.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüste kaçak kesim 
</HEADLINE>
<TEXT>

   Ödemiş'te, arka kısmı hayvan kesimi için özel dizayn edilmiş bir minibüs ortaya çıkarıldı... 
      TÜRKER KARAPINAR Ankara 
   
   İzmir'de bir minibüsün arka kısmının hayvan kesimi için özel olarak dizayn edildiğini tespit eden jandarma, bu sayede kaçak hayvan kesimi yapan bir şebekeyi ortaya çıkardı. 
   Ödemiş'te hayvan hırsızlarına karşı devriye görevi yapan jandarma ekipleri, şüphe üzerine arama yaptıkları minibüsün arka kısmının hayvan kesimi için özel olarak dizayn edildiğini gördü. Çok sayıda bıçak da bulan ekipler, minibüs şoförünü gözaltına aldı. Şoförün verdiği bilgiler doğrultusunda, çalınan hayvanların nakliyesinde kullanılan başka bir kamyonet sahibine daha ulaşıldı. Kamyonet sahibi ifadesinde, hayvanları keserek Ödemiş Hürriyet Mahallesi'ndeki bir çiftlikte çalışan iki kişiye teslim ettiğini anlattı. Yapılan araştırmada hayvanların çiftlikteki kasap tipi soğutucu içerisinde saklandıktan sonra piyasaya sürüldüğü anlaşıldı. 
   
   Ölü hayvanları kesmişler 
   Şebeke üyeleri 30 Aralık 2003'te sevk edildikleri savcılıkça tutuksuz yargılanmak üzere serbest bırakıldı. Sanıkların, ölü ve hastalıklı büyükbaş hayvanları kaçak olarak keserek piyasaya sürdükleri belirlenirken, veteriner olan bir sanığın da bu şebekeye ölü ve hastalıklı büyükbaş hayvan bulunmasında yardım ettiği anlaşıldı. 
   
   
   
</TEXT>
</DOC>
