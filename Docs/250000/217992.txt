<DOC>
<DOCNO> 217992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko12.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'nın 7. taksidi için fazla mesai yapılacak... 
</HEADLINE>
<TEXT>

     Vergi Barışı Yasası'na göre yapılacak 7. taksit ödemeleri 1 Mart Pazartesi günü mesai saati bitiminde sona erecek. 
     İstanbul Defterdarı Kadir Boy yaptığı yazılı açıklamada, 7. taksit ödemesinin son günlerinde meydana gelecek yoğunluğun önlenebilmesi amacıyla İstanbul'daki vergi dairelerinde çalışma saatlerinde düzenleme yapıldığını bildirdi. 
     Buna göre, vergi dairelerinde 28 Şubat Cumartesi günü 10.00-16.00 saatleri, 1 Mart 2004 Pazartesi günü 16.30-18.30 saatleri arasında fazla mesai yapılacak. Dairede bulunan son mükellefin işlemi bitene kadar da çalışmaya devam edilecek. 
     Kadir Boy, mükelleflerin ödemelerini vergi tahsil anlaşması yapılan bankalar aracılığıyla da ödeyebileceklerine işaret etti. 
     Vergi Barışı Yasası'na göre ödenmeyen taksitlerin ayrı ayrı yüzde 10 fazlası ile tahsil edileceğine dikkat çeken Boy, mükelleflerin taksit ödemelerini düzenli yapmalarının kendi menfaatlerine olduğunu vurguladı. 
     
</TEXT>
</DOC>
