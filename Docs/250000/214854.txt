<DOC>
<DOCNO> 214854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/ekonomi/eko01.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mevduat sigortasına derhal sınır getirilsin' 
</HEADLINE>
<TEXT>

   Akbank Yönetim Kurulu Başkanı Erol Sabancı, bankalardaki mevduat sigortasına bir an önce bir sınır getirilmesini istedi 
      EKONOMİ SERVİSİ 
   
   Akbank Yönetim Kurulu Başkanı Erol Sabancı, hükümetin devlet garantisine alınacak mevduatlara temmuz ayına kadar üst sınır koymaya söz verdiğini belirterek, ''Biz Akbank olarak daha fazla beklenmemesi ve mevduat sigortasına derhal bir sınır getirilmesi gerektiğine inanıyoruz'' dedi. 
   Erol Sabancı, sektörle ilgili The Banker dergisinin sorularını yanıtladı. Yeniden yapılanmanın bankacılıkta güveni artırdığını belirten Sabancı, aralık itibarıyla yıllık enflasyonun yüzde 18-19 civarında çıkmasının büyük başarı olduğunu vurguladı. 
   Sabancı, döviz kurlarıyla ilgili olarak da, "Yabancı kurlar 2002'de adeta sarhoş olmuştu. 2003'te ekonomik politikaların doğru tatbikiyle kurda da istikrar sağlandı" dedi. 
   Sabancı, Türk bankalarındaki mevduatların miktarına bakılmaksızın devlet garantisi altına alınmasının sektörün bir sorunu olduğuna dikkat çekerek şöyle dedi 
   
   AB standartında garanti 
   "Biz Akbank mevduat sigortasına derhal bir sınır getirilmesi gerektiğine inanıyoruz. Bu üst tavan, küçük tasarruf sahiplerine destek amacıyla ve AB standartlarına paralel olarak, 10 bin ile 20 bin euro civarında belirlenebilir." 
   Uluslararası sorunların hükümetin 2003 için belirlediği 4 milyar dolarlık özelleştirme hedefine ulaşmasını engellediğini kaydeden Sabancı, şöyle devam etti 
   "Nedeni, yabancıların kendi sorunları nedeniyle ülkemize gelmekte isteksiz olmalarıdır. Türk hükümeti de bu nedenle ağırdan alıyor. Amaç, ne olursa olsun verilen fiyatı kabul etmek değil. Zaten şu anda hükümetin buna ihtiyacı da yok. Gerekli cephanesi var." 
   Sabancı, Akbank'ın pazardaki konumuna ilişkin soruyu yanıtlarken de, "Akbank, son 25 yılın 18'inde en k rlı Türk şirketi olmuş, diğer 7 yılda da ikinci sırada yer almıştır. Güçlü performansı son kriz yıllarında da devam etmiştir" dedi. Sabancı, düşük enflasyon ve faiz nedeniyle sektörde marjların küçüleceğini kaydetti. 
   
   'AKP endişesi yersiz çıktı'    EROL Sabancı, AKP iktidarı ile ilgili endişelerinin yersiz çıktığını belirterek, "Yeni hükümetin girişimleri, onların, sorunların çözümüyle başa çıkabilecek ve bizim de iş konuşabileceğimiz doğru insanlar olduklarını kanıtladı önceleri zayıf görünen noktaları, pozitife dönüştü" dedi. Tek parti hükümetinin Türkiye için "hayırlı" olduğunu ifade eden Sabancı, hükümetin Irak sorununda doğru davrandığını vurguladı. Sabancı, hükümetin en büyük ekonomik sorunun ise IMF Dünya Bankası programlarını koordine ve yüksek enflasyonla mücadele etmek olduğunu ifade etti. 
   
   
</TEXT>
</DOC>
