<DOC>
<DOCNO> 226222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/gun08.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslarla da akraba çıktık 
</HEADLINE>
<TEXT>

   TÜBİTAK'ın 20 ilde yaptığı araştırmayla Rusların da Türklerle aynı kan özelliklerini taşıdığı ortaya çıktı 
      İBRAHİM OKUMAMIŞ Antalya DHA 
   
   TÜBİTAK'ın başlattığı Tıp Araştırma ve Geliştirme Projesi kapsamında bugüne kadar 20 ilde yaklaşık 1 milyon 200 bin kişiden alınan kan örneklerinin incelenmesi sonucunda Japonlar, Pencaplılar ve Afrikalıların yanı sıra Rusların da Türklerle aynı kan özelliklerini taşıdığı belirlendi. 
   
   DNA testleri 
   Ulusal Talasemi Konseyi Başkanı Prof. Dr. Duran Canatan, 10 yıl sürecek araştırmadan çıkan sonuçların Türklerin Ruslarla da akraba olduğunu ortaya koyduğunu söyledi. Canatan, konuyla ilgili şöyle konuştu "Aydın, Denizli, Muğla ve Eskişehir gibi illerden kan örnekleri aldık. Boğaziçi Üniversitesi ile ortak yaptığımız çalışmada DNA testleri yapıyoruz. Mutasyon analizi çalışmalarında ilk verilere göre, Orta Asya'da akrabalarımız var. Bunların başında da Ruslar geliyor. Çünkü elimizdeki kan örnekleri ile Rusların kan örnekleri aynı özellikleri taşıyor." 
   
   Afrika'dan Pencap'a 
   Yıllar önce Kahramanmaraş'ın Elbistan ilçesi ve köylerindeki anormal hemoglobin sıklığının sebebini bulmak için dar kapsamlı başlatılan araştırmada, 1085 kişiden alınan kan örneklerinde bulunan Hemoglobin - D'nin, Hindistan'ın Pencap eyaletinde yaşayanlarla ortak özellik gösterdiği tespit edildi. Antakya, Mersin ve Antalya'nın doğusunda yaşayan insanlarda da Afrika özelliği taşıyan Hemoglobin - C'ye rastlandı. 
   
   
   
</TEXT>
</DOC>
