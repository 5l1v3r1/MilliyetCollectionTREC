<DOC>
<DOCNO> 230258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur32.html </URL>
<DATE> 2004/04/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Osmaniye'de yağmur duası... 
</HEADLINE>
<TEXT>

     Osmaniye'nin Düziçi İlçesi'nde, köylüler kuraklık endişesiyle toplu yağmur duası okudular. 
     Ellek Beldeye Başkanı İbrahim Coşkun, 5 yıl önce de kuraklık yaşanınca dua ettiklerini ve akşam yağış olduğunu ifade ederek, imamla bu organizasyonu gerçekleştirdiklerini bildirdi. 
     Çukurova'da yaşanan kuraklıktan büyük ölçüde etkilenen Osmaniye'ye bağlı Düziçi İlçesi'ne bağlı Ellek Beldesi'nde, vatandaşlar, belediye başkanı İbrahim Coşkun ve cami imamlarının öncülüğünde futbol sahasında toplandılar. 
     Osmaniye şehir merkezine 35 kilometre uzaklıktaki 13 bin nüfuslu beldede, imamların Kuranıkerim okumasının ardından köylüler namaz kıldılar. Ellek halkı birbiriyle helalleştikten sonra toplu olarak yağmur duası okudular. 
     CHP'li Belediye Başkanı İbrahim Coşkun, derdi de çaresini de Allah'ın verdiğini ifade ederek, şöyle devam etti 
     ''Seçimin hemen ardından alınan bu yağmur duası kararımız, aynı zamanda küskünlerin barışmasını da sağlayacak ve inşallah duamız da kabul olacaktır. 5 yıl önce de kuraklık yaşamıştık. Dua ettiğimiz akşam yağış olmuştu. Yine aynısının olacağına inanıyoruz'' dedi. 
     Çiraz Camii imamı Ömer Yazar ise kuraklık zamanda duanın sünnet olduğunu ifade ederek, ''16 yıldan bu yana imamlık yapıyorum. 5 yıl önce de yine dua etmiş ve boş dönmemiştik. Ellek'te 3. sefer duaya çıkıyoruz'' dedi. 
     Daha sonra vatandaşlar topluca yemek yediler. 
     
</TEXT>
</DOC>
