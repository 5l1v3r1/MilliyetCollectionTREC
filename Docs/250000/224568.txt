<DOC>
<DOCNO> 224568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo31.html </URL>
<DATE> 2004/03/22/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Elazığspor Sahada futbolu biz oynuyoruz, puanları başkaları alıyor 
</HEADLINE>
<TEXT>

     Elazığspor Kulübü Başkanı Baki Aydın, dün oynadıkları Ankaragücü maçında büyük haksızlıklara uğradıklarını belirterek, taraftarın, Elazığspor'a bugüne kadar yapılan haksızlıklara karşı takımın ligden çekilmesini istediğini söyledi. 
     Aydın, A.A muhabirine yaptığı açıklamada, Elazığspor'un futbolu oynadığını, puanları ise başkalarının aldığını ifade ederek, maç sonunda çıkan olayların tek nedenin hakemin yanlış kararları olduğunu iddia etti. 
     Maçın hakemi Mustafa Çulcu'nun, uzatma dakikalarında haksız bir penaltı kararı verdiğini ve takımını 90 dakika centilmence destekleyen taraftarın tepkisini aldığını belirten Aydın, hakemin, 3 puanı altın tepsi içinde rakip takıma ikram ettiğini söyledi. 
     Aydın, şöyle dedi 
     ''Hak etmediğimiz bir neticeyi aldık. Lig başladığından buyana sahada futbolu biz oynuyoruz, puanları başkaları alıyor. Böyle olunca biz neyin mücadelesini veriyoruz. Karşılaşmadan sonra olayların çıkmasının tek sorumlusu da maçın hakemi Mustafa Çulcu'dur. Taraftarımız haksızlıklardan bıktı. Bu nedenle beni arayarak, ligden çekilelim diyor. Böyle adalet olur mu . Hakemler neredeyse bizim sonumuzu hazırlıyor. Ama bizi yıldıramayacaklar, mücadelemize sonuna kadar devam edeceğiz.'' Elazığspor'un dün oynadığı karşılaşmada penaltısının verilmediğini ifade eden Aydın, Beşiktaş maçında da hakemin, kenilerinin iki penaltılarını vermediğiniiddia etti. 
     Elazığspor taraftarının, Türkiye'nin en centilmen taraftarı olduğunu belirten Aydın, yaşanan olaylar nedeniyle Futbol Federasyonu'nun Elazığspor'a değil, maçın hakemine ceza vermesi gerektiğini ifade etti. 
     Protokol tribününde çıkan kavgayı onaylamadığını da kaydeden Aydın, oraya gelen insanların nasıl davranmaları konusunda bilgi sahibi olmaları gerektiğini sözlerine ekledi. 
     
</TEXT>
</DOC>
