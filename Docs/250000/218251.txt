<DOC>
<DOCNO> 218251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun53.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'dan Afganistan'da terörle mücadele için takviye... 
</HEADLINE>
<TEXT>

     NATO Genel Sekreteri Jaap de Hoop Scheffer, Afganistan'ın yeniden ''teröristler için barınak'' haline gelmemesi için, NATO'ya üye ülkelerden, bu ülkeye birlik takviyesi yapmalarını istedi. 
     De Hoop Scheffer, Portekiz'in başkenti Lizbon'da, Başbakan Jose Manuel Durao Barroso ile görüşmesinden sonra düzenlediği basın toplantısında, Afganistan'da daha önce elde edilenlerin kaybedilmemesi gerektiğini belirtti. 
     NATO'nun 19 üyesinin Uluslararası Güvenlik Destek Gücü'ne ISAF katılımları konusunda siyasi istekleri olup olmadığı sorusuna de Hoop Scheffer, ''Önemli olan girişimleri hayata geçirebilmek'' yanıtını verdi. 
     De Hoop Scheffer, geçen ay göreve başladığından beri, NATO üyesi ülkeleri, Afganistan'a takviye birlik göndermeye ikna etmeye çalışıyor. 
     Afganistan'daki ISAF 6500 askerden oluşuyor. NATO komutasındaki çokuluslu güç, Kabil'de güvenliği sağlamada Afgan yönetimine destek veriyor. 
     
</TEXT>
</DOC>
