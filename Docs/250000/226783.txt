<DOC>
<DOCNO> 226783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yazar/yilmaz.html </URL>
<DATE> 2004/03/30/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Seçimi "umut"kazandı 
</HEADLINE>
<TEXT>

   
   Seçimlerden önce dolaştığım Trabzon, Rize, Giresun, Gümüşhane, Erzurum illerindeki gelişmeleri merak ediyorum. 
   Buralardan gönderdiğim yazılarda, "Trabzon ve Giresun'u CHP'nin alabileceğini, Gümüşhane'de AKP'nin adayının Yüksek Seçim Kurulu'na saat 15.00'e kadar bildiremediği için seçimlere girmediğini ve ANAP ile ittifak yaptığını, Erzurum'da mevcut MHP'li başkanın iktidar dezavantajını, Rize'nin oyunun Tayyip Erdoğan'a olduğunu" not etmiştim... 
   Trabzon, Rize, Gümüşhane ve Erzurum gözlemlerim tuttu, Giresun sürpriz yaptı. 
   Giresun'da son 18 ay belediye başkanlığı görevini yürüten CHP'li aday yüzde 31.14'te kaldı, AKP adayı Hurşit Yüksel yüzde 38.1 ile ipi göğüsledi. CHP, adayının gücünün farkında değildi .. 
   Gümüşhane halkı AKP'nin akraba siyasetine tepki gösterdi, MHP'li başkanı seçti. AKP burada halk ile birlikte seçim stratejisi geliştirmek konusunda zaaf gösterdi. 
   Bedelini de ödedi. 
   Erzurum, kalkınmada öncelikli yöreler arasında değildi, açtı umudunu iktidara yükledi, oylarını AKP'ye akıttı. Erzurum hep böyle yapıyor, bir seçtiğini bir daha seçmiyor. MHP'li başkanı da eledi. 
   Seçim yasaklarının son günü Elazığ'dan dönüyorum. İstasyon caddesinde, Elazığ'lı DYP lideri Mehmet Ağar rüzgarı esiyor. Ağar'ın eşi Emel Ağar ile sohbet ediyoruz, "Burada seçilmezsek artık kendimizi atalım" diyor. Haklı çıkıyor, Elazığ Ağar'a yüzde 42.2 oranında oy veriyor. 
   
   Seçimin rekortmenleri 
   Adana'ya gitmedim, çeşitli kesimlerden dinledim, okudum. Aytaç Durak'ın seçimleri kazanacağını söyleyenler çoğunlukta olmakla birlikte, endişeler de az değildi. Durak'ın üzerinde görülen 700 trilyon servetin hesabını soran AKP örgütü, adaylarını, Erdoğan'ın mitinginde protesto etmişti. 
   Mehmet Ağar Elazığ dönüşü uçaktaki sohbetimizde, "Adana'dan umutluyum" diyordu... 
   Durak, Adana'da neredeyse rekor kırdı. Ben Durak ve Ankara Belediye Başkanı Melih Gökçek'in başarısının siyaset bilimcileri tarafından iyi irdelenmesi gerektiğini düşünüyorum. Kadıköy adayı Selami Öztürk de bu kategoride anılabilir ancak, bölgesinde CHP oylarının çokluğu nedeniyle sokmuyorum. Gökçek'e de, Durak'a da yüksek sesle "yolsuzluk" eleştirisi getiriliyor. ANAP'tan seçilip AKP'den aday oluyorlar AKP'ye karşı parti kuruyorlar, partili olurlar... Rekor yine onların oluyor. Halk ne istiyor Bir torba kömürden mi ibaret seçim dedikleri .. 
   Seçimlerden önce CHP'de bir başka seçim rekonu kıran Mustafa Sarıgül'e "Gökçek ile ortak bir sırrınız mı var" diye sormuştum... 
   Sarıgül "Gökçek dağıttığı erzakları söylemiyor, ben söylüyorum... Halka gidiyoruz. Yalnızca Şişli'yi dolaşmıyorum. Şişli'deki evin, Sivas'taki cenazesine de gidiyorum" diyordu. 
   Antalya'ya bakıyorum... Bir partinin lideri en iddialı olduğu yerde, memleketinde seçim kaybediyor. Baykal'ın kalesini AKP ele geçiriyor. CHP, Antalya Valisi Ertuğrul Dokuzoğlu'nu aday olarak gösterdiğinde, babasının AP'nin kurucularından olduğunu, Süleyman Demirel ile yakınlığını yazdım. 
   Mehmet Ağar bile aynı eleştiriyi yapıyor 
   "CHP sağdan bir aday gösterdi. Biz sol seçmeni de olan Hasan Subaşı'nı aday yaptık." 
   İstanbul'da Sefa Sirmen'i aday gösterene kadar Celal Doğan'dan, Ali Müfit Gürtuna'ya kadar geniş bir yelpazede aday aramanın, seçmenin kafasını karıştıracağını belirttim. CHP'li yöneticiler, "Bilmiyorsun" dediler. Bugün bu yoruma yanıt bile vermeyeceğim. 
   CHP'nin ileri gelenleri ile görüşüyorum, "1995, 1999, 2002 seçim sonuçlarını değerlendirmeye açmadık. Seçimsiz bir kurultay düzenleyip tartışmalıyız" diyorlar. 
   Sol oyların azalmasının nedenleri ile sol partilerin güç kaybetme gerekçeleri aynı platformda tartışılabilmeli. CHP'nin muhalefette boş bıraktığı alanı, MHP ve DYP'nin doldurduğunu da belirtmeliyim. 
   Arada sinek vızıltısı gibi kalıyor ama, AKP İstanbul İl Başkanı Mehmet Müezzinoğlu'nun CHP'ye kaptırılan Avcılar'ın eski ilçe başkanı ve Avcılar Hospital'ın sahibi olduğunu da kaydedelim... 
   
      
   
</TEXT>
</DOC>
