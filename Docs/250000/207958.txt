<DOC>
<DOCNO> 207958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur20.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da terör örgütü operasyonu... 11 kişi gözaltına alındı 
</HEADLINE>
<TEXT>

     İstanbul'da, terör örgütü PKK KADEK'e eleman temin ettikleri ve kırsal alana lojistik malzeme gönderdikleri ileri sürülen 11 kişi gözaltına alındı. 
     Terörle Mücadele Şube Müdürlüğü'nden yapılan açıklamada, İstihbarat Şube Müdürlüğü ekiplerinin de katılımıyla gerçekleştirilen operasyon sonucu, terör örgütünün kırsal alanda faaliyet gösteren üyelerine lojistik malzeme gönderdikleri ve komşu bir ülkedeki kamplarda silahlı eğitim almak üzere eleman temin ettikleri ileri sürülen 3'ü kadın 11 kişinin gözaltına alındığı bildirildi. 
     Açıklamada, bu kişilerle birlikte 7 adet cep telefonu, 9 adet sim kart, 21 adet mont, 6 adet kazak, 4 adet uyku tulumu, 10 kutu ilaç ile patlayıcı madde yapımına ilişkin el yazısı örgütsel doküman ve yasaklanmış yayınlar ele geçirildiği kaydedildi. 
     Açıklamada, bu kişilerden bazılarının, 19 Ekim 2003 tarihinde Eminönü'ndeki bir banka şubesine patlayıcı madde atılarak pankart asılması, bu olaydan 1 gün sonra da aynı ilçede korsan gösteri düzenlenmesi eylemlerine katıldıklarının belirlendiği ifade edildi. 
     Polis yetkilileri, örgüte katılmaları için siyasi bir partinin üyelerini ikna etmeye çalıştıkları ve daha önce de çok sayıda kişiyi eğitim için örgüt kamplarına gönderdikleri ileri sürülen zanlıların, İstanbul DGM Cumhuriyet Başsavcılığı'na gönderildiğini bildirdiler. 
     
</TEXT>
</DOC>
