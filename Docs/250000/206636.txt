<DOC>
<DOCNO> 206636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur21.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Turhal'da büyük ikramiye bilmecesi... 
</HEADLINE>
<TEXT>

     Milli Piyango'nun 31 aralık 2003 yılbaşı özel çekilişi talihlilerinden biri olduğu öne sürülen, ancak parasını almak için henüz girişimde bulunmayan Turhallı Volkan Ateş, evinden dışarı çıkmıyor. 
     Özel çekilişin 10 trilyon liralık ikramiyesinin isabet ettiği ''5196322'' numaralı çeyrek biletin satıldığı yerlerden Turhal'da, büyük ikramiye bilmecesi yaşanıyor. 
     Turhal Belediyesi su deposunda işçi olarak çalışan 25 yaşındaki Volkan Ateş'in, çekilişin ertesi günü ikramiyenin kendisine isabet ettiğini söylemesi hatta ikramiyeyle ilçeye yapacağı yatırımları anlatmasından sonra ''bileti kaybettiği, çaldırdığı'' gibi çelişkili beyanlarda bulunması, ilçede en çok konuşulan konu oldu. 
     Turhallılar ikramiye sahibi hemşehrilerinin bir an önce parasını alması ve ilçeye faydalı yatırım yapmasını beklerken, Ateş'in Yavuz Selim Mahallesi'ndeki Belediye Evleri A Blok'taki evinin önünde basın mensuplarının bekleyişi sürüyor. 
     Ateş'in evde olduğu ve gelişmelerden dolayı rahatsız olduğu öğrenilirken, bazı akrabaları çıkan haberlerin asılsız olduğunu bu nedenle de savcılığa suç duyurusunda bulunacaklarını söylediler. 
     İlçeden şu ana kadar başka bir talihli çıkmadığı için tüm gözlerin çevrildiği Ateş'e büyük ikramiyenin çıktığını ifade eden komşuları ise, Ateş'in bileti kaybettiğini düşünüyor. 
     
</TEXT>
</DOC>
