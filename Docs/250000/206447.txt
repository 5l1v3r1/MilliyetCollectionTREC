<DOC>
<DOCNO> 206447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/ekonomi/aeko.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet ile ticaret yan yana gelemedi 
</HEADLINE>
<TEXT>

   Binlerce gayrimenkulü ve trilyonlarca lirası olan Diyanet Vakfı, ticarette başarılı olamadı. Vakfın yurtdışındaki iki şirketi 1.6 milyon dolar batırdı 
      ANKARA Anka 
   
   Sahibi olduğu gayrimenkul ve paralar nedeniyle daha önce Devlet Denetleme Kurumu tarafından teftiş edilen Diyanet Vakfı'nın şirketleri bu kez de Vakıflar Genel Müdürlüğü tarafından incelendi. Yapılan inceleme sonucu hazırlanan raporda, ticarete girişen Diyanet Vakfı'nın başarısız olduğu belirtildi. 
   Vakıflar Genel Müdürlüğü Müfettişi Metin Sertçelik'in yaptığı incelemeye göre, Türkiye Diyanet Vakfı'nın iştiraklerinden ticari faaliyette bulunan Gıda İnşaat Neşriyat ve Turizm AŞ GİNTAŞ AŞ Lüksemburg'da 575 bin dolar, Kocatepe Modern Mağazacılık İşletmeleri Sanayi ve Ticaret AŞ KOMAŞ de yaklaşık 1 milyon dolar batırdı. 
   
   Hiçbir işlem yapılmadı 
   Müfettiş Sertçelik, iş akitleri fesh edilen personel tarafından yapılan şikayet üzerine Türkiye Diyanet Vakfı'nda bir inceleme gerçekleştirdi. Sertçelik, inceleme sonunda hazırladığı raporda, vakfın faaliyetleriyle ilgili son derece çarpıcı saptamalara yer verdi. 
   Rapora göre, hisselerinin tamamına yakın bir bölümü Türkiye Diyanet Vakfı'na ait olan GİNTAŞ, altı kişiyle birlikte 1992 yılında Lüksemburg'da tekstil, hayvan ticareti gibi işlerle uğraşmak üzere "SEDİR SA" adında ortak bir şirket kurdu. Şirket, yabancı ortaklar ile Türk ortaklar arasında ortaya çıkan güvensizlik nedeniyle yürümedi ve 1995 yılında iflas etti. Şirketin iflas etmesi nedeniyle vakfın yaklaşık 945 bin marklık 575 bin dolar sermayesi heba oldu. 
   Raporda, Türkiye Diyanet Vakfı yönetiminin, konuya gereken duyarlığı gösterip hukuki mekanizmaları harekete geçirmeyen GİNTAŞ AŞ yöneticileri hakkında herhangi bir işlem yapmadığına da dikkat çekildi. 
   
   Dava açılması istendi 
   Bu gelişmenin ardından GİNTAŞ'ın, tasfiyesiz infisah yoluyla KOMAŞ AŞ ile birleştiği vurgulandı. KOMAŞ yönetiminden, SEDİR SA'ya borçlu olan ya da bu şirkete ait belli tutardaki parayı üzerinde bulundurduğu anlaşılan Suat Yılmaz, Halit Üstün, Miraç Atasoy ile Oralteks şirketi aleyhine alacak davası açması istendi. 
   Türkiye Diyanet Vakfı'nın büyük ortak olarak yer aldığı KOMAŞ'ın, Türkmenistan'da da inşaat, ihracat gibi işler yaptığı belirtilerek, şirketin, 1996 yılından başlayıp 1997 ortalarında fiilen sona eren faaliyetleri nedeniyle yaklaşık 1 milyon dolar zarar ettiği kaydedildi. 
   Raporda, KOMAŞ'ın faaliyetlerini gereği gibi izlemeyerek şirketin zarar etmesine yol açtığı gerekçesiyle Hayrettin Şallı, Kemal Güran, Hasan Cebeci, Lütfi Dalgıç, Yunus Ömeroğlu, Mehmet Kervancı, Ethem Alimoğlu, Abidin Topaçoğlu ve Halis Çelebi hakkında "emniyeti suiistimal" davası açılması istendi. 
   
   'Rekabet tasfiye ettirdi'    Türkiye Diyanet Vakfı'nın, suçlamalarla ilgili olarak hazırladığı ve Vakıflar Ankara Bölge Müdürlüğü'ne gönderdiği yazıda, KOMAŞ'ın Eylül 1994'te Türkmenistan'da şube açarak ticari faaliyete başlama kararı aldığı belirtildi. Aşkabat'ta ilahiyat fakültesi ve imam - hatip lisesi yaparak Türkmenistan hükümetine hediye etmesi gündeme gelince inşaat sektörüne girildiği kaydedilen yazıda, devlet ihaleleri girmek için Türkmenistan'da büyük inşaat yatırımları yapıldığı ifade edildi. 
   
   750 bin dolar gitti 
   "Ancak sektördeki güçlü Türk firmaları şirketimizin Türkmenistan'daki faaliyetlerini başarılı bir şekilde yürütmesini engelledi. Ayrıca finansman temininde de güçlüklerle karşılaşılınca durum arzu edilenin aksine oluşum gösterdi" denilen yazıda, 1997'de inşaatların bitirilmesi ile faaliyetlerine son verdiği böylece yaklaşık 750 bin dolarlık şantiye yatırımının da tasfiye edilmek zorunda kalındığı kaydedildi. 
   
   
</TEXT>
</DOC>
