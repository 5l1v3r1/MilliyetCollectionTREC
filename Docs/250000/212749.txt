<DOC>
<DOCNO> 212749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur08.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın tüketiciler daha bilinçli... 
</HEADLINE>
<TEXT>

     Tüketiciyi Koruma Derneği'ne TÜKODER ''ayıplı mallar'' konusunda geçen yıl başvuran 900 kişiden 616'sını kadınlar oluşturdu. 
     AA muhabirinin aldığı bilgiye göre, 2003 yılında TÜKODER'e ''ayıplı mallar'' konusunda 900 başvuru yapıldı. Bu başvurulardan 616'sı kadınlar, 284'ü de erkekler tarafından gerçekleştirildi. 
     Başvuranların eğitim durumlarına bakıldığında, yüzde 54'ünün ilköğretim okulu mezunu, yüzde 22'sinin lise mezunu, yüzde 14'ünün üniversite mezunu olduğu, yüzde 10'unun ise hiç eğitim almadığı görüldü. 
     Şikayetçiler, arkadaş yardımı, 118 bilinmeyen numaralar servisi, kendiliğinden, televizyon, internet, savcılık, noter, gazete ve radyo yardımıyla derneğe ulaşırken, en çok şikayet 159 kişiyle Ocak ayında, en az şikayet ise 40 kişiyle Mayıs ayında gerçekleşti. 
     Derneğe, Tüketicinin Korunması Hakkında Kanun'un Haziran ayında yürürlüğe girmesinin ardından yapılan şikayetlerde artış olduğu gözlendi. 
     En çok şikayet konusu oluşturan ürün, cep telefonları oldu. Bunu, beyaz eşya, giyim, otomobil ve mobilya izledi. 
     Geçen yıl, tatil turları hakkında da şikayetler alındı. Bu konudaki şikayetleri özellikle otel, deniz, tarihi ve turistik gezilerle ilgili belirlenen ücret karşılığındaki hizmetlerin gerçekleşmemesi oluştururken, paraların geri ödenmesinin sağlanması talep edildi. 
     
</TEXT>
</DOC>
