<DOC>
<DOCNO> 205464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur26.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İkramiye isabet eden Sayısal Loto kuponu sahibini öldürdüler 
</HEADLINE>
<TEXT>

     Bilecik'te Sayısal Loto'dan 6 ay önce 1.6 trilyon lira isabet eden kupona sahip olduğu iddia edilen kişiyi ''kuponu ele geçirmek için'' öldürüp gömen 4 şüpheli yakalandı. 
     AA muhabirinin aldığı bilgiye göre, oynadığı Sayısal Loto kuponuna 6 ay önce 1.6 trilyon lira büyük ikramiye çıktığı, ancak parayı henüz almadığı öne sürülen Merkeze bağlı Aşağıköy'de oturan Erdoğan Tuzcu 43 , Kızıldamar Köyü'nde oturan babası Raif Tuzcu'nun yanına gideceğini söyleyerek evden ayrıldı. 
     Ayşe Tuzcu, eşi Erdoğan Tuzcu'nun eve dönmemesi üzerine şüphelenerek olayı güvenlik güçlerine bildirdi. 
     Güvenlik güçlerinin Ayşe Tuzcu'nun ifadesi üzerine yaptığı arama ve kontrollerde şüpheliler Ergül S. 32 , Hakan A. 22 , Erdoğan S. 34 ve Orhan V. 22 yakalandı. 
     Gözaltına alınan 4 şüphelinin ifadelerinde, ''Erdoğan Tuzcu'yu yaklaşık 6 ay önce Sayısal Loto'dan çıkan 1.6 trilyon lira tutarındaki ikramiye kuponunu ele geçirmek için öldürüp Aşağıköy Karatepe mevkiinde gömdüklerini'' söyledikleri öğrenildi. 
     Cinayeti planlayan Ergül S'nin evinde öldürüldüğü bildirilen Erdoğan Tuzcu'nun cesedi gömüldüğü yerden çıkarılarak otopsi yapılmak üzere Bursa Bölge Adli Tıp Kurumu'na gönderildi. 
     Bu arada Milli Piyango İdaresi yetkilileri, Sayısal Loto talihlilerinin, kuponu bir yıl içinde genel müdürlüğe getirip kazanılan ikramiyeyi tahsil edebildiklerini belirttiler. 
     
</TEXT>
</DOC>
