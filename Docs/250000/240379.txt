<DOC>
<DOCNO> 240379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/guncel/agun.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurur gecesi 
</HEADLINE>
<TEXT>


Letonya'da birinci olarak ülkemize getirdiğimiz Eurovision Şarkı Yarışması'nı kusursuz bir organizasyonla tüm dünyaya izlettik. 41 ülkede canlı yayımlanan yarışmayı tüm dünyada 300 milyon kişi izledi 

Deniz Altuntaş 

Bu yıl Türkiye'nin ilk kez evsahipliği yaptığı 49. Eurovision Şarkı Yarışması dün gece Abdi İpekçi Spor Salonu'nda gerçekleştirildi. Yarışmada birinciliği Ukrayna temsilcisi Ruslana Lyzichko "Dzikie Tance" adlı şarkısıyla kazandı. İkinciliği Sırbistan Karadağ, üçüncülüğü ise Yunanistan aldı. Ekibimiz Athena, beğeni toplayan şarkısı "For Real"le dördüncü oldu. 
Gün boyunca yoğun güvenlik önlemleriyle korunan salonda 3 bin polis, 220 özel güvenlik elemanı görev yaptı. Abdi İpekçi'nin önü, saatler öncesinden ülkelerini desteklemek isteyen seyirciler tarafından dolduruldu. 
Ülkelerinin bayraklarıyla tezahürat yapan seyircilerin keyfi görülmeye değerdi. EBU davetlileri, katılımcılar ve sponsorlar için ayrılan yerler dahil 7 bini aşkın kişi 24 finalist ülkeyi salonda izleme keyfini yaşadı. Dünyanın 41 ülkesinden canlı olarak yayımlanan yarışmayı yaklaşık 300 milyon kişi de ekranları başından izledi. 

Bosna''dan sırplara tam puan 
Abdi İpekçi'de hazırlanan görkemli sahnede şarkılardan çok şovlar yarıştı. Yunanistan, Ukrayna, Romanya, Bosna Hersek, Polonya ve Belçika şarkılarını bütünleyen şovlarıyla göz doldurdu. 
Athena kendine has kıyafetlerle sahneye çıktı. Solist Gökhan, ceketinin içine işlettiği barış işaretiyle 41 ülkeye barış çağrısı yaptı. Athena'nın bir diğer sürprizi ise şarkı boyunca oturarak darbuka çalan kızın sonunda soyunarak dans etmesiydi. Yarışmanın sunuculuğunu Korhan Abay'la birlikte yapan Meltem Cumbul, Bahar Korçan imzalı üç ayrı kıyafetiyle göz doldurdu. Cumbul'un, ressam İsmail Acar tarafından özel olarak "İstanbul renkleriyle" bezeli kıyafeti ise dikkati çekti. 

Athena''dan barış çağrısı 
Saatler 22.00'yi gösterdiğinde başlayan canlı yayın heyecanı 24.00'te sonuca yaklaştı. 24 ülke şarkılarını söyledikten sonra televoting sistemi ile oylama yapıldı. Kazanan ülke birinciliğini Yedikule hisarında yapılan özel bir partiyle kutladı. Sabahın ilk ışıklarına kadar süren partide tüm konuklar coşkulu bir eğlence yaşadı. Sahnedeki ışık oyunları ve her yarışmacı için özel olarak tasarlanan ışık gösterileri danslarla birleşince, ortaya muhteşem bir görsel şölen çıktı. 

Notlar... 

Dünyanın üstünde olduğu Eurovision Şarkı Yarışması'na gölge düşürmek isteyenler de dün iş başındaydı. Türkiye'de yapılacak NATO toplantısını karşı bir grup eylemci Abdi İpekçi Spor Salonu'nun önüne gelerek pankart açtı. Yoğun güvenlik önlemleri ile korunan Abdi İpekçi'de protestocular gözaltına alındı. 
Eurovision Şarkı Yarışması'nın finalini yerli ve yabancı basın mensupları Abdi İpekçi Spor Salonu'nun bahçesine özel olarak kurulan basın çadırından takip etti. Basın mensupları basın çadırına kurulan barkovizyondan ve dört bir yana kurulan televizyondan canlı yayını takip etti. 
Yarışmanın biletlerinin günler öncesinden bitmesi üzerine salonun önünde karaborsa bilet satışı da kaçınılmaz oldu. Fakat karaborsacılar bu işter zarar etti. Karaborsacılar, 105 milyondan başlayan 132 ve 175 milyona varan biletleri 45 milyona düşen fiyatlarla satmak zorunda kaldı. 
Abdi İpekçi'nin önündeki kalabalıktan yararlanmak isteyen kapkaççılar da işbaşındaydı. Alman bir turistin cüzdanını çalan bir kapkaççı kalabalıktan faydalanarak kaçtı. 
Salona giremeyen vatandaşlar da sokaklarda bu muhteşem olaya tanık oldu. Abdi İpekçi'de sokaklara taşan halk büyük bir kalabalık oluşturdu. 


Abdi İpekçi Spor Salonu'nda Eurovision Şarkı Yarışması'na tanıklık eden bir çok ünlü simada vardı. Selin Toktay, Athena grubunun vokalisti Gökhan'ın annesi Nurtan Hanım ve babası Ahmet Özoğuz'la birlikte geldi. Toktay, böylelikle aileye girdiğini bu özel günde ispatlamış oldu. Gelenler arasında Aslı Berker, İzzet Öz, Selin Habbab, Ayşegül Aldinç, Galip-Gülden Bilgin, Oktay-Güzin Mahmudi, Ahmet San, Rıfat-Banu Dedeman'da bu tarihi güne tanıklık ederek Türkiye'yi destekledi. 



</TEXT>
</DOC>
