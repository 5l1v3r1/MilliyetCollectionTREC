<DOC>
<DOCNO> 209547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/siyaset/siy05.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Naci Görür Temizlikçiden az maaş verecekler 
</HEADLINE>
<TEXT>

   ÖNAY YILMAZ İstanbul 

   
   TÜBİTAK Marmara Araştırma Merkezi MAM Başkanı Prof. Dr. Naci Görür, kurumda görevli, milyonlarca dolarlık projeleri yürüten üniversite öğretim üyesi kökenli enstitü müdürlerinin maaşlarının 250 - 300 milyon liraya indirilmesi hazırlığının maksatlı olduğunu söyledi. Görür, TÜBİTAK'la ilgili Anayasa Mahkemesi'nden beklediği sonucun çıkmaması halinde istifaya hazırlandığını belirtti. "TÜBİTAK'ın Başkanı yok. Bilim Kurulu uyumlu çalışmıyor. Özerkliği zedelenmiş. Personel motivasyonunu yitirmiş" diyen Görür, maaşlarla ilgili sıkıntıyı şöyle dile getirdi 
   "TÜBİTAK'ta görev alan öğretim üyelerinin fazla maaş alıyorlarmış gibi açıklanması maksatlıdır. Özellikle TÜBİTAK Başkanı için '270 milyon lira alması gerekirken 3 milyar lira alıyormuş' denilmesi, bilim adamına ne kadar çarpık baktığımızın ifadesi. Temizlikçi kadınların 35 - 40 milyon yevmiye aldığı bir ortamda TÜBİTAK Başkanı'na 9 milyon lira yevmiye biçmenin altında başka maksatlar olmalıdır." 
   MAM'daki 22 bilim adamından 14'ünün maaşının 1 milyar liranın altında olduğunu kaydeden Görür "Diğerlerinin maaşları 1 - 3.5 milyar lira. Bunlar da enstitü müdürlükleri ve başkanlıktaki üst düzey görevliler" dedi. 
   
   
</TEXT>
</DOC>
