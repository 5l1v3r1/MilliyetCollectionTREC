<DOC>
<DOCNO> 209971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur20.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Birileri talimat verdi diye zam yapmayız 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, yaklaşan yerel seçimler nedeniyle haksız olarak popülizm ithamlarına maruz kaldıklarını belirterek, popülizme tenezzül etmeyeceklerini söyledi. 
     Erdoğan, bazı kesimlerin ''seçimden sonra zamları bekleyin'' dediğine işaret ederek, ''Buradan söylüyorum Eğer zam yapılması gerekirse yapılır. Ama şunu biliniz ki, birileri talimat verdi diye zam yapmayız, asla böyle bir yola da girmeyiz'' dedi. 
     Erdoğan, ''Biz acı çekmekten zevk alan mazoşist bir millet değiliz ki, kendi elimizle yaptığımızı yine kendi elimizle bozalım. AK Parti'nin popülizmle, seçim için ulufe dağıtmaya, oy toplamak için ekonomik dengeleri sarsmaya zerre kadar ihtiyacı olmayacaktır'' dedi. 
     
     ''İŞÇİ TEMSİLCİLERİNE SESLENİYORUM...' 

     Erdoğan, kendilerinin ''popülizm yapmakla'' suçlandıkları konulardan birinin asgari ücretin tespiti olduğunu hatırlatarak, ancak bu konunun normal takvimi içinde işlediğini belirtti. Asgari Ücret Tespit Komisyonu'nun yılda 2 kez toplanarak asgari ücreti tespit ettiğini ifade eden Erdoğan, Komisyon'un yine toplanarak 2003 sonu itibarıyla yeni ücreti belirlediğini anlattı. 
     ''Bunun arkasından birileri çıkıp bunun popülizm olduğunu ifade etme cüretini göstermişlerdir'' diyen Erdoğan, bunları anlamanın mümkün olmadığını vurgulayarak şunları kaydetti 
     ''Bu normal taymingi içinde atılması gereken bir adımdır ve öyle de yapılmıştır. Verdiğimiz zam bu kesimleri belki rahatsız etmiş olabilir. Eğer popülizm diyorlarsa, o zaman bazı işçi temsilcisi olan kesimlere hitap ediyorum lütfen adil olun diyorum Niye Bak birileri diyor ki, çok fazla verildi, burada popülizm var Halbuki biz olması gerekeni yaptık. Aynı şekilde biz BAĞ-KUR, işçi emeklilerine 1 yıldır zam yapmış değiliz. Ama ülkede enflasyonist baskının meydana getirmiş olduğu azalmaya karşı, emeklilerin imkanlarında azalma vardı. Bunun da giderilmesi gerekiyordu ve biz 1 yıl aradan sonra bunu giderdik. Türkiye 3 ayda, 6 ayda bir artık bunları konuşur, tartışır olmaktan yavaş yavaş uzaklaşıyor. Daha uzun aralıklarla bunları konuşarak bir neticeye vardırıyor. Bunların popülizmle uzaktan yakından bir alakası yok.'' Erdoğan, 1 yıldan beri elektriğe zam yapılmadığını ama kimsenin ''niye zam olmadı, daha önce ay geçmiyordu ki zam olmasın'' demediğini, bunları konuşmadıklarını, yazmadıklarını ve çizmediklerini söyledi. 
     AK Parti Genel Başkanı ve Başbakan Recep Tayyip Erdoğan, Türk Lirası'ndan 6 sıfır atılmasındaki temel amacın, ulusal para birimine yeniden güven ve itibar kazandırmak olduğunu bildirdi. 
     
     LİDARAN ALTI SIFIR ATILMASI 

     Erdoğan, partisinin TBMM Grup toplantısı'nda yaptığı konuşmada, liradan 6 sıfır atılması konusunu da değerlendirdi. 
     Başta ekonomi olmak üzere her alanda elde edilen başarılarla Türkiye'nin uluslararası platformlardaki itibarı hızla yükseldiğini anlatan Başbakan Erdoğan, ''Türkiye artık hak ettiği saygın bir ülke olma konumuna ulaşmaktadır'' dedi. 
     Bu süreçte yollarına çıkan tüm engelleri tek tek kaldırdıklarını kaydeden Başbakan Erdoğan, Türkiye'nin itibarını sarsan, saygınlığına gölge düşüren, yurtiçinde ve yurtdışında güven faktörünü zedeleyen önemli bir unsurun da Türk Lirası'ndaki sıfırlar olduğunu söyledi. 
     Türkiye'de 1970'lerden sonra yaşanan enflasyonist sürecin, bazı ekonomik değerlerin milyarlarla, trilyonlarla ve hatta katrilyonlarla ifade edilmesine neden olduğunu belirten Başbakan Erdoğan, vatandaşların 1981 yılından bu yana ortalama 2 yılda bir, daha büyük değerlerdeki yeni banknotlarla tanışmak zorunda kaldığını belirtti. 
     Hükümetin, enflasyonla mücadelede tartışmasız bir zafer elde ettiğini, 2005 yılından itibaren yıllık enflasyon oranlarının tek haneli rakamlara düşeceğinin şimdiden görülmeye başlandığını kaydeden Başbakan Erdoğan, şöyle konuştu 
     ''Bugüne kadar birçok hükümetin hayal ettiği, ancak enflasyonla mücadeledeki başarısızlıkları nedeniyle gerçekleştiremediği paradan sıfır atma operasyonu, bizim dönemimizde artık hayata geçmektedir. 
     Paramızdan 6 sıfır atılmasına ilişkin Yasa Tasarısı Türkiye Büyük Millet Meclisi'ne gelmiştir ve komisyon çalışmaları başlamıştır. 
     İnşallah kısa bir süre zarfında tasarı yasalaşacak ve Türkiye için yeni bir dönem başlayacaktır. Bu tarihi olayı gerçekleştirirken temel amacımız, ulusal paramıza yeniden güven ve itibar kazandırmaktır. Bugün dünyada en büyük banknotu 100 bin ve üzerinde olan 8 ülke bulunmaktadır. Bunlardan 6'sında en büyük banknot değeri 100 bin, 1 'inde 1 milyondur. Ülkemizde ise en büyük banknot 20 mi1yondur ve bu boyutta bir banknotla Türkiye, dünyada tektir. 
     Diğer ülkelerin para birimleri karşısında değeri maalesef milyonlarla ifade edilen bir paranın itibarından söz etmek oldukça güçtür. 
     Bildiğiniz gibi, bol sıfırlı rakamlar itibar ve güven meselesinin yanı sıra kasa işlemlerinde, muhasebe ve istatistik kayıtlarında, bilgi işlem programlarında, ödeme sistemlerinde, benzin pompalarından hesap makinelerine ve taksimetrelere kadar günlük hayatta birçok alanda çeşitli sorunlar yaratmaktadır.'' 
     
     YENİ TÜRK LİRASI'NIN SERÜVENİ 

     Erdoğan, daha sonra liradan 6 sıfır atılmasına yönelik aşamaları şöyle anlattı 
     ''Yeni para birimimizin ismi 'Yeni Türk Lirası'dır. Kısatması YTL olacaktır. Yeni Türk lirası'nın alt birimi ise 'Yeni Kuruş'tur YKr . Bir Yeni Türk Lirası yüz Yeni Kuruşa eşit olacaktır. Türk Lirası Yeni Türk Lirası'na dönüştürülürken '1.000.000 Türk lirası 1 Yeni Türk Lirası değişim oranı esas alınacaktır. Diğer bir ifadeyle, paramızdan 6 sıfır atılacaktır. Yani, 20 milyon Türk Lirası ile 20 Yenı Türk Lirası aynı alım gücüne sahip olacaktır. 
     Yeni paralar 1 Ocak 2005 tarihinden itibaren tedavüle verilecektir. En küçük para 1 Yeni Kuruş, en büyük para ise 100 Yeni Türk Lirası olacaktır. 
     Operasyonun ilk aşamasında, Türk Lirası ve Yeni Türk Lirası 1 Ocak 2005 tarihinden itibaren 1 yıl süreyle birlikte tedavülde olacaktır. Türk Lirası cinsinden olan eski paralar, bu 1 yılın sonunda, yani 31 Aralık 2005 tarihinde tedavülden kaldırılacaktır. Dolayısıyla, şu anda kullanmakta olduğumuz paralar 2005 yılının sonuna kadar geçerli olan paralardır. 
     Bu 1 yıllık geçiş dönemi boyunca, vatandaşlarımız ellerindeki paraları rahatlıkla yeni paralara dönüştürebilecektir. Kanunlarda ve diğer mevzuatta, idari işlemlerde, yargı kararlarında, her türlü hukuki muamelelerde, kıymetli evrak ve hukuki sonuç doğuran diğer belgeler ile ödeme ve değişim araçlarında Türk Lirası'na yapılan atıflar, 1 Ocak 2005 tarihinden itibaren bu değişim oranında Yeni Türk Lirası'na yapılmış sayılacaktır. 
     Operasyonun 2006 yılından sonraki bir tarihte yapılacak olan ikinci aşamasında ise 'Türk Lirası' ibaresinin başına konulan 'Yeni' ibaresi kaldırılacak ve para birimi olarak tekrar Türk Lirası adlandırmasına dönülecektir. Böylece, Yeni Türk Lirası enflasyonun düşmesi sonucu ortaya çıktığı için daha değerli, faizlerin düşmesi sonucu bir ihtiyaç haline geldiği için fiyatı daha yüksek, dolayısıyla dış piyasalarda da itibar kazanacak bir para birimi olacaktır. 
     Bu operasyonda üzerinde durulması gereken diğer önemli bir konu ise tüm kurum ve kuruluşların üzerlerine düşen görevleri ve gerekli hazırlık çalışmalarını zamanında ve eksiksiz olarak sonuçlandırmasıdır. 
     Bu amaçla, çalışmaların seri bir şekilde yürütülebilmesi için Kanun Tasarısı yaklaşık 1 yıl önceden hazırlanmış ve yasalaşma aşamasına gelmiştir. Paradan 6 sıfır atılması Türkiye için tarihi bir dönüm noktası, ekonomimiz için yeni bir sayfa olacaktır. 
     5 kuruşa alınan ekmek, 7 kuruşa alınan gazoz, 50 liraya alınan araba, 100 liraya alınan daire bugün hatıralarda kalmıştır. 
     Bir yıl sonra ise inşallah milyarlar, trilyonlar, katrilyonlar, belki de buruk bir şekilde gülümseten hatıralar olarak kalacaktır.'' 

     
</TEXT>
</DOC>
