<DOC>
<DOCNO> 217003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sontur28.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da son 68 yılın en yüksek kar kalınlığı kaydedildi... 
</HEADLINE>
<TEXT>

     Doğu Anadolu Bölgesi'ni etkisi altına alan kar yağışı, Erzurum'da son 68 yılın en yüksek kar kalınlığının yaşanmasına neden oldu. 
     Meteoroloji Şube Müdürü Yusuf Altun, Erzurum'daki kar kalınlığıyla ilgili bilgilerin 1936 yılında itibaren kaydedilmeye başlandığını belirterek, o günde beri ilk defa böyle bir kar yağışının yaşandığını belirlediklerini söyledi. 
     Kayıtlara göre en son 1977 yılında kent merkezinde kar kalınlığının 102 santimetreye ulaştığını ifade eden Altun, ''Ancak bugünkü kar kalınlığı bu seviyeyi aştı'' dedi. 
     Yapılan tahminlere göre, bugün kar yağışının devam edeceğini kaydeden Altun, yağışın devam etmesi halinde kentte kar kalınlığının en az 1.5 metreye ulaşacağını, bunun da yüzyılın kar yağışı olarak değerlendirilebileceğini söyledi. 
     
     ''EVİNİZDEN ÇIKMAYIN...'' 

     Erzurum Vali Vekili İbrahim Yurdakul da AA muhabirine yaptığı açıklamada, vatandaşların zorunlu olmadıkça evlerinden çıkmamasını istedi. 
     Kriz Merkezi'nde bir toplantı yaptıklarını ve son durumu değerlendirdiklerini anlatan Yurdakul şunları söyledi 
     ''Erzurum'da böyle bir kar yağışına ilk defa şahit olunuyor. Erzurum'a bağlı 250 köyümüzde elektrik yok. Pasinler-Aşkale arası hariç bütün ilçe ve köy yollarımız kapalı'' Kentte herhangi bir krizin yaşanmaması için bütün önlemleri almaya çalıştıklarını kaydeden Yurdakul, vatandaşların zorunlu olmadıkça evlerinden çıkmamalarını istedi. 
     
     KAR MANZARALARI 

     Bu arada yüzyılın karı, vatandaşları da evlerinde mahsur bıraktı. Evlerinden dışarı çıkma cesaretini gösteren vatandaşlar ise ilginç manzararalar oluşturdu. 
     Evlerinden çıkan ve araçlarını kullanmak isteyen vatandaşların bir kısmı, önce kar altında kaybolan araçlarını aradılar. Hangi aracın kendilerine ait olduğunu anlamak için önce elleriyle karları açmaya çalışan bazı araç sahipleri, renklerinden tanıdıkları araçlarını kar altından çıkarabilmek için küreklere sarıldı. 
     Yoğun mücadelenin ardından araçlarını kardan çıkarmayı başaran sürücüler, bu kez araçlarını çalıştırmak için ayrı bir mücadele vermeye başladı. 
     İşyeri sahipleri ise önce kendileri için dar bir yol açıp işyerlerine ulaştıktan sonra, müşterilerin kendilerine ulaşabilmesi için yine dar geçitler oluşturdular. 
     Bu arada, bankamatiklerden para çekmeye çalışan vatandaşlar da ilginç anlar yaşadı. Bankamatiklerin önüne gelen vatandaşlar, kart yuvası ve tuşların donduğunu görünce şaşkına döndüler. 
     
</TEXT>
</DOC>
