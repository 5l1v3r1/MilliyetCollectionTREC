<DOC>
<DOCNO> 202225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun61.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin KKTC seçimi yorumu... 
</HEADLINE>
<TEXT>

     ABD Dışişleri Bakanlığı, Kıbrıs'ta dün yapılan Parlamento seçimlerini, ''Umudun korkuya üstün gelmesi'' şeklinde değerlendirdi. 
     ABD Dışişleri Bakanlığı sözcüsü Richard Boucher, düzenlediği basın toplantısında, KKTC seçimlerini yakından izlediklerini belirterek, ''Kıbrıslı Türkler, dün Kıbrıslı Rumlarla birlikte 1 Mayıs'ta AB'ye üye olmalarını sağlayacak kapsamlı bir çözümden yana arzularını dile getirdi. Çözüm yanlısı bir parti en fazla oyu aldı ve toplam oyların yarısından fazlası çözüm yanlısı partilere gitti'' dedi. 
     Boucher, ''Özellikle seçim öncesi ortamdaki baskılar gözönüne alınırsa, bu oylama umudun korkuya üstün gelmesi anlamı taşıyor. Bu seçim, Kıbrıs'ta çözüm davasını ilerletecek'' diye konuştu. 
     Sözcü Boucher, seçim sonuçları çerçevesinde ''ABD'nin, Kıbrıslı Türklerin çoğunluğunu iradesini yansıtacak yeni bir yönetimin en kısa sürede kurulmasını umduğunu'' söyledi. 
     ABD'nin BM Genel Sekreteri Kofi Annan'ın Kıbrıs planının uygulanması yönündeki çabalarını sürdüreceğini söyleyen Boucher, ''Kıbrıslı Türklerin arzusunu yerine getirecek şekilde görüşmelerin kısa sürede yeniden başlamasını umuyoruz'' dedi. 
     Sözcü, Washington'un çabaları çerçevesinde ABD Dışişleri Bakanlığı'nın Kıbrıs özel koordinatörü Thomas Weston'ın bugün bölgeye hareket edeceğini kaydetti. 
     Weston'ın 6 günlük gezisinin Atina-Ankara ve Lefkoşa'yı kapsayacağı belirtildi. 
     Sözcü Boucher, KKTC'deki seçim sonucunda, meclisteki sandalyelerin seçim öncesindeki iktidar ve muhalefet partileri arasında 25-25 paylaşıldığının hatırlatılarak bunun çözümü zorlaştırıp zorlaştırmayacağı sorusu üzerine ''İşlerin nasıl gelişeceğini göreceğiz. Seçim sonucunda ortaya çıkan çoğunluk az fazla bir çoğunluk, ancak bu çoğunluk çözümden yana, artık tarafların ayağa kalkarak BM planı çerçevesinde görüşmesinin zamanını geldiğini düşünüyoruz. Bunun sağlamaya çalışacağız'' dedi. 
     
</TEXT>
</DOC>
