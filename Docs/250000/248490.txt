<DOC>
<DOCNO> 248490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur07.html </URL>
<DATE> 2004/06/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
30 yıldır sigara içen hastaya kansız by-pass ameliyatı... 
</HEADLINE>
<TEXT>

     Bolu'da 30 yıldır sigara içen ve bu nedenle karın ile kasık damarları tıkanan bir hastaya, AİBÜ Tıp Fakültesi'nde kan kullanılmadan by-pass ameliyatı yapıldı. 
     AİBÜ Tıp Fakültesi Kalp ve Damar Cerrahisi Anabilim Dalı Başkanı Yrd. Doç. Dr. Melih Nebigil, 30 yıldır günde bir paket sigara içen ve bacak ağrısıyla kliniklerine başvuran 48 yaşındaki Ekrem Sezer'e yapılan damar anjiyosu ve koroner anjiyodan sonra karın ve kasık atardamarlarında tıkanıklık belirlendiğini söyledi. 
     Daha sonra genel anestezi altında hastanın karın ve kasığını açarak büyük damar aorta ve kasık femoral atardamarları arasına yapay damar dacron ile by-pass yaptıklarını anlatan Yrd. Doç. Dr. Nebigil, ''Aorta femoral by-pass adını verdiğimiz bu ameliyat, ekip tarafından hiç kan kullanılmadan başarıyla yapıldı. Hasta 5. gününde taburcu edildi'' dedi. 
     Melih Nebigil, gerekli donanım sağlandığı takdirde, İzzet Baysal Tıp Fakültesi Hastanesi'nde bütün kalp ve damar ameliyatlarını yapılabileceklerine de işaret ederek, ''Kalp damar hastalarının sayısı, yaşam, beslenme tarzı ve stres nedeniyle sürekli artıyor. Bu sorunda şişmanlık ve sigara içme alışkanlığı en büyük etkenler'' diye konuştu. 
     Başarılı bir ameliyattan sonra sağlık durumu iyi olan Ekrem Sezer ise ameliyat sonrasında sigarayı bıraktığını belirterek, ''Bundan sonra asla sigara içmeyeceğim'' dedi. 
     
</TEXT>
</DOC>
