<DOC>
<DOCNO> 230334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/spor/spo05.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde Bayram 
</HEADLINE>
<TEXT>

   Kulübü ASKİ'den atıldı, yıkılmadı. Seçimler nedeniyle Gebze Belediyesi'ne kadrosu yapılmadı, yılmadı. Bayram Özdemir, işsiz, güçsüz hazırlandığı Avrupa Şampiyonası'nda altına ulaşıp, yüzümüzü güldürdü 
      HAMİT TURHAN 

   
   Uzatmada yendi 
   İSVEÇ'İN Haparanda kentinde düzenlenen 51. Avrupa Grekoromen Güreş Şampiyonası'nda ilk altınımız Bayram Özdemir'den geldi. 55 kiloda Ermeni asıllı Yunan rakibi Kiouregian ile finalde karşı karşıya gelen Özdemir, devreyi 1-0, normal süreyi de 2-0 önde bitirdi. Uzatma bölümüne rakibine oyun imkanı vermeyen milli güreşçimiz, burada bir puan daha alarak müsabakadan 3-0 galip ayrıldı. 
   
   Emik tuşladı 
   ŞAMPİYONLUĞA uzanan yolda büyük çileler çeken Özdemir, üç ay önce kulübü ASKİ tarafından kapı dışarı edildi. Bunun ardından gittiği Gebze Belediyesi'nde de seçimler nedeniyle kadrosu yapılamadı. Bayram buna rağmen azimle çalışıp başarıya ulaştı. 60 kiloda ise Bünyamin Emik, üçüncülük için İsrailli Ivan Alexandrov ile karşılaştı. Rakibini mükemmel bir supleks ile köprü pozisyonuna getiren Emik, 3 dakika 40 saniyede tuşladı ve bronz madalya kazandı. 
   
   Haydi Avluca 
   84 kiloda Dünya Şampiyonu Nazmi Avluca ise dün de mükemmel performansını devam ettirdi. Çeyrek finalde Estonyalı Tarvi Thomberk ile karşılaşan Avluca, rakibini 2 dakika 20 saniyede 10-0 teknik üstünlükle yendi ve yarı finale çıktı. Nazmi Avluca, yarı final mücadelesinde bugün Macar Sander Bardesi ile karşılaşacak. Federasyon Başkanı Osman Şansal da başarıyla mücadele veren güreşçileri tebrik etti. 
   
   Efsaneler buluştu    Karelin ve Yerlikaya 
      BİRİ, 3 Olimpiyat, 6 Dünya, 9 Avrupa Şampiyonu olan Rus Alexandre Karelin, diğeri ise 2 Olimpiyat, 2 Dünya ve 6 Avrupa Şampiyonluğu'na ulaşan Hamza Yerlikaya... Dünya minderinin iki efsane ismi, İsveç'te MİLLİYET için biraraya geldi. İlk kez yüzyüze tanışma fırsatı bulan Uluslararası Güreş Federasyonları Birliği'nin FILA "Asrın Güreşçisi" ilan ettiği iki süper güreşçi birbirlerine bol bol iltifat etti. 
   
   Hamza'ya büyük övgü 
   HAMZA'YI 17 yaşında şampiyon olduğu 1992 yılından itibaren yakından takip ettiğini belirten Karelin, "Doğrusu çok etkileyici bir stili var. Minderde bir boğa gibi güçlü, panter gibi çevik. Hamza güreşi bırakmadan kimse onun tahtını elinden alamaz. Hiç kuşkusuz Atina'nın en büyük favorisi" dedi. Efsane Rus, "Hamza'nın, benim kıramadığım 4 olimpiyat şampiyonluğu rekorunu kıracağına inanıyorum" yorumunu yaptı. 
   
   
</TEXT>
</DOC>
