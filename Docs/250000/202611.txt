<DOC>
<DOCNO> 202611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/guncel/gun01.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın yerini 'sırdaşı' gösterdi 
</HEADLINE>
<TEXT>

   Saddam'ın yakalanmasını sağlayan istihbaratı, onu koruyan Özel Güvenlik Teşkilatı'nın üst düzey bir yetkilisi sorguda verdi 
      
   Kızıl Şafak Operasyonu'nu düzenleyen 4. Piyade Tümeni 1.Tugayı'nın komutanı Albay James Hickey, "Saddam Hüseyin'i Özel Güvenlik Teşkilatı'nın üst düzey bir yetkilisinin sorguda anlattıklarından yola çıkarak ele geçirdik" dedi. Hickey, Washington Times'ın Saddam'ın "sırdaşı" olarak tanımladığı kişinin, direniş lideri olduğunu ve temmuzdan beri arandığını söyledi. ABD askerleri, söz konusu kişinin evine temmuzda yaptıkları baskında, bu kişinin Saddam'ın yakın çevresinden olduğunu kanıtlayan belge ve fotoğraflar bulmuştu. 
   
   600 asker gönderildi 
   Aranan şahsın, geçtiğimiz cuma günü Bağdat'ta yakalandığını belirten Albay Hickey, tutuklanan kişinin Tikrit'teki ilk sorgusunda Saddam Hüseyin'in El Dor kasabasında saklandığı bilgisini verdiğini anlattı. Bunun üzerine 600 asker El Dor'a hareket etti. Operasyona katılan "muhbir", askerleri El Dor'daki iki çiftlik evine yönlendirdi. Baskın yapılan evlerden birinde, Saddam Hüseyin'in aşçısı, diğerinde de şoförü olduğu sanılan iki Iraklı yakalandı. 
   
   Aşçı ve şoför şaşırtamadı 
   Saddam'ın yeraltında saklandığına ilişkin istihbarat almış olan Amerikan güçleri, araştırmalarını, çiftlik evlerinin çevresinde yoğunlaştırdı. Bu sırada, askerlerin dikkatini başka bir yöne çekmek isteyen aşçı ve şoför, kaçmak için hamle yaptı. Muhbir ise, askerlere bahçeyi gösterdi. Yeraltındaki deliği bulan askerler, her operasyonda yaptıkları gibi, içeri el bombası atmaya ya da ateş açmaya hazırlanıyorlardı ki, Saddam ellerini havaya kaldırıp delikten çıktı. En yakın adamlarından birinin sorgulanmasından sadece dört saat sonra, Saddam Hüseyin Amerikan güçlerinin elindeydi. n DIŞ HABERLER SERVİSİ 
   
   Bush'un oyları tırmanıyor    ABD ordusunun Saddam Hüseyin'i ele geçirmesi, George W. Bush'un iç politikadaki imajını güçlendirirken, yapılan anketler de gelecek yıl yapılacak başkanlık seçimlerindeki şansının arttığını gösterdi. Uluslararası alanda bahisler düzenleyen www.tradesports.com adlı siteye göre, Saddam yakalanınca Bush'un başkanlık şansı yüzde 7 oranında sıçrama yaparak yüzde 70.7'ye çıktı. MSNBC ve Wall Street Journal gazetesi tarafından ortaklaşa yapılan nabız yoklamasına göre de Bush'a olan yüzde 52'lik destek, yüzde 58'e çıktı. Gallup'un araştırmasına göre de, kararsızların neredeyse yarısının oyları, Bush'a yönlendi. 
   
   Saddam'a CIA sorgusu...    ABD Savunma Bakanı Donald Rumsfeld, cumartesi günü Tikrit yakınlarındaki çiftlikte Amerikan askerlerince yakalanan Irak devrik lideri Saddam Hüseyin'i Amerikan Merkezi Haber Alma Teşkilatı'nın CIA sorgulayacağını söyledi. 
   Bakan Rumsfeld, ABD Savunma Bakanlığı Pentagon binasında dün düzenlediği basın toplantısında, CIA Başkanı George Tenet'ten Saddam Hüseyin'in sorgulanmasını üstlenmesini istediğini açıkladı. Donald Rumsfeld, Saddam Hüseyin'in yakalandığı günden bu yana bu yana kendisini sorgulayanlarla işbirliği yapmadığını da sözlerine ekledi. 
   
   Vatikan İnek muamelesi yapıldı    Saddam Hüseyin'in "uygun bir yerde" yargılanmasını isteyen Vatikan, devrik liderin yakalanma biçimini de ağır bir şekilde eleştirdi ve "Ona inek muamelesi yapıldı" eleştirisinde bulundu. Papalık Barış ve Adalet Komisyonu Başkanı Kardinal Raffaele Martino, Irak'a karşı yapılmış olan savaşı "insanlığın yenilgisi" olarak nitelerken, "Saddam'ın yakalanmasının bu savaşın neden olduğu zararları gidereceğini zannetmek de hayalperestliktir" dedi. 
   
   
   
</TEXT>
</DOC>
