<DOC>
<DOCNO> 207693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yazar/uras.html </URL>
<DATE> 2004/01/10/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Aşk insanın gözünü kör eder evlilik gördürür 
</HEADLINE>
<TEXT>

   
   Ramize Erer, karikatür çizerek "hayatını kazanan" genç, güzel ve zarif bir hanım. Limon ve Hıbır isimli haftalık mizah dergilerinde yayımlanan karikatürlerini beğenen Milliyet Gazetesi Genel Yayın Yönetmeni Mehmet Yılmaz, Radikal'i çıkarırken bu yeni gazete için çizmesini istemiş. Ramize Erer, Radikal için "Kötü Kız" tipini oluşturmuş. "Tehlikeli İlişkiler" temasını işlemiş. "Benim Kötü Kız'ım ve Tehlikeli İlişkiler teması alışılmış çizgilerin dışında idi. Bu nedenle bir süre sonra işime son vereceklerini sanıyordum. Ama beğenildi ki, Radikal çıktığından bu yana 8 yıldır her gün çizgilerim yayımlanıyor. Bugüne kadar 2646 çizgim yayımlandı" diyor. 
   Perşembe akşamı Ramize Erer'in dördüncü karikatür kitabının yayımı şerefine Beyoğlu'nda Vakko'nun karşısındaki İmam Adnan Sokak'daki Leman Lokali'nde bir toplantı vardı. Ramize Erer'in seçme karikatürlerinin yer aldığı bu dördüncü kitabının ismi "Evlilik". Kitabın tanıtım afişinde ilgi çeken bir anlatım var "Aşk insanı kör eder. Evlilik gördürür." 
   Bu kitap Leman Grubu'nun kitabevi Cadde'nin yayını olarak bastırılmış. 
   Leman Grubu'nun ilginç bir hikayesi var. 
   Gırgır isimli haftalık mizah dergisi 400 binlik satış rakamına ulaştığında, bu derginin starları ayrılarak kendi dergilerini çıkarmaya karar vermiş. 1985 yılında Tuncay Akgün Mehmet Çağaçay, Can Barslan, Kemal Arıkan, Şükrü Yavuz, Gırgır'dan ayrılarak Güneş gazetesinin yan yayın organı olarak Limon isimli haftalık mizah dergisini çıkarmaya başlamış. Tuncay Akgün diyor ki "Biz ayrılınca Gırgır batacak, bizim dergi en az 400 bin satacak sanıyorduk. Gırgır'ın tirajı düşmedi. Bizim Limon 20 bin sattı. Bir süre sonra da ancak 80 bin satış rakamına ulaştık. 
   Güneş gazetesi kapanınca Limon'u yayımlayan ekip, kendi kanatlarıyla uçmaya karar vermiş. 1990 yılında, Limon, Leman olmuş. 
   Lemancılar şimdilerde Tuncay Akgün ve Mehmet Çağaçay'ın önderliğinde bağımsız bir yayın grubu olarak, haftalık Leman dergisi yanında, aylık Le Manyak mizah , Kaçak Yayın edebiyat , Atom edebiyat dergilerini yayımlıyor. Haftalık Yeni Harman dergileri ise aktüelite ve politika ağırlıklı ciddi bir dergi. Bu dergide Kutlu Esendemir'in güzel röportajları yayımlanıyor. Esendemir'in Yalçın Küçük ile röportajı çok ilginç idi. 
   Lemancıların şimdi kendi basımevleri ve yayınevleri var. Cadde Yayınevi'nin hedefi başka yayınevlerinin basmadığı radikal ve marjinal yazarların eserlerini basmak ve yayımlamak. 
   Ramize Erer, Leman'ın yayıncılarından Tuncay Akgün'ün eşi. Tuncay Akgün Limon'un ilk sayısından bu yana 19 yıldır "Bezgin Bekir"i çiziyor. 
   Leman şimdilerde rakipsiz. Çünkü Gırgır da, Hıbır da artık yok. Somurtmaktan bıktı iseniz, Leman yayınlarını okuyunuz. Ramize Erer'in "Evlilik" ismini taşıyan dördüncü karikatür kitabını satın alınız. 
   Ülkede olan biten olayların farklı bir bakış açısından değerlendirilmesi ilginizi çeker ise, haftalık Yeni Harman gazetesini tavsiye ederim. 
   
      
   
</TEXT>
</DOC>
