<DOC>
<DOCNO> 230741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur41.html </URL>
<DATE> 2004/04/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yıkımda evde uyuyan çocuk unutulunca panik yaşandı 
</HEADLINE>
<TEXT>

     Antalya'da seçimler öncesinde yapılan gecekonduların yıkımı sırasında, yıkım yapılan bir evde 3,5 yaşındaki çocuk uyurken unutuldu. Ailesinin evde olduğunu daha sonra farkettiği çocuk, yıkım durdurularak evden çıkarıldı. 
     Yerel seçimler fırsat bilinerek Kepez bölgesinde yapılan yaklaşık 400 gecekondu ve kaçak katların yıkımı bu sabahtan itibaren başlatıldı. Ekipler, gün içerisinde yaklaşık 30 kaçak yapıyı yıktılar. 
     Bölgedeki Sütçüler Mahallesi'nde devam eden yıkım çalışmaları sırasında, Tevfik Atılgan ve ailesi evden çıkarıldı. Evin bir odasında gerçekleştirilen yıkım sırasında anne Ayşe Atılgan, evde 3,5 yaşındaki çocukları Mevlüt Atılgan'ı unuttuklarını farkederken, polisten yıkımı durdurmalarını istedi. 
     Polis ekiplerinin de, evin boşaltılması sırasında yatakta uyuduğunu farketmedikleri Mevlüt Atılgan, yıkımın durdurulmasının ardından, babası Tevfik Atılgan tarafından dışarı çıkarıldı. 
     Yanındaki odada gerçekleşen yıkıma rağmen uyuyan küçük Mevlüt, çevredeki panik havasını şaşkın gözlerle izledi. 
     Bu arada bir vatandaş da, boğazına bıçak dayayarak yıkıma engel olmaya çalıştı. Vatandaş kısa süre içinde polis tarafından ikna edilerek, eylemini sona erdirdi. 
     
</TEXT>
</DOC>
