<DOC>
<DOCNO> 201788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/bila.html </URL>
<DATE> 2003/12/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Esat'tan sıcak yaklaşım 
</HEADLINE>
<TEXT>

   
   İstanbul'da gerçekleşen terör saldırılarından sonra, olayın sorumluları ve ilgililerinin takibinde Suriye'nin verdiği destek Ankara'yı memnun etti. 
   Şam'ın terörle mücadelede uluslararası işbirliği konusunda sergilediği yaklaşım, birkaç yıldan bu yana, Türkiye - Suriye ilişkilerini - geçmişin aksine - çok olumlu bir düzeye taşıdı. 
   Son olarak Şam'ı ziyaret eden Jandarma Genel Komutanı Org. Şener Eruygur'a gösterilen ilgi de bunun kanıtlarından biri. 
   Org. Eruygur, İstanbul saldırılarının sonrasına denk gelen bu mutat ziyaretinde sadece muhatabından değil Suriye Devlet Başkanı Başer Esat'tan da çok sıcak bir ilgi gördü. Esat, Org. Eruygur'la uzun bir görüşme yaptığı gibi, Suriye içindeki gezileri için komutana, özel uçağını tahsis etti. 
   Suriye'nin terörle mücadele konusunda işbirliğini ve sıcak ilgisini sürdüreceği, devlet başkanı düzeyinde yinelendi. 
   Nitekim, İstanbul eylemleriyle ilgili olarak aranan kişiler konusunda Jandarma Genel Komutanı'nın yaptığı başvuruyla harekete geçen ve ilgilileri teslim eden Şam, aynı konuda Türkiye'yle istihbarat işbirliğine dayalı olarak takiplerini sürdürüyor. Ankara, Suriye'nin bu takiplerinin de sonuç vereceği ve İstanbul saldırılarının daha da aydınlatılması için katkıda bulunacağı beklentisinde. 
   Ankara ile Şam arasında terörle mücadelede yapılan işbirliğinin yarattığı ortamın, Jandarma Genel Komutanlığı düzeyinde yürütülen ilişkilerin daha üst düzeye çıkarılması için uygun bir zemin hazırladığı da gözleniyor. 
   Türkiye ile Suriye ilişkileri, terörle mücadelede diğer bölge ülkeleri için örnek gösterilebilir. Siyasi kaygı duymaksızın, bütün bölge ülkelerinin samimi bir işbirliğine yönelmeleri küresel nitelikli terörle mücadelede duyulan en büyük ihtiyaç. 
   Güvenlik ve istihbarat kurumları ve uzmanlarının tanımladığı yeni terör tipi bu işbirliğinin dünya çapında gerçekleştirilmesi gerektiğini ortaya koyuyor. "Bana dokunmayan terörle ben uğraşmam" diyerek olaya sadece kendi vatandaşlarının seyahat güvenliği ve turizm gelir - gideri açısından yaklaşan ülkelerin de bu tutumlarını değiştirmeleri şart. 
   Yeni tip terörün referanslarına bakıldığında, Adalet Bakanı Cemil Çiçek'in ABD'ye verdiği mesajda vurguladığı gibi, İslam dünyasının tek demokratik - laik ülkesi olan Türkiye'nin "gözbebeği" gibi korunması ve desteklenmesi gerekiyor. 
   Ankara, terörle mücadelede her türlü işbirliğine açık ve bunun gereklerini de yerine getiriyor. 
   Aynı yaklaşımı ABD, Avrupa ve bölge ülkelerinden de bekliyor. 
   
      
   
   
</TEXT>
</DOC>
