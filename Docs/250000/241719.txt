<DOC>
<DOCNO> 241719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo03.html </URL>
<DATE> 2004/05/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Türk Kalp Vakfı yılın hakemini seçti İsmet Arzuman 
</HEADLINE>
<TEXT>

     Türk Kalp Vakfı tarafından düzenlenen ''Yılın Hakemi'' yarışması jüri toplantısı yapılırken, İsmet Arzuman, 2003-04 sezonu için yılın hakemi seçildi. 
     The Green Park Otel'de gerçekleştirilen toplantıda, 16 oy alan İsmet Arzuman yılın hakemi olurken, özellikle Beşiktaş-Samsunspor maçındaki kararlarıyla çok eleştirilen Cem Papila, 5 oyla ikinci sırada yer aldı. 
     Yılın hakemi seçilen Arzuman, başarılı olmak için çok çalıştıklarını, bundan sonra da Türk futboluna hizmete devam edeceklerini söyledi. 
     Papila da kendilerine verilen ödülün çok değerli olduğunu belirterek, ''Görevimizi en iyi şekilde yapmaya çalışıyoruz. Yine de hata yapabiliyoruz'' dedi. 
     Bu arada, ocak ve şubat aylarının hakemleri seçilen Papila ve Arzuman'a, ödülleri, Türk Kalp Vakfı Başkanı Çetin Yıldırımakın tarafından verildi. 
     Öte yandan, jüri, mart ayının hakemi olarak Papila ve Mustafa Çulcu'yu, nisan ayının hakemi olarak da Arzuman'ı seçti. Mayıs ayının hakemi ise Çulcu oldu. 
     Toplantıda, Birinci Süper Lig'de yılın yardımcı hakemi olarak İzmir bölgesinden Emre Eyisoy, İkinci Futbol Ligi A Kategorisi'nde yılın hakemi olarak da Mersin bölgesinden Vedat Yüksel seçildi. 
     
</TEXT>
</DOC>
