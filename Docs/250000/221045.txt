<DOC>
<DOCNO> 221045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo38.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağ ayak bileğine darbe alan Ümit Karan sakatlandı 
</HEADLINE>
<TEXT>

     Galatasaray, ligde 13 Mart Cumartesi günü deplasmanda Akçaabat Sebatspor ile yapacağı maçın hazırlıklarına, bir günlük iznin ardından başladı. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen antrenmanda, futbolcular pas çalışmasının ardından çift kale maç yaptı. Yağmur altında oynanan maçta, teknik direktör Terim, zaman zaman oyunu durdurdu ve yapılan hatalar konusunda oyuncularını uyardı. 
     Antrenmana, sakatlığı süren Ergün ve Volkan katılmazken, çalışma sırasında sağ ayak bileğine darbe alan Ümit Karan antrenmanı tamamlayamadı. Kulüp doktoru Bülent Bayraktar, bu oyuncunun ayağında ezilme olduğunu, durumunun yarın çekilecek MR'ın ardından netleşeceğini söyledi. 
     Bu arada, çift kale maç sırasında rahatsızlanan ve başının döndüğünü söyleyen Ayhan da antrenmanı yarıdan bırakan bir diğer futbolcu oldu. 
     Sarı-kırmızılıların antrenmanına, PAF takımdan Mülayim, Cafer, Arda ve Uğur da dahil edildi. 
     Galatasaray, yarın yapacağı tek antrenmanla Akçaabat Sebatspor maçı hazırlıklarını sürdürecek. 
     
</TEXT>
</DOC>
