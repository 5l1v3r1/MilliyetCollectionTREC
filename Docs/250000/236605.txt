<DOC>
<DOCNO> 236605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/spor/spo15.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Erbulak'ı andık 

SANAT dünyasının ünlü ismi, gazetemizin usta karikatüristi, Altan Erbulak'ı ölümünün 15. yılında Zincirlikuyu'daki kabri başında andık. Tüm sevenlerinin ve ailesinin katıldığı törende, Erbulak'ın hatırası gönüllere tekrar düştü. Yarattığı tiplemeler, çizgisindeki ustalık ve sahnedeki yetenekleriyle yaşamımızın bir parçası olan Altan ustamızı her gün daha çok özlüyoruz. 

Ve kapı bulundu 

ATLETİZM Federasyonu'nun yeni binasında kapı olmadığı için personelin camdan giriş çıkış yaptığı haberi üzerine GSGM yetkililerinden oluşan bir komisyon inceleme başlattı. Altı kişilik heyet dün tesislere giderek araştırma yaptı ve binanın kapısını bulmayı başardı Yetkililer, kapının fotoğrafını çekip, bir de tutanak hazırladı. 

Atina'ya iki bilet 

BAKÜ'DE düzenlenen Atina Olimpiyat Oyunları Boks Elemeleri'nde ringe çıkan iki sporcumuz Atagün Yalçınkaya ve Bülent Ulusoy finale adını yazdırdı. 48 kiloda mücadele eden Yalçınkaya, Moldovalı Veaceslav'ı 23 - 14 sayıyla, 69 kiloda ringe çıkan Ulusoy ise İngiliz Perkins'ı 28 - 13 sayıyla yenerek Atina umutlarını artırdı. Serdar Avcı, Azeri Memedov'a 28 - 18 sayıyla yenildi. 

Bilardoda fırtına gibiyiz 

61. Avrupa 3 Bant Bilardo Şampiyonası'nda dört Türk oyuncu çeyrek finale yükseldi. Fethiye'deki turnuvanın dünkü bölümünde Semih Saygıner, Belçikalı Frederic'i 3 - 2 , Adnan Yüksel, Mısırlı El Messerey'i 3 - 0 , Tayfun Taşdemir, Hollandalı Burgman'ı 3 - 0 ve Murat Naci Çoklu da İtalyan Zanette'yi 3 - 2 yenerek çeyrek finale adını yazdırmayı başardı. 

Kocaeli zirveye çıktı 

ULUSLARARASI 40. Cumhurbaşkanlığı Bisiklet Turu'nda genel takım sıralamasında Brissaspor birinci oldu. 9 ülkeden 11 takımın katıldığı bisiklet turu sonucunda Beyaz Rusya ikinci, İran Milli Takımı ise üçüncülüğü elde etti. Genel ferdi sıralamada İran'dan Ahad Kazami 24.30.43'lük derecesiyle birincilik kürsüsüne çıkmayı başardı. 

Atıcılıkta büyük başarı 

ORDULARARASI Ateşli Silahlar Atıcılık Avrupa Şampiyonası, Çek Cumhuriyeti'nin Pilzen kentinde yapıldı. 13 ülkenin katıldığı şampiyonada Türkiye, tüfek branşında 300 metrede 1668 puanla takım halinde şampiyon oldu. Asb.Hakan Erdem tüfek yavaş atışta 582 puanla, Tğm. Ferhat Işıldak da askeri çabuk atışta 560 puanla bireysel sıralamada Avrupa şampiyonluğuna ulaştılar. 

Çankaya ve Piyango güldü 

HENTBOLDA Erkekler Türkiye Kupası 1. etap mücadelesi, Ankara'da sona erdi. 2 grupta toplam 8 takımın katılmasıyla düzenlenen organizasyonda A Grubu'nda Çankaya Belediyesi, B Grubu'nda ise Milli Piyango yenilgisiz olarak birinciliği kazandı. Bu 2 takım, ligde ilk 2 sırada yer alan ASKİ Spor ve Halk Bankası ile birlikte Final - Four'da mücadele edecekler. 


</TEXT>
</DOC>
