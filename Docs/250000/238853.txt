<DOC>
<DOCNO> 238853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo28.html </URL>
<DATE> 2004/05/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gaziantepspor'da hedefe doğru... 
</HEADLINE>
<TEXT>

     Ligden düşmesi haftalar önce kesinleşen Elazığspor'u genç kadrosuyla 2-1 yenmeyi başaran ve sezonu 57 puanla 4. sırada bitirmeyi hedefleyen Gaziantepspor'da, Diyarbakırspor maçının hazırlıklarına başlandı. 
     Teknik Direktör Nurullah Sağlam, küme düşen Elazığspor karşısında, iyi mücadele ettiklerini, özellikle sahaya sürdüğü genç oyuncularında konsantrasyon düşüklüğü gözlenmesine rağmen sahadan galibiyetle ayrılmayı başardıklarını söyledi. 
     Karşılaşmanın 90 dakikasının zevkli ve çekişmeli geçtiğini, kendileri gibi rakiplerinin de sahaya mutlak galibiyet parolasıyla çıktığını belirten Sağlam, şöyle konuştu 
     ''Ligin sonları yaklaşmasına rağmen önümüze bir hedef koyduk ve bu hedefe doğru emin adımlarla ilerliyoruz. Ligde UEFA Kupası hedefi için mücadele ediyorduk, bu hedeften uzaklaşınca en azından geçtiğimiz yıl elde ettiğimiz başarının altına düşmemek için çalışıyoruz. Ligi 57 puanla ve 4. sırada bitirmek istiyoruz. Denizlispor kendi evinde Fenerbahçe'ye yenildi. Biz de haftayı galibiyetle kapatan taraf olduk. Ligin son maçında seyircimiz önünde Diyarbakırspor'u yenip, en yakın rakibimiz Denizlispor'un puan kaybetmesini bekleyeceğiz. 
     Bu arada, Elazığspor maçında şans verdiğim gençler bizleri mahcup etmedi, genç futbolcularım hırsları ve ortaya koydukları pozitif futbolla ilerisi için umut dağıttılar.'' 
     
     ''TRANSFERLER ASKIDA'' 
     Profesyonel Futbol Şube Sorumlusu Asım Atmaz da AA muhabirine yaptığı açıklamada, yurt içi ve yurt dışında transfer görüşmelerine Elazığspor maçının ardından başlanacağı yönünde açıklama yaptığını, ancak, bu kararı şimdilik askıya aldıklarını belirterek, ''Yönetim kurulu kararıyla bu karamızı şimdilik askıya aldık. Kulüp başkanımız Celal Doğan il dışında bulunuyor. Transferlerde bir sorun yaşanacağını sanmıyorum. Başkanımızla görüştükten sonra faaliyete geçeriz. Kimse merak etmesin, Gaziantepspor'un ne menfaatine uygunsa o yapılacaktır'' dedi. 
     İç transferde sezon sonunda sözleşmesi sona eren milli kaleci Ömer Çatkıç ile masaya oturarak ilk görüşmeyi gerçekleştirdiklerini ifade eden Atmaz, ''Bizimle yeniden anlaşmasını beklediğimiz, takım kaptanımız Ömer, ilk görüşmede yıllık 600 bin dolar ücret istedi ve istediği rakamdan tek kuruş inmeyeceği yönünde beyanda bulundu. Burası, Ömer'in yetiştiği ve milli takıma kadar yükseldiği takım. Şu anda bize sunduğu maliyet çok yüksek. İç dengeleri bozmayı düşünmüyoruz. Ömer, son kez Başkan Doğan ile biraraya gelecek. Beklemedeyiz. Kalmak isterse zaten kalacaktır, ancak gitmeyi kafasına koymuşsa elden bir şey gelmez'' diye konuştu. 
     Bu arada, sözleşmesi süren ancak iyi teklif gelmesi halinde sezon sonunda satılacağı açıklanan milli oyuncu İbrahim Toraman için Fenerbahçe ve Galatasaray kulüplerinin girişimlerde bulunduğu, Toraman için sezon sonunda bu takımlarla masaya oturulacağı öğrenildi. 
     
</TEXT>
</DOC>
