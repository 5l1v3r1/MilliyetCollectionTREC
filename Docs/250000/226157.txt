<DOC>
<DOCNO> 226157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo22.html </URL>
<DATE> 2004/03/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Özdilek İlk yarıdaki üstünlüğümüzü ikinci yarıya taşıyamadık... 
</HEADLINE>
<TEXT>

     Malatyaspor Teknik Direktörü Mehmet Özdilek, ilk yarıdaki mücadele ve üstünlüklerini ikinci yarıya taşıyamadıklarını ve Trabzonspor'a yenildiklerini söyledi. 
     Farklı hedefleri olan 2 takımın karşılaşmasının zor geçtiğini ancak ilk yarıda daha üstün olduklarını belirten Mehmet Özdilek, ''İlk yarıdaki mücadele ve üstünlüğümüzü ikinci yarıya taşıyamadık ve yenildik'' dedi. 
     Özdilek, ilk yarıdaki üstün performanslarıyla golleri bulan taraf olduklarını, ancak ikinci yarıda gereksiz geriye çekilmeyle beklenmedik 2 gol yediklerini ifade ederek, şöyle konuştu 
     ''Mazeret sunma gibi bir lükse sahip değiliz. Kazanmak için özellikle ilk yarıda herşeyi yaptık ama maç 90 dakika. Trabzonspor ikinci yarıda bizden daha iyi mücadele etti. Trabzonspor'u tebrik ediyoruz. Hayatta hiçbir şey ilk defa kazanılmıyor ya da kaybedilmiyor. Dolayısıyla biz de önümüze bakacağız.'' Trabzonspor Teknik Direktörü Ziya Doğan ise, en zor deplasman maçlarını ikinci 45 dakikadaki üstün oyunlarıyla kazandıklarını belirterek, Ayman'ın sakatlanmasıyla eksik kalan Malatyaspor karşısında bu fırsatı iyi kullandıklarını söyledi. 
     Malatyaspor'un çok iyi takım olduğunu ve ilk yarım saatte kendilerini çok zorladığını ifade eden Doğan, şöyle konuştu 
     ''Benim futbolcularım ilk yarıda istediğimi sahaya yansıtamadı. İkinci yarıda ise daha üstündük. Girdiğimiz gol pozisyonları vardı. Ayman, son dakikalarda sakatlanarak Malatyaspor'u eksik bıraktı. Bundan da iyi faydalandık ve sonuçta galip geldik. Malatyaspor'da 2.5 yılım geçti. Karışık duygular içindeyim. Trabzonspor'un bir hedefi var. Yapabileceğimizin en iyisini yapmak istiyoruz. Ligin sonuna kadar mücadelemizi en üst seviyeye çıkarmak istiyoruz. Futbolcularımı kutluyorum. Malyatyaspor'a da başarılar dilerim.'' 
     
</TEXT>
</DOC>
