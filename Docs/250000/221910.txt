<DOC>
<DOCNO> 221910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/magazin/amag.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de hem çile hem tutku 
</HEADLINE>
<TEXT>

   'The Passion Of The Christ' filmi, 9 Nisan'da Türkiye'de gösterime girecek. Filmin ilk ismi 'Tutku', ikinci ismi 'İsa'nın Çilesi' olacak... 
      Birsen Altuntaş 
   
   Dünyada büyük tartışmalara neden olan Mel Gibson'ın 'The Passion Of The Christ İsa'nın Çilesi ' filmi, 9 Nisan'da Avrupa ile aynı anda Türkiye'de olacak. 
   Filmin Türkiye'deki dağıtımını iki rakip şirket olan Umut Sanat ve Özen Film birlikte üstlendi. İki şirket, Hz. İsa'nın çarmıha gerilişine kadar çektiği işkenceleri anlatan filmi Türkiye'de hem 'Tutku' ismiyle hem de Hıristiyan terminolojisinde olduğu gibi "İsa'nın Çilesi" adıyla oynatacak. 
   Özen Film'in sahibi Mehmet Soyarslan, "Filmin yapım şirketi, hem bize hem de Umut Sanat'a dağıtımını üstlenmemiz için teklifte bulundu. Biz de oturup konuştuk ve filmi birlikte dağıtmaya karar verdik" dedi. 
   Soyarslan, filmde niçin iki isim kullandıklarını ise şöyle açıkladı "İngilizce 'passion' kelimesi hem tutku hem de çile anlamına geliyor. Filmde de Hz. İsa'nın tutkusu nedeniyle yaşadığı bir çile var. Hem bu nedenle hem de daha kısa olduğu için filmin ilk isminin 'Tutku' olmasına karar verdik. İkinci isim olarak da 'İsa'nın Çilesi'ni kullanacağız. Filmi ilk etapta 60 kopya dağıtacağız ama çok talep gelmeye başladı. Bu nedenle kopya sayısı artabilir." 
   
   
   
   
</TEXT>
</DOC>
