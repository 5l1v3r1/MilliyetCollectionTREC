<DOC>
<DOCNO> 232614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sontur20.html </URL>
<DATE> 2004/04/18/ </DATE>
<TIME> 18.09 </TIME>
<AUTHOR>  </AUTHOR>
<HEADLINE>
Rantissi için, Hacıbayram Camii'nde gıyabi cenaze namazı kılındı 
</HEADLINE>
<TEXT>

     İsrail helikopterleri tarafından açılan ateş sonucu öldürülen Hamas'ın Gazze Sorumlusu Abdülaziz Rantisi için, Hacıbayram Camii'nde gıyabi cenaze namazı kılındı. 
     Hacıbayram Camii avlusunda toplanan İlmi ve Kültürel Araştırmalar Vakfı İLKAV , Özgür-Der ve Genç Birikim dergisi üyeleri adına açıklama yapan İLKAV Başkanı Mehmet Pamak, Avrupa ülkelerinin Rantisi'nin öldürülmesini kınadığını ancak bu kınamaların sözde kaldığını ifade etti. 
     İslam ülkelerinin, ''emperyalistlerin işbirlikçileri tarafından yönetildiğini'' kaydeden Pamak, ''ABD ve diğer siyonist katiller bilmelidir ki, biz bölgenin sahibiyiz. Derhal bölgemizi terk edin'' dedi. 
     NATO toplantısına katılacak ABD Başkanı Bush'u Türkiye'ye geldiğine pişman edeceklerini savunan Pamak, özgürce yaşamak istediklerini, hak ve özgürlük adına kanlarının son damlasına kadar mücadele vereceklerini söyledi. 
     Açıklamanın ardından grup, Rantisi'nin gıyabında cenaze namazı kıldı ve dua okudu. 
     Sık sık tekbir getiren gruptakiler, ''İslami direniş engellenemez'', ''Hiçbir silah bizi Allah yolundan ayıramaz'', ''Katil İsrail, Filistin'den defol'' sloganları attı. 
     Bu arada, İsrail Bayrağı'nı temsil eden bezi benzin dökerek yakan gruptan bir kişi, yanan bez parçasına tekme attı. Alev topuna dönen bez parçası, etrafta toplananların üzerine düştü. Bunun üzerine, yanan bezi tekmeleyen kişi ile grubun diğer üyeleri arasında kısa süreli bir tartışma yaşandı. 
     Gruptakiler, daha sonra olaysız dağıldı. 
     
     Diyarbakır'da da gıyabi namaz kılındıİsrail helikopterleri tarafından açılan ateşte öldürülen Hamas'ın Gazze Sorumlusu Abdulaziz Rantisi için Diyarbakır'da gıyabi cenaze namazı kılındı. 

     Ofis semtindeki Ofis Camii'nde toplanan Özgür Düşünce ve Eğitim Hakları Derneği Özgür-Der üyeleri, ikindi namazından sonra, Rantisi için gıyabi cenaze namazı kıldı. 
     Namazdan sonra Sanat Sokağı'nda basın açıklaması yapan Özgür-Der üyesi Mehmet Deniz, İsrail'in, ABD'nin Ortadoğu'daki tetikçisi olduğunu ileri sürerek, Filistin'de Rantisi'nin öldürülmesiyle direnişin kırılmayacağını söyledi. 
     Grup, polisin uyarılarına rağmen Rantisi ve Şeyh Yasin'in posterlerini açtı. Grup, daha sonra dağıldı. 
     
</TEXT>
</DOC>
