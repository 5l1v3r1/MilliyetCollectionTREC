<DOC>
<DOCNO> 228493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonyas13.html </URL>
<DATE> 2004/04/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
"1. Amerikan Oto Şenliği"ne 100 kadar otomobil katıldı... 
</HEADLINE>
<TEXT>

     Cihan Ceylan adlı klasik otomobil tutkunu tarafından organize edilen ''1. Amerikan Oto Şenliği, Anadoluhisarı'nda yapıldı. 
     Beykoz Anadoluhisarı'nda bulunan açık otoparkta düzenlenen şenliğe, 1940 ile 1990 model arasında yaklaşık 100 Amerikan otomobilinin sahipleri katıldı. 
     1956 model Chevrolet marka Amerikan otomobili bulunan Cihan Ceylan, organizasyonun amacının tutkuya dönüşmüş olan Amerikan oto sevdasını herkesle paylaşmak, bu sevdayı paylaşanlar arasında sıkı bir dostluk bağının oluşmasına katkıda bulunmak olduğunu ifade ederek, şenliği geleneksel hale getirmek istediğini söyledi. 
     Ceylan, ''www.klasikoto.net'' adlı internet sitesi bulunduğunu belirterek, bu sitenin tüm Amerikan oto severlerin ihtiyaçlarını karşılayacak düzeyde olması için çalıştıklarını kaydetti. 
     Şenliğe katılan ve bazıları klasik sayılan 1949 model Chevrolet, 1969 model Camaro Cabrio, 1956 model Belair, 1977 model Chevy Caprice, 1976 model Camaro, 1968 model Dodge Polara, 1958 model Chevy İmpala, 1962 model Chevy II, 1968 model Pontiac Cabrio, 1961 model Chevy İmpala, 1968 model Chevy 10 Pick-up, 1954 model Plymouth, 1977 model Buick Skylark, 1956 model Bleair Hardtop gibi yaklaşık 100 Amerikan otomobili, renkli görüntüler oluşturdu. 
     Şenliğe katılan otomobil sahipleri, daha sonra konvoy oluşturarak kısa bir boğaz turu yaptı. 
     
</TEXT>
</DOC>
