<DOC>
<DOCNO> 204319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/spor/spo15.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Turgut Atakol start aldı    DOKUZUNCU Turgut Atakol Genç Erkekler Basketbol Turnuvası, dün Adapazarı'nda başladı. Atatürk Spor Salonu'nda, tek devreli lig usulüne göre oynanacak olan turnuvanın ilk maçında Sırbistan - Karadağ, İran'ı 105 - 55 yenerken Türkiye ise Çankaya Üniversitesi'ni 84 - 67 mağlup etti. Turnuvada bugün Çankaya Üniversitesi - Sırbistan-Karadağ ve Türkiye - İran karşı karşıya gelecek. 
   
   Arnett desteği    BEYZBOL ve Softbol Federasyonu Başkanı Kamil Kehale, ABD'nin İstanbul Başkonsolosu David Arnett ile birlikte basın toplantısı düzenledi. Arnett, beyzbolun yayılması gerektiğini söyledi, "Bu spor umarım Türkiye'de de kısa sürede gelişir" dedi. 
   
   Doğan sesleri    MALATYASPOR'DAKİ görevinden istifa eden Ziya Doğan'ın Konyaspor ile görüştüğü açıklandı. Tecrübeli teknik adam dün Konya'ya gitti. Bu arada Yeşil - Beyazlılar Nejat Biyediç ile de temaslarını sürdürüyor. 
   
   Denizli karıştı    DENİZLİSPOR yönetimi, teknik kadronun raporu doğrultusunda İbrahim, Bülent Ertuğrul, Coşkun, İlyas ve Sercan'ı kadro dışı bıraktı. Tecrübeli futbolculardan kendilerine kulüp bulmaları istendi. 
   
   İlk yarı analizi    SÜPER Lig'de ilk yarının nabzını, İstanbul TV'de yayınlanan Spor Aktif Programı tutacak. Eyüp Asyalı'nın hazırlayıp sunduğu programa Oğuz Dizer, Şenol Çorlu, Rıza Çalımbay ve Güvenç Kurtar konuk olarak katılacak. Spor Aktif bu akşam 21.30 başlayacak. 
   
   
</TEXT>
</DOC>
