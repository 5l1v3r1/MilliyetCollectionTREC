<DOC>
<DOCNO> 212314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/siyaset/siy06.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'TÜBİTAK' Köşk'ten döndü 
</HEADLINE>
<TEXT>

   Cumhurbaşkanı Sezer, Başkan Vekili Nüket Yetiş'in TÜBİTAK Başkanlığı'na atanmasıyla ilgili kararnameyi, Anayasa Mahkemesi'nin kararını gerekçe göstererek Başbakanlığa gönderdi 
      ANKARA Milliyet 

   
   Cumhurbaşkanı Ahmet Necdet Sezer, TÜBİTAK Başkanlığı'na Prof. Dr. Nüket Yetiş'in atanmasına ilişkin kararnameyi imzalamayarak iade etti. Anayasa Mahkemesi'nin TÜBİTAK Başkan ve üyelerinin atanmasına ilişkin yasanın yürürlüğünü durdurmasının ardından, Sezer de dün kararnameyi Başbakanlığa gönderdi. 
   Kararname'nin, atamanın dayanağını oluşturan ve 278 sayılı Türkiye Bilimsel ve Teknik Araştırma Kurumu Kurulması Hakkında Yasa'ya 5016 sayılı yasa ile eklenen geçici 3. maddenin iptali ve yürürlüğün durdurulması istemiyle açılan davada, Anayasa Mahkemesi'nin söz konusu maddenin yürürlüğünün durdurulmasına karar vermesi nedeniyle iade edildiği bildirildi. 
   
   Süreç nasıl işledi 
   Başbakan Erdoğan, TÜBİTAK Bilim Kurulu'nun, boş bulunan üyeliklere yeni isimleri, başkanlığa da Prof. Dr. Namık Kemal Pak'ı seçmesine rağmen kurulun üye yeter sayısının bulunmadığını gerekçe göstererek, atama yapmadı. 
   Hükümet, kurulun önerdiği başkan ve 6 üye yerine, "bir defaya mahsus" olmak üzere kendi önereceği TÜBiTAK Başkanı ve 6 bilim kurulu üyesinin atanması için Meclis'e bir yasa tasarısı sevk etti. Tasarı Meclis'ten geçmesine karşın Sezer'den veto yedi. Sezer, buna gerekçe olarak kurumun özerkliğinin zedeleneceğini gösterdi. İkinci kez Köşk'e giden yasayı Sezer onayladı. Yasa çıkınca Erdoğan, Bilim Kurulu'na 6 üye seçti ve başkanlığa da Yetiş'in getirilmesi için kararname hazırlayarak Sezer'e gönderdi. 
   CHP ise Anayasa Mahkemesi'ne yasanın yürürlüğünün durdurulması istemiyle dava açtı. Bunun üzerine Sezer de kararı bekledi ve imzalamadı. Yetiş'in Başkan Vekili seçilmesiyle, Başkan Vekilliği'ni yitiren Prof. Dr. Tuğrul Tankut istifa etti. Tankut'un yanı sıra başkan yardımcılarının bir altında görev yapan 3 asosiye başkan yardımcısı görevinden ayrıldı. 
   
   
   
</TEXT>
</DOC>
