<DOC>
<DOCNO> 219061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur31.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlı saldırıya uğrayan Ahmet Çakar, şans eseri yaşıyorum dedi 
</HEADLINE>
<TEXT>

     Silahlı saldırıda yaralanan FİFA kokartlı eski hakem ve futbol yorumcusu Ahmet Çakar, olayla ilgili olarak, yorumlarından rahatsızlık duyanların zaman zaman arayıp hakarette bulunduklarını ama şimdiye kadar hiç tehdit almadığını söyledi. 
     Mecidiyeköy Sağlık Ocağı yakınında 25 Şubat Çarşamba günü uğradığı silahlı saldırıda yaralanan ve kaldırıldığı Avrupa Florence Nightingale Hastanesi'ndeki tedavisi süren Ahmet Çakar, AA muhabirinin sorularını yanıtladı. 
     Konuşmakta zorlandığı gözlenen Çakar, saldırıyı kimlerin yapmış olabileceğine ve saldırganları tanıyıp tanımadığına ilişkin soru üzerine, ''Kaç kişi olduklarını, kim olduklarını bilmiyorum, tanımıyorum. Sadece bir kişiyi kaçarken gördüm, eşkalini bile tam olarak göremedim'' dedi. 
     Çakar, saldırının kimler tarafından ve ne amaçla gerçekleştirilmiş olabileceği konusunda bir fikri bulunmadığını belirterek, ''Bu olayı yapanları bulmak, İstanbul Emniyeti'nin görevi. İstanbul Emniyeti umarım en kısa zamanda olayı çözer, aydınlatır. Ben, 'şudur, budur' diyemem'' diye konuştu. 
     
     Tehdit almadım 
     Saldırıdan önce herhangi bir tehditle karşılaşıp karşılaşmadığı yönündeki soruya da Ahmet Çakar, ''Hayatımda hiç tehdit almadım. Zaman zaman yorumlarımdan rahatsızlık duyanlar arayıp hakarette bulunurdu ama tehdit hiç olmadı'' yanıtını verdi. 
     Ahmet Çakar, ''saldırının, yorumlarından rahatsız olan kişilerce gerçekleştirildiği ve futbolda yaşanan şiddet olaylarıyla ilgili olabileceği'' yönündeki yorumlara ilişkin görüşünün sorulması üzerine, şöyle konuştu 
     ''O kadar yorgunum ki, düşünemiyorum bile. Sadece şu anki durumdan kurtulmak istiyorum ve düşündüğüm tek şey sağlığım. Önemli kurşun yaraları var. Büyük ameliyatlar geçirdim. Onları daha sonra konuşuruz. Çok ağır yaralarım var, 2-3 ayda ancak kendimi toparlayabilirim. Allah'a şükrediyorum, ölümün eşiğinden döndüm ve şu an şans eseri yaşıyorum. Allah'ın lütfuyla yaşıyorum.'' Bu arada, Ahmet Çakar'ın ziyaretçi kabul etmediği ve tedavisinin sürdürüldüğü katta görevlendirilen polis tarafından korunduğu belirtildi. 
     
</TEXT>
</DOC>
