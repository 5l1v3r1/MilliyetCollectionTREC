<DOC>
<DOCNO> 217995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/soneko15.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRK-İŞ'e göre aylık gıda harcaması 474 milyon liraya yükseldi 
</HEADLINE>
<TEXT>

     Dört kişilik bir ailenin aylık zorunlu gıda harcaması tutarının, şubat ayında 474 milyon 740 bin liraya yükseldiği bildirildi. 
     Türk-İş tarafından yapılan araştırmaya göre, açlık sınırı olarak da nitelendirilen dört kişilik bir ailenin aylık zorunlu gıda harcaması tutarı, Şubat 2004'te bir önceki aya göre yüzde 0.4 oranında artış göstererek, 473 milyon 17 bin liradan 474 milyon 740 bin liraya yükseldi. 
     Araştırmaya göre, aylık zorunlu gıda harcaması tutarının yanı sıra ulaşım, giyim, kira, elektrik, su, sağlık ve eğitim gibi harcamalardan oluşan yoksulluk sınırı ise Şubat 2004'te bir önceki aya göre yine yüzde 0.4 oranında artış göstererek, 1 milyar 437 milyon 742 bin liradan, 1 milyar 442 milyon 976 bin liraya çıktı. 
     Türk-İş araştırmasında, dört kişilik bir ailenin aylık zorunlu gıda harcaması tutarında son 12 ayda yüzde 12.6, bu yılın ilk iki ayında ise yüzde 3.2 oranında artış olduğu belirtilerek, gıda harcamalarında son 12 ayda gerçekleşen artış oranının son yılların en düşük değeri olduğu kaydedildi. 
     
</TEXT>
</DOC>
