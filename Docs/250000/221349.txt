<DOC>
<DOCNO> 221349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur36.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp krizi geçiren Adalet Bakanı Çiçek'in kardeşi kurtarılamadı 
</HEADLINE>
<TEXT>

     Adalet Bakanı Cemil Çiçek'in kardeşi, Metin Çiçek, yaşamını yitirdi. 
     Yüksek İhtisas Hastanesi Başhekimi Prof. Dr. Adnan Çobanoğlu, gazetecilere yaptığı açıklamada, Metin Çiçek'in sabah saatlerinde Numune Hastanesi'nde anjio olduktan sonra hastanelerine getirildiğini söyledi. 
     Metin Çiçek'te koroner arter darlıkları tespit edildiğini belirten Çobanoğlu, ''Bize çok ciddi bir şekilde geldi. Kalp yetersizliği vardı. Kalbe bağlı şok tablosu içindeydi'' dedi. 
     Çobanoğlu, Metin Çiçek'e derhal müdahale edildiğini, ilaç desteğinin yanı sıra koroner by-pass ameliyatına alındığını, ameliyatın ardından kalbin toparlanması için çalıştıklarını, ancak kalpte bir toparlama göremediklerini ve müdahaleye son verdiklerini kaydetti. 
     Metin Çiçek'in kalbinin dolaşımı sağlayacak şekilde çalışmaması nedeniyle makine desteğine bağlandığını anlatan Çobanoğlu, ancak bunun da diğer organları olumsuz etkilemesi nedeniyle desteğe son vermek zorunda kaldıklarını anlattı. 
     Çobanoğlu, 6-7 saat süren tüm müdahalelere rağmen 51 yaşındaki Metin Çiçek'in kurtarılamadığını söyledi. 
     Gazetecilerin soruları üzerine Çobanoğlu, Numune Hastanesi'nde Metin Çiçek'e ilk müdahalenin yapıldığını, ancak cerrahi müdahale için kendilerine sevk yapıldığını bildirdi. 
     Bu arada, Adalet Bakanı Çiçek ile birlikte Sağlık Bakanı Recep Akdağ ve İçişleri Bakanı Abdülkadir Aksu da hastanede bulunuyor. 

     
</TEXT>
</DOC>
