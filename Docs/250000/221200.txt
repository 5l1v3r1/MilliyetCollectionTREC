<DOC>
<DOCNO> 221200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun20.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmalat'ın cezaevindeki patronu Tanzi hastaneye kaldırıldı 
</HEADLINE>
<TEXT>

     İtalya'nın Parma kentinde cezaevinde bulunan Parmalat patronu Calisto Tanzi'nin hastaneye kaldırıldığı açıklandı. 
     Tanzi'nin avukatı Fabio Belloni, müvekkilinin TSİ 01.30 sıralarında hastaneye kaldırıldığını belirterek, ''Cezaevindeki revir restorasyon çalışmaları nedeniyle kapalı olduğu için, Tanzi hastaneye sevk edilmiştir. Sağlık sorunu nedeniyle hastaneye kaldırıldığını biliyorum ama hastalığının ne olduğu konusunda elimde herhangi bir bilgi yok'' dedi. 
     Tanzi'nin, Önsoruşturma Hakimi Pietro Rogato'nun izniyle hastaneye sevk edildiği öğrenildi. 
     Hakim Rogato'nun, Tanzi'nin sağlık durumuna ilişkin yeniden bilirkişi raporu istediği belirtiliyor. Doktorlar tarafından hazırlanacak yeni raporun pazartesi veya salı gününe kadar yargıya sunulacağı kaydediliyor. Tanzi, o tarihe kadar büyük olasılıkla hastanede tutulacak. Tanzi'nin sağlık sorunları nedeniyle cezaevi yerine ev hapsinde tutulup tutulamayacağına bilirkişi raporunun incelenmesi sonucunda karar verilecek. 
     İtalya'nın dev gıda şirketlerinden Parmalat'ın patronu olan Calisto Tanzi, bütçede usulsüzlük ve hileli iflas suçlamaları nedeniyle 27 Aralık 2003'ten bu yana cezaevinde tutuluyor. 
     Başlangıçta Milano'daki San Vittore Cezaevi'nde tutulan Tanzi, daha sonra Parma'daki cezaevine nakledilmişti. Kalp rahatsızlığı bulunan Tanzi, Milano ve Parma'da cezaevinde bulunduğu sırada daha önce de toplam iki kez sağlık sorunları nedeniyle hastaneye kaldırılmıştı. 
     
</TEXT>
</DOC>
