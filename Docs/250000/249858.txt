<DOC>
<DOCNO> 249858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/spor/spo05.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'un listesi hazır 
</HEADLINE>
<TEXT>



FUTBOL Federasyonu olağan seçimleri için geri sayım başlarken, Başkan Haluk Ulusoy'un üyelerin onayına sunacağı listesi de şekilleniyor. İşbaşındaki yönetimden Hüsnü Hayali, Levent Kızıl, Orhan Saka, Selami Özdemir, Mukan Perinçek, İsmail Dilber ve Ali İpek'in listeye girmesi kesinlik kazandı. İkinci Başkan Ata Aksu'nun durumu ise belirsizliğini koruyor. 
BAŞKAN Haluk Ulusoy'un listesinde yer alacak yeni isimlerin başında ise Davut Dişli ile Altay Kulübü'nün eski başkanı Mahmut Özgener yer alıyor. Özgener Galatasaray'ı, Dişli ise Fenerbahçe'yi temsil edecek. Beşiktaş'tan ise federasyon yönetimde kimin yer alacağı açıklık kazanmazken, Behçet Ümitlen, Aydın Ayaydın ve Yemen Ekşioğlu'nun arasında tercih yapılacağı bildirildi. 

'Adayım demedim' 

FUTBOL Federasyonu seçimlerinde Haluk Ulusoy'un rakibi olacağı belirtilen Mehmet Ali Yılmaz, "Şaibeleri, kirlilikleri ortadan kaldırmak için aday olabileceğimi açıkladım. Ancak adayım demedim" diye konuştu. Açıklamasının adından her şeyin birbirine girdiğini ifade eden Yılmaz, "Sanki arı kovanına çomak soktuk. İşbirlikçi bir çeteyle karşı karşıya kaldık. Zamanında avaz avaz bağıranlar şimdi susuyor" diye konuştu. 




</TEXT>
</DOC>
