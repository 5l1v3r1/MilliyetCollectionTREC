<DOC>
<DOCNO> 212753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur12.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç gazete ilanları... Çeyiz satan da var, mezar satan da... 
</HEADLINE>
<TEXT>

     Gazetelerdeki ilanları arşivleyen bir internet sitesinde, mezarını satılığa çıkaranlardan, kızının çeyizini döviz karşılığında satmak isteyenlerin verdiği birçok ilginç ilan yer alıyor. 
     Sitede www.kotuvepis amcasının oğluna kızdığı için mezarını satışa çıkaran kişiden, evini telefonla rahatsız eden kişiyi gazete ilanıyla duyuran kızgın kişinin verdiği, çeşitli içerikte ilanlar bulunuyor. 
     ''Satılık'' başlıklı ilanı veren A.A, ''Topkapı'da Adnan Menderes'in Anıt Mezarı'nın karşısında bulunan aile mezarlığımı amcamın oğlu ile aynı mezarlıkta yatmak istemediğim için devretmek istiyorum'' diyor. 
     Kendisine istediği şartlara uygun bir eleman arayan patronun ilanı ise şöyle 
     ''Eleman aranıyor ihracat konusunda tecrüben, sular seller gibi İngilizcen var ve üstüne üstlük hem yazıp hem de konuşabiliyorsan, hiç durmadan çalışıp ihracatımızı bir sene içinde birkaç kat artırabileceğine eminsen, Evliya Çelebi misali dünyayı gezebileceksen, tüm personelimiz senden nefret etse de onları sevebileceksen, patronun kaprislerini çekebileceksen ve bunları yapabileceğine eminsen gel ya da bize CV faxla, sana ne kadar az para verebiliriz oturup konuşalım.'' 
     
     ABDESTLİ-NAMAZLI TELEFON SAPIĞI 

     Kendisi ve ailesini telefonla rahatsız eden kişiye karşı hukuksal mücadeleyi kazanan kişi ise verdiği ilanda, ''Beni ve ailemi 5 senedir telefonla rahatsız eden 40 yaşında abdestli, namazlı telefon sapığı H.F. Ağır Sanayi'de döşemecilik yapmaktadır. Kendisi hukuken 2 kez cezalandırılmıştır. Ancak yaptığı suçu herkesin bilmesini istiyorum. Bütün Kayserililere duyurulur'' diyor. 
     İlginç satılık ilanları arasında ise ''Asırlık ağaç kökü, aslan veya ejder şeklinde, doğa harikası, emsalsiz, satılıktır'', ''Kocaya kaçan kızımın, tığ ağırlıklı çeyizleri döviz karşılığı satılıktır'' yer alıyor. 
     
     EVLATLIKTAN RED VE REDDE TEŞEKKÜR İLANLARI... 

     Oğlu ve gelinine kızarak evlatlıktan ret kararı alan kişi ise şu ilanı vermiş 
     ''Oğlum C.D'yi evlatlıktan, karısı M.D'yi de aileme ve bana olan saygısızlık ve terbiyesizliklerinden dolayı reddediyorum. Baba Ö.D.'' Bu ilanı gören oğul ve gelinin cevabı ilanı ise aynı gazete de şöyle yayınlanmış ''Kıbrıs Gazetesi'nin 36. sayfasındaki seri ilanlar bölümünde, duyuru başlığı altında yayımlanmış Ö.D. ve C.Y.'nin C.D. ve M.D. çiftini evlatlıktan, kardeşlikten ve gelinlikten ret duyurusu tarafımızdan memnunlukla karşılanmıştır. Vermiş oldukları bu isabetli karardan dolayı Ö.O. ve C.Y'ye teşekkürü borç biliriz. M.D.ve C.D.'' 
     
</TEXT>
</DOC>
