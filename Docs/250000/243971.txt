<DOC>
<DOCNO> 243971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko15.html </URL>
<DATE> 2004/05/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ham petrol fiyatları büyümeyi frenleyecek... 
</HEADLINE>
<TEXT>

     Uluslararası piyasalardaki vadeli ham petrol fiyatları son haftalarda 40 dolar civarında seyreden ham petrol fiyatlarının gelecek 12 aylık dönemde kolay kolay 30 doların altına inmeyeceğine işaret ediyor. Bu gelişme yeni akaryakıt zamlarını sürekli gündemde tutarken, Türkiye'nin 2002 ve 2003 yıllarında gerçekleştirdiği yüzde 5'in üzerindeki büyümenin de bu yıl frenlenmesi tehlikesini ortaya çıkarıyor. 
     DPT ve DİE'nin verilerine göre Türkiye bu yılın ilk üç aylık dönemindeki ham petrol ithalatını ortalama 30 dolardan gerçekleştirdi. Ocakta 30.4 dolar olan Türkiye'nin ortalama ham petrol ithalat fiyatı, şubatta 28.5 dolara düştükten sonra martta 31.2 dolar düzeyinde oluştu. Nisan ve mayıs aylarında ise fiyatın marttaki fiyat düzeyinin oldukça üzerinde gerçekleştiği tahmin ediliyor. Söz konusu gelişme 2003 yılında 24 milyon ton 177 milyon varil ham petrol ithal eden Türkiye'nin ham petrol faturasını oldukça büyütüyor. 
     Yılın kalan döneminde de ortalama fiyat 30 dolar düzeyinde gerçekleşse ve ithalat da artmayıp 2003 yılı düzeyinde kalsa bile Türkiye'nin toplam ham petrol ithalatı 5.2 milyar doları bulacak. Aynı miktarda ithalata 2003 yılında 4.8 milyar dolar ödenmişti. Uluslararası piyasalardaki vadeli ham petrol fiyatları brent türü petrolün fiyatının bu yıl sonuna kadar 35 doların, gelecek 12 aylık dönemde de 30 doların altına inme olasılığının fazla olmadığını gösteriyor. 
     26 Mayıs itibariyle uluslararası petrol piyasasında Brent türü ham petrolün vadeli fiyatları bu yıl Aralık ayı için 35 dolar, gelecek yıl mayıs ayı için 33 dolar düzeyinde işlem gördü. Bu gelişme bu yılki ham petrol ortalama varil fiyatının 35 dolar düzeyinde seyredebileceğini gösteriyor. Türkiye'nin, ortalama 35 dolardan ham petrol ithalatı yapması ham petrol faturasını, ithalatı artırmasa bile 6.2 milyar dolarlık bir büyüklüğe ulaşıyor. Ham petrol fiyatlarının bu ölçüde yüksek seyretmesi Türkiye'nin 2004 yılında milli gelirinin yaklaşık yüzde 1'ini, petrol üreten ülkelere transfer etmesi, başka bir ifadeyle büyme oranının 0.6 puan düşük gerçekleşmesi anlamına geliyor. 
     Ham petrolün yanı sıra işlenmiş petrol ürünleri ve doğal gaz ithalatı nedeniyle, ithalat faturasının geçen yıla göre yaklaşık 3 milyar doları aşması bekleniyor. Bu da Türkiye'nin milli gelirinin yüzde 1.5'e yakın bir bölümünü yurt dışına transfer etmesi anlamını taşıyor. 
     
     PETROL FİYATLARI NEDEN YÜKSEK 
     2003 yılında ortalama yüzde 15.3 oranında artarak yıl sonunda 30.2 dolar olarak gerçekleşen Brent petrolü varil fiyatı bu ay içinde 38 dolar seviyelerine çıktı. Ham petrol fiyatlarının 1991 yılındaki Irak Savaşı'ndan bu yana en yüksek rakamlara ulaşmasında Çin ve ABD'nin artan taleplerinin en önemli unsur olduğu belirtiliyor. Suudi Arabistan petrol işletmelerine ve Irak'taki petrol hatlarına yapılan saldırıların da gelişmede önemli rolü olduğu belirtiliyor. Talep açısından en çarpıcı gelişme Çin'in 2004 yılı ilk çeyreğindeki günlük ham petrol talebini yüzde 15 oranında arttırması olarak gösteriliyor. 
     Ayrıca, gelecek aylarda talep artışı beklenen ABD'de de stok miktarlarının düşük olmasının, petrol fiyatları üzerinde spekülasyonlar yapılmasına olanak tanıdığı yukarı yönlü baskı yarattığına dikkat çekiliyor. 

ANKA 
     
</TEXT>
</DOC>
