<DOC>
<DOCNO> 218628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/ekonomi/eko05.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Citigroup'un gözü Deutsche Bank'ta 
</HEADLINE>
<TEXT>

   Alman Der Spiegel dergisi ABD'li Citigroup'un Deutsche Bank'ı almak istediği iddiasına yer verdi 
   
   ABD'nin bankacılık devi Citigroup'un Almanya'nın en büyük bankası Deutsche Bank'ı satın almak için harekete geçtiği iddia edildi. 
   Almanya'da yayımlanan Der Spiegel dergisinin haberinde, konuyla ilgili olarak Deutsche Bank Başkanı Josef Ackermann ile Citigroup Başkanı Sandy Weill'ın şahsen görüştükleri bildirildi. Deutsche Bank kaynakları Der Spiegel'in haberiyle ilgili yorum yapmaktan kaçındılar. 
   
   Spekülasyon 
   Bankacılık sektöründe haftalardır Deutsche Bank ile Citigroup arasında görüşmeler yapıldığı dedikoduları dolaşırkan, Deutsche Bank Başkanı Ackerman 5 Şubat'ta düzenlediği basın toplantısında söylentilerin "spekülasyondan ibaret" olduğunu savunmuştu. 
   Citigroup bir hafta önce Güney Kore'nin altıncı büyük bankası KorAm'ı 2 milyar 730 milyon dolara satın aldı. Bu satın alma işlemi Güney Kore mali sektörüne yapılmış en büyük yabancı yatırım oldu. 
   23 Şubat'ta resmen açıklanan satın alma işleminin ardında grubun ticari bankacılık faaliyetlerini artırma çabası var. Citigroup'un 200 milyon, Deutschebank'ın ise 13 milyon müşterisi var. 
   
   
</TEXT>
</DOC>
