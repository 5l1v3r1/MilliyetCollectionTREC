<DOC>
<DOCNO> 245824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonyas03.html </URL>
<DATE> 2004/06/06/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İstanbul'a gitmek için 12 saat yürümüştü şimdi ise... 
</HEADLINE>
<TEXT>

     Kastamonu'nun Devrekani İlçesi Çörekçiler Köyü'nden 57 yıl önce İstanbul'a giderek hamallık yapan Vecip Demirci, kazandığı paranın büyük bölümünü hayır işlerine harcıyor. 
     Çalışmak için 1947'de İstanbul'a giden ve yıllarca hamallık yaparak biriktirdiği paralarla Esenler'de bir apartman sahibi olan Demirci 78 , aldığı kiralarla geçimini sağlıyor. 
     Gelirinin büyük bölümünü Kastamonu'da pek çok köyün içme suyu, yol, köprü ve menfez yapımına harcayan ve muhtaç ailelere de para yardımı yapan, bu nedenle kendisine köylüler tarafından ''Hayır Dede'' lakabı takılan Demirci, inşaat işlerinde de kazma kürekle onlara yardım ediyor. 
     Kışları İstanbul'da geçiren, yazları da köyüne giden Vecip Demirci, köylüler tarafından sevinçle karşılanıyor. Muhtar Mehmet Çörekçi, köy halkının çok sevdiği Demirci'nin karların erimesiyle oluşan su taşkınlarını önlemek için 9 menfez yaptırdığını ve artık yollarının bozulmadığını söyledi. 
     Kastamonu Köy Hizmetleri Müdürü Ferhat Topal da ''Devlet-vatandaş işbirliğiyle yapılan çalışmalar çerçevesinde, Çörekçiler Köyü ve yakın köylerde yapılan her işte, Vecip Amca mutlaka maddi olarak destek vermiştir'' diye konuştu. 
     Vecip Demirci'nin şu ana kadar 7 köprü ile 10 köye içme suyu şebekesi yaptırdığı bildirildi. 
     
     İSTANBUL YOLCULUĞU 

     ''Hayır Dede'' Vecip Demirci, şunları söyledi 
     ''1947 yılında İstanbul'a gitmek amacıyla köyümden İnebolu'ya 12 saatten fazla yol yürümek zorunda kalmıştım. Sanıyorum yolun ne kadar önemli olduğunu o zaman daha iyi anladım. Büyükşehirde de işim o kadar kolay olmadı. 300 kiloluk yükün altına girerdim. Şimdi çok şükür dairelerin kiralarıyla geçiniyorum.'' Herhangi bir kurumda sosyal güvencesi de olmayan Vecip Demirci, her şeyi devletten beklemenin yanlış olduğunu belirterek, ''Devletimiz, ülkemizin dört bir tarafına hizmet götürmek için çaba harcıyor. Amacım devletimize destek sağlamak, çevremizdeki insanlara örnek oluşturmak ve Allah rızası kazanmak. Yapacağım bu işlerde hiç bir beklentim yok'' diye konuştu. 
     
</TEXT>
</DOC>
