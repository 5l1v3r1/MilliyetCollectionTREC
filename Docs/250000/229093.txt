<DOC>
<DOCNO> 229093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas16.html </URL>
<DATE> 2004/04/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şişmanlatan hormon, üremeyi de olumlu etkiliyor 
</HEADLINE>
<TEXT>

     İngiltere'deki Warwick Üniversitesi biyoloji bölümünde görevli bilim adamları, aşırı şişmanlığa yol açan bir hormonun aynı zamanda erkeğin genital organlarında da aktif halde bulunduğunu, hem üreme yeteneğini hem de erkeğin cinsel gücünü olumlu etkilediğini bildirdi. 
     Araştırmanın sonuçları, tıp dergisi ''Journal of Clinical and Endocrinology and Metobolism''de yayımlandı. Araştırmanın ''orexin'' proteini üzerine odaklandığını belirten bilim adamları, ''orexin'' sözcüğünün Yunanca'da ''iştah'' anlamına geldiğini ve önceki araştırmaların da gösterdiği gibi vücutta bulunan adrenalin bezini harekete geçirerek şişmanlığa yol açan cortisol maddesinin üretilmesine yol açtığını anımsattı. Bilim adamları, yeni araştırmanın orexin'in erkeğin genital organlarında pek çok bölgede bulunduğunu ortaya koyduğunu bildirdi. 
     Warwick Üniversitesi araştırmacıları Dr. Emmanuel Karteris, Dr. Jing Chen ve Dr. Harpal Randeva, orexin'e rastlanan alanların da testosteron üretiminden sorumlu testis hücreleri, sperm üretiminden sorumlu tüpler, sperm hücrelerinin depolandığı ve harekete geçirildiği epididymis bölgesi ve penis olduğunu anlattı. 
     Araştırma, Coventry bölgesinin vakıflar birliği tarafından desteklendi. 
     
</TEXT>
</DOC>
