<DOC>
<DOCNO> 219337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/dunya/dun02.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef, 1 Mayıs'a kadar çözüm 
</HEADLINE>
<TEXT>

      UTKU ÇAKIRÖZER Ankara 

   
   Kıbrıs sorununun çözümü için Ada'da taraflar arasında dün 7. buluşma gerçekleşirken, Türkiye, KKTC Başbakanı Mehmet Ali Talat ve Dışişleri Bakanı Serdar Denktaş'ı Ankara'ya çağırarak bundan sonra izlenecek taktiği belirledi. 
   KKTC Cumhurbaşkanı Rauf Denktaş'ın yarın Ankara'ya yapacağı ziyaretten önce Talat ve Serdar Denktaş, Dışişleri Bakanı Abdullah Gül ve Dışişleri Müsteşarı Uğur Ziyal'le 3.5 saat görüştü. Talat ve Denktaş'ın Ankara temaslarında Ada'daki müzakerelerde Rumların çözüm için çaba göstermediği ve çözümü Avrupa Birliği AB üyesi olacakları 1 Mayıs sonrasına bırakma çabası içinde oldukları tespiti yapıldı. Bu tavra karşı, müzakerelerde yapıcı tutum izleme ve başta BM, ABD ve AB olmak üzere tüm dünyaya müzakerelerin 1 Mayıs'tan sonraya bırakılmasına Türkiye ve KKTC'nin kesinlikle karşı olduğunun vurgulanması kararı alındı. 
   
   'Uyum içindeyiz' 
   Üst düzey bir Dışişleri yetkilisi, tarafların önerileri arasında çok büyük ayrılıklar olmasına rağmen Türk tarafının çözüm yanlısı yapıcı tutumunu sürdüreceğini belirterek, "22 Mart'a kadar KKTC, 22 - 29 Mart arasında da Türkiye ve KKTC çözüm için ellerinden gelen çabayı gösterecek. 1 Mayıs'a kadar çözüm istediğimizi herkese anlatacağız. 1 Mayıs'tan sonraya kalmasına kesinlikle karşı çıkacağız. 1 Mayıs'tan sonraya kalırsa müzakereler çöker ve erteleten taraf sorumluluğu üstlenir" değerlendirmesini yaptı. 
   Çalışmalarını "Türkiye ile görüş birliği ve uyum içinde" sürdürdüklerini vurgulayan Talat, Rum Yönetimi'nin çözümü 1 Mayıs sonrasına bırakmak istediğine yönelik bir izlenim edindiklerini bildirdi. Talat, Rumların aksine hiçbir belgeyi reddetmediklerini, kendi ağırlığı içinde değerlendirdiklerini kaydetti. 
   
   
   
</TEXT>
</DOC>
