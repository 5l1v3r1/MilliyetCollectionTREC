<DOC>
<DOCNO> 241492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur18.html </URL>
<DATE> 2004/05/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sayısal loto talihlisi yeşil kartlı... 
</HEADLINE>
<TEXT>

     Sayısal Loto'nun 392. hafta çekilişinde 344 milyar 982 milyon lira kazanan Hikmet Buluk, ikramiyesini alıp ilçeden ayrıldı. 
     AA muhabirinin edindiği bilgiye göre, Sayısal Loto'nun 392. hafta çekilişinde büyük ikramiyeyi kazanan 3 talihliden biri olan Hikmet Buluk, 344 milyar 982 milyon lirayı alarak, ailesiyle birlikte yaşadığı Niğde'nin Bor İlçesi'nden ayrıldı. 
     Buluk'un ağabeyi Ahmet Buluk, kardeşinden Sayısal Loto'yu kazandığını öğrenmesinden sonra haber alamadıklarını söyledi. 
     Ailesiyle birlikte bilmedikleri bir yere gittiğini belirten Buluk, şunları söyledi 
     ''Hikmet'in küçük bir demir atölyesi vardı ama geçimini çok zor sağlıyordu. Gecekondudan daha kötü bir evde oturuyordu. Maddi durumu iyi olmadığı için de Sosyal Yardımlaşma ve Dayanışma Vakfı'ndan yardım alıyordu ve yeşil kartı vardı. Lotoyu da 5 kolon oynamış ve yeğenine oynattığı ilk kolonda 6 rakamı bilmiş. Milli Piyango İdaresi Genel Müdürlüğü'nden parayı aldığını öğrendik ama kendisinden haber alamıyoruz. Eşini ve 5 yaşındaki kızını da alarak ilçeden ayrıldı.'' Buluk, kendisinin de mide kanseri olduğunu ve tedavisini yeşil kartla yaptırmaya çalıştığını belirtti. 
     
</TEXT>
</DOC>
