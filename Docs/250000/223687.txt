<DOC>
<DOCNO> 223687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun20.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hans Blix Bush ve Blair cezalandırılmalı 
</HEADLINE>
<TEXT>

     BM silah denetçilerinin eski şefi Hans Blix, ABD Başkanı George Bush ve İngiltere Başbakanı Tony Blair'in Irak'taki hataları yüzünden ''siyaseten cezalandırılması gerektiğini'' söyledi. 
     Yunanistan'da yayımlanan Eleftherotipia gazetesine demeç veren Blix, ''Denetçilere rağmen Irak'ta kitle imha silahı olduğu 'bilgilerine' inanmaya itilen Bush ve Blair'de eleştirel bir düşünce eksikliği olduğu muhakkak. Bush ve Blair'in yargılanması gerektiğini düşünen vatandaşların varlığını duydum, ben onlara verilecek cezanın siyasi olması gerektiğini düşünüyorum'' dedi. 
     Irak'a müdahalenin, daha ziyade terör örgütleriyle Irak'ın arasında bir bağlantı olduğu varsayımıyla 11 Eylül 2001 saldırılarına cezai bir tepki olduğunu belirten Blix, teftişlerin gelecekte insanlığa yönelik tehditleri engellemek için güçlü tek yol olduğunun altını çizdi. 
     Aynı senaryonun İran ya da Kuzey Kore'de tekrarlanmasına karşı uyarıda bulunan Blix, ''Bir ülkeyi savaşla silahsızlandırmak ve işgalle demokrasi getirmek ucu ütopyaya çıkan zor bir çabadır'' yorumunda bulundu. 
     
</TEXT>
</DOC>
