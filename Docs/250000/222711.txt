<DOC>
<DOCNO> 222711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun18.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da hükümet ısrarlı Terörizm tehdidi yok 
</HEADLINE>
<TEXT>

     Belçika İçişleri Bakanı Patrick Dewael, ''mevcut istihbarata göre Belçika'ya yönelik hiçbir terörizm tehdidi olmadığını'' söyledi. 
     Başbakan Guy Verhofstadt'ın, ''Belçika açısından paniğe gerek olmadığı ve Belçika'ya yönelik özel bir tehdidin hissedilmediği'' yolunda dün yaptığı açıklamadan sonra basına konuşan İçişleri Bakanı Dewael, ''Terörizme karşı mücadele her şeyden önce enformasyon ve istihbarat meselesidir'' dedi. 
     Tüm önlemlerin alındığını, çeşitli uluslararası kurumların ve elçiliklerin korunduğunu anlatan Dewael, ancak diğer bazı Avrupa ülkelerinde olduğu gibi, kamuya açık yerleri, gar ve metroları, nükleer santralları koruyan olağanüstü güvenlik önlemlerine gerek görülmediğini ve ''korkacak bir şey olmadığını'' tekrarladı. 
     Belçika'da 60 kadar kişiden oluşan ve 1988 yılından beri özel durumlarda hükümeti bilgilendiren İçişleri Bakanlığı'na bağlı ''Kriz Merkezi''nin sözcüsü Benoit Ramacker de, basına yaptığı açıklamada, ''halkı gereksiz yere endişelendirmeye lüzum olmadığını'' ve ''Belçika'nın alarm durumuna geçmesini gerektirecek hiçbir istihbarat gelmediğini'' anlattı. 
     Basın ise Brüksel hükümetinin bu açıklamaları ve tavrı karşısında uyarıcı yorumlara yer veriyor ve ''aşırı dinci teröristlerin, inançsız kabul ettiklerine karşı saldırılarda hiç ayırım yapmadıklarını'' yazıyor. 
     Belçika, çok uzun yıllardır terörizmle ortak mücadele konusunda Avrupa ülkeleriyle gereken işbirliğini yapmamakla, terör örgütlerine tavizler vermekle, teröristlerin ''arka bahçesi'' olmakla itham ediliyor. Bu suçlamalar özellikle İspanya, Türkiye, Fransa, ABD ve İngiltere'den geliyor. 
     Basına konuşan bazı uzmanlar, ''Belçika'nın korkmasına neden olmadığını, çünkü teröristlere karşı liberal bir tavır izlediğini'' öne sürüyor. 
     
</TEXT>
</DOC>
