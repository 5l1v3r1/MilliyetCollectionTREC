<DOC>
<DOCNO> 237669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/guncel/gun03.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiraj sırları açığa çıkıyor 
</HEADLINE>
<TEXT>


Milliyet'in ev sahipliğini yapacağı Dünya Gazeteler Birliği Kongresi'nde tiraj konusundaki araştırmaların sonuçları açıklanacak. Toplantılarda Türkiye'deki gazete piyasası da tartışılacak 

EKONOMİ SERVİSİ 

Dünya Gazeteler Birliği'nin WAN World Association of Newspapers 2004 Genel Kurulu ve 57. Kongresi, 29 Mayıs - 2 Haziran tarihleri arasında Lütfi Kırdar Kongre ve Konferans Merkezi'nde gerçekleştirilecek. 
Milliyet'in ev sahipliğindeki Genel Kurul ve kongrenin ana gündem maddesini "gazetelerin geleceğini şekillendirme projesi" oluşturacak. Kongre, "11. Dünya Editörler Forumu" ve "Bilgi Hizmetleri Expo 2004" ile birlikte dünya basınını bir araya getiren buluşmalara sahne olacak. Dünya Gazeteler Birliği'nin çeşitli bölgelerde yaptığı tiraj kaybetme ve satış artırmaya yönelik araştırmanın sonuçları da katılımcılarla paylaşılacak. Türkiye'deki gazete piyasası da toplantılarda ele alınacak. Her yıl tirajını artıran ve Pasifik Gazete Yayıncıları Birliği'nce 4 yıl üst üste "Yılın Gazetesi" ödülünü kazanan Avustralya'nın Border Mail Gazetesi de incelenecek. Border Morning Mail Ltd. İcra Kurulu Başkanı Tony Whiting, başarının nedenlerini anlatacak. 
Toplantılara The Wall Street Journal yayıncısı Karen House, Washington Post Başkanı ve İcra Kurulu Başkanı Donald Graham, Daily Mail ve General Trust Başkanı Lord Rothermere, El Pais ve PRISA Group İcra Kurulu Başkanı Juan Luis Cebrian ve birçok isim katılacak. Milliyet Gazetesi İcra Kurulu Başkanı Hanzade Doğan ve Hürriyet Gazetesi İcra Kurulu Başkanı Vuslat Doğan Sabancı da kongreye hitap ederek deneyimlerini paylaşacak. 

WAN nedir 
Gazete sektörünün küresel organizasyonu olan Paris merkezli Dünya Gazeteler Birliği WAN World Association of Newspapers 1948'de kuruldu. Kuruluş 18 binden fazla gazeteyi temsil ediyor. Üyeleri arasında 72 ulusal gazete birliği, 101 ülkeden bireysel gazete yöneticileri, 13 haber ajansı ve dokuz yerel ve dünya çapında basın örgütü bulunuyor. 



</TEXT>
</DOC>
