<DOC>
<DOCNO> 243362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sontur10.html </URL>
<DATE> 2004/05/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
TOKİ'nin balkonsuz evleri ilgi görmedi... 
</HEADLINE>
<TEXT>

     Toplu Konut İdaresi Başkanlığı'nın TOKİ , Şanlıurfa'ya inşa ederek satışa sunduğu tamamı balkonsuz 648 konut için 32 başvuru yapıldı. 
     Türkiye Mimarlar ve Mühendisler Odası TMMO Şanlıurfa Şube Başkanı Abdülkadir Güllüoğlu, AA muhabirine yaptığı açıklamada, konutların projelerinin, Şanlıurfa'nın sosyal, kültürel ve iklim koşulları konusu göz önüne alınmadan yapıldığını savundu. 
     Güllüoğlu, ''Konutlar, kentimize uygun değil. Şanlıurfalılar doğal olarak, geniş ve balkonlu konutlarda kendini daha rahat hissediyor ancak, TOKİ konutları kentimizin iklim ve coğrafi koşullarına uygun değil'' diye konuştu. 
     Şehirden uzak oluşu, fiyatların konutların kalitesine oranla fazla oluşu nedeniyle TOKİ konutlarına ilginin yok denecek kadar az olduğunu belirten Güllüoğlu, konutların inşası için seçilen bölgenin de talep azlığında etken olduğunu söyledi. 
     -EMLAK BANKASI KONUTLARI- İnşaat Müteahhitleri Derneği Şanlıurfa Şube Başkanı Ramazan Başak da TOKİ'nin yaptırdığı konutların akıbetinin, geçmiş yıllarda Emlak Bankası tarafından yaptırılan ''Urfa Evleri''ne benzeyeceğini savundu. 
     Urfa Evleri'nin de projedeki yanlışlıklar nedeniyle satılamadığını ve bu nedenle Polis Lojmanı olarak tahsis edildiğini anlatan Başak, ''TOKİ konutlarının akıbeti Emlak Bankası'nın yaptırdığı konutlara benzeyecek'' dedi. 
     Konutların, Şanlıurfa'nın sosyal ve kültürel yapısına uygun olmadığını belirten Başak, iklim olarak da kentin karasal iklime sahip olduğunu ancak, yapılan evlerin soğuk iklim koşullarına göre planladığını ifade etti. 
     TOKİ'nin Akabe Mevkii'nde inşa ettiği 648 konutun satışı için 10-20 Mayıs tarihleri arasında müracaatların kabul edildiği, toplam 32 kişinin konut satın almak için başvuruda bulunduğu öğrenildi. 
     
</TEXT>
</DOC>
