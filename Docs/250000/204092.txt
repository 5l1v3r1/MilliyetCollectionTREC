<DOC>
<DOCNO> 204092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yasam/yas06.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çamına ırkçı baltası 
</HEADLINE>
<TEXT>

   Hollanda'da Türklerin 'uyum ve dayanışma' için diktiği Noel çamı, ırkçılar tarafından kesildi 
      ERGUN KULA Rotterdam 
   
   Barış mesajları vermesi gereken Noel, bir yabancı düşmanlığına vesile oldu. Hollanda'nın Rotterdam kentinde yaşayan Türkler, komşularıyla dayanışma ve uyum içinde olduklarını göstermek için 7 metrelik bir Noel ağacı dikti. 
   Ancak Charlois bölgesinde, Türk yaşlılara sosyal ve kültürel hizmet veren Mekan Kurumu'nun binası önüne dikilen Noel ağacı, bir gece ansızın kesildi. 
   
   Polis onaylamıştı 
   Mekan Proje Koordinatörü Selam Aksakal, olayı şöyle anlattı 
   "Biz, Hollandalı komşularımızla uyum içinde olduğumuzu kanıtlamak için belediyenin hediye ettiği çam ağacını diktik. Komşularımız 'güvenli değil, yeri uygun değil' gibi gerekçelerle tepki gösterdi. Bunun üzerine belediye ve polise başvurup ağacın yerinin uygun ve güvenlikli olduğunu onaylattık. Ancak, yaptığımız jest, bazılarınca hoş görülmedi. Bu, düpedüz yabancı düşmanlığı. Hem 'uyum sağlayın' diyorlar, hem de engellemek istiyorlar." 
   
   
</TEXT>
</DOC>
