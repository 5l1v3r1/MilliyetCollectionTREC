<DOC>
<DOCNO> 238607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo09.html </URL>
<DATE> 2004/05/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Şahin Olimpiyat Stadı'ndaki sorunları süratle çözümlüyoruz... 
</HEADLINE>
<TEXT>

     İstanbul Olimpiyat Oyunları Hazırlık ve Düzenleme Kurulu HDK toplantısı, Ataköy Olimpiyatevi'nde gerçekleştirildi. 
     Başbakan Yardımcısı ve Devlet Bakanı Mehmet Ali Şahin başkanlığında gerçekleştirilen toplantıya, kurulun üyeleri İstanbul Valisi Muammer Güler, İstanbul Büyükşehir Belediye Başkanı Kadir Topbaş'ın yanı sıra, 2005 yılında Şampiyonlar Ligi final maçının yapılacağı Atatürk Olimpiyat Stadı ile ilgili görüşmeler yapmak üzere Futbol Federasyonu Başkanı Haluk Ulusoy ile Galatasaray Kulübü Başkanı Özhan Canaydın da katıldı. 
     Bakan Şahin, toplantıdan sonra yaptığı açıklamada, Atatürk Olimpiyat Stadı ile ilgili sorunları süratle çözdüklerini, bugünkü toplantıda da Belediye Başkanı Topbaş'dan bu konuda olumlu sözler aldıklarını söyledi. Daha önce Büyükşehir Belediye eski Başkanı Ali Müfit Gürtuna ile yapılmış bir protokolün bulunduğunu kaydeden Mehmet Ali Şahin, sözlerini şöyle sürdürdü 
     ''Şimdi yapılacak işlerin kapsamı genişledi. Olimpiyat köyünün park alanı dışında yapılması gereken işler vardı. Köy içinde yapılacak işleri büyükşehir belediyesinin bize olan borçlarından düşürmemiz mümkündü, ama bunun dışında yapılacak harcamalar konusunda nasıl bir yol takip edeceğimiz konusunda aramızda bir ihtilaf vardı. Bunu büyükşehir belediye başkanımızla tekrar görüşerek bir protokol yapılmasına karar vermiştik. Bu ek protokol teknik elemanlar tarafından bir ay içinde yapıldı. Başkan Topbaş, gerek park içi, gerek park dışı yapılması gereken her şeyin yapılması için talimatını verdiğini söyledi. Park alanı dışındaki yerlere vereceği katkıları daha sonra görüşmek üzere erteledik. 
     Büyükşehir belediye başkanımız eksik olmasın, bize Bu sorunları gidermeyi İstanbul olarak düşünüyoruz dedi. Böylece büyükşehir belediyesi ile sorunsuz olarak adımlarımızı atmaya devam ediyoruz.'' Şahin, Şampiyonlar Ligi finaline doğru statta yapılması gereken bazı işleri de federasyon başkanı Ulusoy ile görüştüklerini kaydederek, bu konudaki UEFA'nın bazı beklentilerini konuştuklarını ve yapılması gereken bazı harcamaları aralarında hallettiklerini söyledi. 
     2012 Olimpiyatları için IOC'nin ayın 18'inde Lozan'da aday kentleri belirleyeceğini hatırlatan Mehmet Ali Şahin, hükümet adına Lozan'a kendisinin gideceğini ve burada yapılacak lobi faaliyetlerini de toplantıda değerlendirdiklerini anlattı. 
     
     STAT İÇİN 24 SAAT ÇALIŞILIYOR 
     Bakan Şahin, Galatasaray Kulübü Başkanı Canaydın'ın, toplantıda isteklerini bildirdiğini de belirterek, şöyle konuştu 
     ''Özellikle gişelerin ileriye götürülmesini istiyorlar. Sıkıntıların önemli bölümünü hallettik. Onların ihtiyacı kadar olan bir bölümü liglerin başlamasına kadar yetişecek. Belediye başkanı, müteahhitlerle görüştüğünü ve 24 saat çalışma talimatı verdiğini söyledi. Kısa sürede olacak dedi. Sayın Özhan Canaydın da memnun oldu.'' Türkiye Kupası final maçının skoarboardsız oynanması konusundaki bir soruyu yanıtlayan bakan Şahin, ''Galatasaray, buradaki maçlarında kiralıyordu. Trabzonspor ve Gençlerbirliği 9 bin doları veremeyiz demişler, öyle tercih etmişler, yapacak bir şey yok'' dedi. 
     
     VERGİ KONUSUNDA ÇALIŞMA VAR 
     Mehmet Ali Şahin, özellikle 2. ve 3. Lig kulüplerinin vergi indirimi konusunda taleplerinin bulunduğunu, Maliye Bakanlığı'nın da bu konuyla ilgili çalışma yaptığını ifade etti. 
     Şahin, vergilerini ödeyenlerin de ödemeyenlerin de bulunduğunu belirterek, şöyle devam etti 
     ''Ödeyemeyenlere koltuk çıkarsanız, ödeyenleri cezalandırırsınız. Ancak, bu konuda ikinci ve üçüncü lig kulüplerinin maliye bakanlığından talepleri oldu. Maliye bakanlığı öyle çalışma yapıyor. Bütçe dengeleri açısından gider arttırıcı, gelir azaltıcı bir takım kararlar alırsanız, o zaman da maliyenin dengelerini sarsmış olursunuz. Belki önümüzdeki yılın bütçe kanunu hazırlanırken, bu konuya çözüm bulunabilir. 
     Biz hükümet olarak gelir gelmez görevimizi yaptık. Vergi barışı getirdik. Tabii ki sık aralıklarla böyle bir imkan tanımak işi yalama haline getirir, maliye bakanlığı bir çalışma yapıyor. Ne gibi bir sonuç doğacak şu anda söyleyebilecek durumda değilim. '' 
     
     BELEDİYE BAŞKANI TOPBAŞ SÖZ VERDİ 
     İşleri nedeniyle toplantıdan erken ayrılan İstanbul Büyükşehir Belediye Başkanı Kadir Topbaş'ın, stadın yol problemi konusunda gerekenin yapılacağı sözünü verdiği öğrenildi. 
     Topbaş'ın, ''Yol için protokol imzalamamıza dahi gerek yok. Ben gereken emirleri verdim. Siz yeter ki nelerin yapılacağını belirleyin'' demesinin alkışlarla karşılandığı ifade edildi. 
     
     CANAYDIN ''GELECEK SEZON İKİ STAT KULLANMAYA KARARLIYIZ'' 
     Toplantıdan sonra bir açıklama yapan Galatasaray Kulübü Başkanı Canaydın, gelecek sezon bazı maçları Ali Sami Yen Stadı'nda bazı maçları da Atatürk Olimpiyat Stadı'nda oymamaya kararlı olduklarını, ancak Olimpiyat Stadı'nın eksiklerinin giderilmesini de şart koştuklarını söyledi. 
     Toplantıda bu konuları görüştüklerini belirten Özhan Canaydın, Ali Sami Yen Stadı'nın kullanımı ile ilgili teknik bir problem olup olmadığını da konuştuklarını ifade etti. 
     Başkan Canaydın, eksiklerin giderilmesi için yetkililerin söz verdiğini de kaydederek, ''Hep sözler veriliyor, inşallah bu kez tutulur'' dedi. 
     
</TEXT>
</DOC>
