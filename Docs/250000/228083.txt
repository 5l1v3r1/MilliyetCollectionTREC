<DOC>
<DOCNO> 228083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas19.html </URL>
<DATE> 2004/04/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çaya eklenen limon ve süt, faydalı... 
</HEADLINE>
<TEXT>

     Çaya eklenen limon ve sütün, özellikle yemek borusu ve mide kanserine neden olan ''tanen'' maddesini etkisiz hale getirdiği bildirildi. 
     Konya İl Sağlık Müdürü Fatih Kara, Kanser Haftası nedeniyle yaptığı yazılı açıklama, kanserin sık görülmesi ve ölümlere yol açması nedeniyle önemli bir halk sağlığı sorunu olduğunu belirtti. 
     Kanserin, sebebi bilinen ölümler arasında kalp ve damar hastalıklarından sonra ikinci sırada yer aldığını belirten Kara, öldürücü olması, bıraktığı sakatlıklar ve tedavideki yüksek maliyetler nedeniyle de ülke ekonomisi ve iş gücünde ağır kayıplara neden olduğunu ifade etti. 
     Kanser hastalığında, hücrelerin kontrolsüz şekilde çoğaldıklarını kaydeden Kara, bu çoğalma sırasında hücrelerin yapısının ve yaptığı işlerin farklılaştığını belirtti. 
     Kara, iyonize radyasyon, ultraviyole ışınları, hava kirliliği, kimyasal maddeler, beslenme, sigara, mikroplar ve genetik faktörler gibi nedenlerin kansere sebep olabileceğini belirterek, şunları kaydetti 
     ''Düşük yağ ve yüksek lifli besin maddeleri kanser riskini azaltır. Etlerin kömür ateşinde pişirilmesi ve kızartılmaları sırasında ortaya çıkan maddeler kansorejen özellik taşır. Yüksek oranda kalsiyum içeren süt ve süt ürünleri sağlıklı besin gruplarıdır. Çaya eklenen limon ve süt, özellikle yemek borusu ve mide kanserine neden olan tanen maddesini etkisiz hale getiriyor. Zeytinyağı ve balık da kansere karşı koruyucu yağ asitleri içerir.'' Kanserin, kendini belli eden birtakım belirtileri olduğunu kaydeden Kara, erken tanının tedavide olumlu sonuç verdiğini sözlerine ekledi. 
     
</TEXT>
</DOC>
