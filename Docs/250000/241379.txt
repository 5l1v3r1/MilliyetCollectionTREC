<DOC>
<DOCNO> 241379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko14.html </URL>
<DATE> 2004/05/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Dört aylık faiz dışı fazla, 8.1 katrilyon lira... 
</HEADLINE>
<TEXT>

     Konsolide bütçede yılın ilk dört ayında Maliye tanımına göre 9 katrilyon 832 trilyon lira olarak açıklanan faiz dışı fazla, IMF tanımına göre ise 8 katrilyon 120 trilyon lira düzeyinde gerçekleşti. 
     Hazine Müsteşarlığı'nın verilerine göre, konsolide bütçenin gelirleri ocak-nisan Maliye tanımına göre 31 katrilyon 940 trilyon lira olurken, IMF ile yürütülen program kapsamındaki tanımına göre ise 30 katrilyon 104 trilyon lira düzeyinde oluştu. 
     Konsolide bütçenin faiz dışındaki harcamaları ise Maliye tanımına göre 22 katrilyon 107 trilyon, IMF tanımına göre 21 katrilyon 984 trilyon lira düzeyinde gerçekleşti. Maliye tanımına göre 9 katrilyon 832 trilyon lira olan konsolide bütçe faiz dışı fazlası, IMF tanımına göre 8 katrilyon 120 trilyon lira oldu. IMF tanımlı faiz dışı fazla bu yıl aylar itibariyle ocakta 736 trilyon, şubatta 2 katrilyon 294 trilyon, martta 3 katrilyon 287 trilyon, nisanda ise 1 katrilyon 802 trilyon lira düzeyinde gerçekleşti. 
     
     TANIM FARKI 
     Konsolide bütçe faiz dışı fazlasının hesabında tanım farkı IMF programına göre yapılan hesaplamaya özelleştirme, faiz gelirleri, Merkez Bankası kar transferi ve kamu bankalarının temettü gelirleri ile risk hesabı ve sosyal güvenlik transferlerinin dahil edilmemesinden kaynaklanıyor. 
     Yılın ilk dört ayında özelleştirme geliri ve Merkez Bankası'ndan kar transferi gerçekleşmezken, kamu bankalarının 1 katrilyon 115 trilyonluk temettü geliri ile bu dönemde elde edilen 720 trilyonluk faiz geliri, IMF tanımında 30 katrilyon 104 trilyon lira olan konsolide bütçe gelirlerini, Maliye'nin hesabında 31 katrilyon 940 trilyona çıkardı. 
     Aynı şekilde risk hesabına yapılan 132 trilyon ve sosyal güvenlik kuruluşlarına nakit-tahakkuk farkı olarak yapılan 9 trilyon liralık aktarmalar nedeniyle IMF tanımında 21 katrilyon 984 trilyon lira olan faiz dışı bütçe harcaması, Maliye'nin hesabında 22 katrilyon 107 trilyon lira çıktı. 
     
</TEXT>
</DOC>
