<DOC>
<DOCNO> 204081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/spor/spo03.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ses duvarı var 
</HEADLINE>
<TEXT>

   Galatasaray Başkanı Özhan Canaydın, Fatih Terim'den Faruk Süren ve Mehmet Cansun'un eleştirilerine yanıt vermemesini istedi. Canaydın, "Gerekirse ben cevaplarım" diye konuştu 
   ERHAN TELLİ 

   
   Durum değerlendirmesi 
   GALATASARAY Başkanı Özhan Canaydın, Fatih Terim'e "Sus" emri verdi. Florya'da gerçekleşen zirvede Terim ve Ali Dürüst ile biraraya gelen Canaydın, eski başkanlar Faruk Süren ve Mehmet Cansun'un eleştirilerini değerlendirdi. Galatasaray Başkanı, Süren ve Cansun'a kamuoyu önünde yanıt vermek isteyen Teknik Direktör Fatih Terim'e "Hayır" dedi. 
   
   Beklemeye çekildiler 
   CANAYDIN'IN, "Galatasaraylılık yanıt vermemeyi gerektirir. Yanlışın üstüne yanlışla gidemeyiz" dediği öğrenildi. Elazığspor maçından sonra Terim'in sert açıklamaları üzerine Divan Kurulu'nun da devreye girdiği iddia edildi. Sarı - Kırmızılılar, bu gelişme üzerine bir süre daha bekleme kararı aldı. Tenkitlerin sürmesi durumunda gereken cevabı Canaydın'ın vereceği açıklandı. 
   
   Operasyon için onay 
   TAKIM içinde yapılması planlanan operasyon için de Fatih Terim serbest bırakıldı. Abdullah'ın sözleşmesi fesh edilirken, Lukunku ile de iplerin kısa bir süre içinde kopacağı bildirildi. Baliç, Hakan Ünsal ve Arif'in durumu ise netleşmedi. Bu oyuncular için teklif gelmesi durumunda değerlendirileceği açıklandı. Bu arada Vestel Manisa'nın Arif'i istediği öğrenildi. 
   
   Transfer bilmecesi 
   SARI- Kırmızılı yönetim, ara transfer döneminde takıma takviye yapılması konusunda da kararsız kaldı. Fatih Terim'in istediği oyuncuların bonservis bedellerinin yüksek olması nedeniyle geri adım atıldığı bildirildi. Devre arasında yapılan transferlerin takıma yarardan çok zarar getirdiğini düşünen yöneticiler, şimdiden yeni sezon için kolları sıvadı. 
   
   'Bekleyin göreceksiniz'    GALATASARAY 2. Başkanı Ali Dürüst, sezonun ikinci yarısı başlamadan önce takım içinde bir takım tedbirler alacaklarını söyledi. Dürüst, gönderilmesi düşünülen futbolcuları ima ederek, "Kime, ne zaman, nasıl ve ne olacağı henüz belli değil. Zamanı gelince herkes, her şeyi öğrenecektir" dedi. Dürüst, "Önümüzdeki günlerde bazı değişiklikler olacak. Şu anda hiç birşey belli değil. Birkaç gün içinde bazı olaylar netleşecek" ifadesini kullandı. 
   
   'Disiplin'siz Galatasaray    EROL DEMİRKOL 

   PROFESYONEL Futbol Disiplin Kurulu, Elazığspor maçında yaşanan olaylar nedeniyle Galatasaray'dan altı ismin savunmasını istedi. Federasyon temsilcisi Sefa Taşkent tarafından, Ali Aydın'a küfür ettiği gerekçesiyle rapor edilen Fatih Terim ve basın sorumlusu Turgay Vardar'ın yanısıra, Ayhan, Volkan, Murat Erdoğan ve masör Erkan Kazancı da PFDK'ya sevk edildi. Kulüp avukatlarının kapsamlı bir savunma hazırlayacağı ve önümüzdeki günlerde Futbol Federasyonu'na ileteceği öğrenildi. Vardar'ın ise kişisel savunmasını bugün göndereceği kaydedildi. 
   
      De Boer'in çöküşü    HOLLANDA'NIN en çok satan futbol dergisi Voetbal International, 2003'ün en önemli olayları arasında Frank ve Ronald de Boer kardeşlerin çöküşünü 10. sırada verdi. Şampiyonlar Ligi ve Süper Lig'de önemli maçlarda yaptığı hatalarla istenmeyen adam haline gelen Galatasaraylı futbolcunun düşüşü, okuyucuların oylarıyla belirlendi. Ronald da sakatlığı nedeniyle Glasgow Rangers'da gözden düştü. 
   
   Okan için takas formülü    GALATASARAY, bir yandan kadrosunu azaltıp, diğer yandan eksiklerini tamamlamak istiyor. Bu nedenle öncelikle takas formülünü düşünen Sarı - Kırmızılılar, Bursaspor'a golcü Okan'a karşılık Arif ve Hakan Ünsal'ı önerecek. Yeşil - Beyazlılar'ın ise Arif ile birlikte Ömer ve Murat Erdoğan'ı istediği öğrenildi. 
   
   Cim - Bom için buluştular    BAŞKAN Özhan Canaydın ve Ali Dürüst dün gece TBMM'deki Galatasaraylı milletvekilleriyle biraraya geldi. Ankara Galatasaraylılar Birliği Lokali'nde düzenlenen ve 60 milletvekilinin katıldığı gecede konuşan Özaydın, "Ligde durumumuz iyi değil, toparlanmaya çalışıyoruz. Eski başkanların eleştirilerinin değerlendireleceği yer kendi kurullarımızdır. Şu anda işimi iyi yaptığımı düşünüyorum. Hocamızdan memnunuz. Ali Dürüst başkan adayı olmak isterse ona yardımcı olurum" dedi. 
   
   
</TEXT>
</DOC>
