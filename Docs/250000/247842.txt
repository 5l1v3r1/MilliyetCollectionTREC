<DOC>
<DOCNO> 247842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonspo27.html </URL>
<DATE> 2004/06/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Trabzonspor'da kamp kadrosu belli oldu... 
</HEADLINE>
<TEXT>

     Yeni sezon öncesi hazırlık çalışmalarına yarın Bolu'nun Gerede İlçesi'nde yapacağı çalışmayla başlayacak olan Trabzonspor'da, kampa götürülmeyecek isimler belli oldu. 
     Kulüp futbol şubesi sorumlusu Süleyman Atal, A.A muhabirine, Somers, Ali Şen, Mehmet Kahraman ve Emre Toraman'ın yanısıra genç oyuncular Yavuz, Cemre, Muhammed ve Sezgin'in kamp kadrosuna alınmayacağını söyledi. 
     Atal, gönderilecekler listesinde yer almayan Ali Şen'in kiralık verilmesi kararını aldıklarını ve Malatyaspor, Kayseri Erciyesspor ile Diyarbakırspor'un talip olduğu futbolcuyu istediği kulübe vereceklerini kaydetti. 
     
     D'HAENE ÇAĞRILDI 
     Dış transferde yalnızca Celaleddin ile anlaşan Trabzonspor'da, gözden çıkarılan Belçikalı savunma oyuncusu Karel D'Haene de geri çağrıldı. 
     D'Haene'nin kamp kadrosunda yer alacağını kaydeden Atal, diğer Belçikalı Somers'i ise satmak istediklerini söyledi. 
     Atal, Hollanda'nın FC Utrecht takımının Somers'e talip olduğunu belirterek, ''Uygun bir teklifleri var. Büyük olasılıkla Somers'ı bu kulübe vereceğiz'' diye konuştu. 
     
     İZİNLİ OYUNCULAR 
     Teknik direktör Ziya Doğan, Gerede kampı öncesi bazı oyunculara izin verdi. 
     Atal, bordo-mavili takımda Erdinç, Volkan, Augustine ve Petkoviç'in 18 Haziran'da, Hüseyin'in 20 Haziran'da, Tolga ve Mehmet Yılmaz'ın ise 23 Haziran'da kampa katılacağı kaydetti. 
     Belçikali oyuncu Thijs'in transferini kulüp genel sekreteri Yusuf Ziya Yılmaz'ın yürüttüğünü ifade eden Atal, bu futbolcunun transferinin bitmek üzere olduğunu sözlerine ekledi. 
     
</TEXT>
</DOC>
