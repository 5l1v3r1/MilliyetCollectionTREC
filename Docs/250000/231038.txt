<DOC>
<DOCNO> 231038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo26.html </URL>
<DATE> 2004/04/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İÜ'den UEFA Asbaşkanı Erzik'e ''Fahri Doktora'' 
</HEADLINE>
<TEXT>

     İstanbul Üniversitesi İÜ tarafından UEFA Asbaşkanı Şenez Erzik'e, ''fahri doktora unvanı'' verildi. 
     Üniversitede düzenlenen törende konuşan İÜ Rektörü Prof. Dr. Kemal Alemdaroğlu, İÜ'nün bugün kadrosuna önemli bir büyüğü daha katmanın mutluluğu içinde olduğunu söyledi. 
     İstanbul Üniversitesi'nin çalışmalarıyla giderek uluslararası bilim ortamında aranılan ve her türlü başarılarıyla beğenilen bir konuma geldiğini anlatan Alemdaroğlu, üniversitenin başarılarının son zamanlarda bazı kişileri rahatsız ettiğini savundu. 
     Prof. Dr. Alemdaroğlu, ''Bu başarıdan rahatsız olan kişiler hepimizin bildiği gibi sürekli, özellikle benim şahsımda üniversitemizi yıpratmaya çalışmaktadır. Ama İÜ çok değişik zamanlardaki yıpratılma kampanyalarına her zaman öğretim üyeleri, öğretim elemanları, idari görevliler ve öğrencilerinden aldığı Atatürkçü düşünce sistemi içindeki güçle karşı koymuştur. Karşı koymayı da sürdürecektir'' diye konuştu. 
     Şenez Erzek'in, 30 yıldan bu yana Türkiye'yi yurtdışında başarıyla temsil eden bir büyükleri olduğunu vurgulayan Prof. Dr. Alemdaroğlu, ''Ulusal ve uluslararası düzeyde ülkesini başarıyla temsil eden bir büyüğünü onurlandırmak, İÜ için bir onurdur'' dedi. 
     
     ERZİK ''BUGÜNE KADAR ALDIĞIM EN BÜYÜK ÖDÜL'' 

     Şenez Erzik de bugüne kadar pek çok ödül aldığını belirterek, ''Bugün benim için doruk. Bu, bugüne kadar aldığım en büyük ödül'' diye konuştu. 
     Fahri doktora unvanını sadece kendisi değil, kendisiyle birlikte büyük özveriyle çalışan dostları adına aldığını da ifade eden Erzik, futbol konusunda yaptığı çalışmalar hakkında bilgi verdi. Anılarını yazmayı düşündüğünü de anlatan Erzik, görev yaptığı kurum ve arkadaşlarının saygınlığını artırmanın hep birinci planda olduğunu sözlerine ekledi. 
     Törende Prof. Dr. Alemdaroğlu, UEFA Asbaşkanı Şenez Erzik'e fahri doktora unvanı belgesini vererek, cüppesini giydirdi. 
     Törene aralarında Gençlik ve Spor Genel Müdürü Mehmet Atalay, İstanbul Gençlik ve Spor İl Müdürü Tamer Taşpınar, eski Milli Takımlar Teknik Direktörü Şenol Güneş, Türkiye Gazeteciler Cemiyeti Başkanı Orhan Erinç ile Basın Konseyi Başkanı Oktay Ekşi'nin bulunduğu çok sayıda kişi katıldı. 
     
</TEXT>
</DOC>
