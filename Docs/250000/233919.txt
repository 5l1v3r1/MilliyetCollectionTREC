<DOC>
<DOCNO> 233919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur03.html </URL>
<DATE> 2004/04/22/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yenibosna'da askeri servis aracına bombalı saldırı 
</HEADLINE>
<TEXT>

     Bahçelievler Yenibosna'da, askeri personeli taşıyan servis aracına bombalı saldırı düzenlendi. Olayda ölen ya da yaralanan olmazken, Terörle Mücadele Şube Müdürlüğü ekipleri çok yönlü araştırmalara başladı. 
     Yarımburgaz 66. Zırhlı Tugay personelini taşıyan servis aracı, saat 07 45'te, TEM Otoyolu Altınyıldız Köprüsü'nden geçtiği sırada büyük bir patlama meydana geldi. 
     Nuri Girgiç'in kullandığı 34 JNM 72 plakalı özel bir şirkete ait servis otobüsünün hemen önünde meydana gelen patlamadan, araç içinde bulunan 45 askeri personel şans eseri yara almadan kurtuldu. 
     Olay yerinde yaklaşık 20 cm. derinliğinde bir çukur oluşurken, yoldan geçmekte olan Gökhan Tekin'in kullandığı 34 VV 2260 plakalı otomobil ve Akın Ulus'un kullandığı 34 ZF 6349 plakalı kamyonette hasar meydan geldi. 
     Ekipler, bombanın türünün belirlenmesi için incelemelerini sürdürüyor. 
     
     SORUŞTURMA BAŞLADI 

     İstanbul DGM Cumhuriyet Başsavcılığı, Bahçelievler'de yol kenarına bırakılan ve askeri personel taşıyan servis aracı geçtiği sırada patlayan bomba olayına ilişkin soruşturma başlattı. 
     Başsavcılık yetkilileri, ''terörist eylem olarak görünen olaya el konulduğunu ve soruşturma başlatıldığını'' bildirdiler. 
     
     BOMBA, PARÇA TESİRLİ 

     Bahçelievler'de yol kenarına bırakılan ve askeri personel taşıyan servis aracı geçtiği sırada patlayan bombanın, el yapımı, parça tesirli ve ani ateşlemeli olduğu belirlendi. 
     Halkalı'ya askeri personel götüren özel bir şirkete ait servis otobüsünün, bu sabah Basın Ekspres Yolu Atınyıldız Köprüsü altından geçtiği sıralarda patlama meydana gelmesinin ardından, bomba uzmanı polis ekipleri ilk incelemeyi tamamladı. 
     Yapılan incelemede bombanın, el yapımı, parça tesirli ve ani ateşlemeli olduğu saptandı. 
     Polis yetkilileri, olayın yasadışı sol bir örgüt tarafından düzenlenmiş olabileceğini bildirdiler. 
     Patlamada, içinde 45 personelin bulunduğu belirtilen servis aracında yaralanan olmamış, yoldan geçen başka 2 araç hasar görmüştü. 
     

     
</TEXT>
</DOC>
