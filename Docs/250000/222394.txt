<DOC>
<DOCNO> 222394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun17.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur'da sakız yasağı kısmen kalkıyor 
</HEADLINE>
<TEXT>

     Singapur'da 12 yıldır uygulanan sakız çiğneme yasağı, sağlık gerekçeleriyle kısmen kaldırılıyor. 
     Ülkede, sigarayı bırakmak isteyenler için Perşembe günü satılmaya başlanacak nikotin sakızı nedeniyle yasak yumuşatılacak. 
     Singapur hükümeti, geçen yıl ABD ile yapılan serbest ticaret anlaşması çerçevesinde, sağlık yetkililerinin ''iyileştirici'' etkisi olduğunu düşündüğü sakız türlerinin satışına olanak sağlamak için 12 yıldır uyguladığı yasağı yumuşatmaya karar vermişti. 
     Nicorette adlı nikotin sakızını üreten Pfizer firması, sakızın satışının resmen başlaması için Singapur'a üst düzey yetkililer göndereceğini açıkladı. 
     Singapur, kullanılmış sakızın kaldırımlar, binalar, otobüsler ve metro trenlerini kirlettiği gerekçesiyle, sakızın her türlü üretim, ithal ve satışını 1992'de yasaklamıştı. 
     
</TEXT>
</DOC>
