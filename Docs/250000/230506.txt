<DOC>
<DOCNO> 230506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/siyaset/siy04.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Erteleme kabul edilemez 
</HEADLINE>
<TEXT>

   KKTC Başbakanı, 'Referandum ertelenirse, Kıbrıs Türkü'nün çıkarı zarar görür' dedi 
      
   KKTC Başbakanı Mehmet Ali Talat, Rum komünist AKEL partisinin 24 Nisan'daki referandumun birkaç ay ertelenmesi çağrısını kabul etmelerinin mümkün olmadığını söyledi. Talat, "BM Genel Sekreteri'nin planı çok uzun bir süredir gündemde olmasının yanında bütün yönleriyle tartışılmış ve iki halk tarafından iyice algılanmıştır. Eksiklikleri, aksaklıkları ve güçlü yanları açığa çıkmıştır" dedi. Referandumun ertelenmesinin bu nedenle herhangi bir yarar sağlamayacağını söyleyen Talat, "Böyle bir erteleme 1 Mayıs'ta tüm Kıbrıs adına Rum tarafının AB üyesi olmasını sağlar. Bunu Kıbrıslı Türklerin çıkarları açısından son derece sakıncalı buluyorum" dedi. Talat, "AKEL'in referandumu erteletme girişiminin Kıbrıs Türklerinin çıkarları açısından bir art niyet taşıyıp taşımadığı" yönündeki soru üzerine de bunu değerlendirebilmek için AKEL yetkileriyle görüşmesi gerektiğini, kısa zamanda böyle bir görüşmeyi sağlayıp niyetlerini anlamayı umduğunu belirtti. 
   
   'Dünyayla bağımızı kuracağız' 
   Talat, referandumla ilgili olarak da şöyle konuştu "KKTC halkının 'evet' demesi, Güney Kıbrıs'ta 'hayır' çıksa dahi, çözüm olmasa dahi, Kıbrıs AB'ye Rum tarafının temsil ettiği şekilde girse bile yine de Kıbrıs Türkü'nü dünyayla bağlayacak. Diğer taraftan çıkacak karar ne olursa olsun, Kıbrıs Türkü dünyayla bağını kuracaktır. Bizden çıkacak 'evet' bizi dünyaya bağlayacak ama bize iki 'evet' lazımdır. Güney'den de 'evet' lazım. İki 'evet' çıkarsa o zaman Kıbrıs bütünleşecek ve dünyaya bağlanacak." 
   
   
   
</TEXT>
</DOC>
