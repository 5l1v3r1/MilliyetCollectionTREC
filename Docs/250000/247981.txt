<DOC>
<DOCNO> 247981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/spo03.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gallardo'nun bileti hazır 
</HEADLINE>
<TEXT>


Galatasaray Yönetimi, transferinde son aşamaya gelinen yıldız oyuncuyu İstanbul'a getirmek için Arjantin'e uçak rezervasyonu bile yaptırdılar 

ERHAN TELLİ 


Haber bekliyorlar 
GALATASARAY, Arjantin seferine çıkmaya hazırlanıyor. Gallardo'nun transferi için bir süredir Monaco'da üs kuran Sarı - Kırmızılılar, yıldız oyuncunun menajeri ile yaptıkları pazarlıkların son aşamasına geldi. Taraflar anlaşmaya varır varmaz, yönetici Fatih Gökşen ile Sportif Direktör Mustafa Turgun'un, Arjantin'e giderek Gallordo'ya imza attıracakları kaydedildi. 

Önce İspanya 
MONACO'DA bulunan Başkan Özhan Canaydın'ın transferi bizzat yürüttüğü ve Gallardo'nun istediği 2 milyon Euro'luk ücret için onay verdiği kaydedildi. Yaşanan olumlu gelişmeler üzerine Sarı - Kırmızılılar, Arjantin seferi için uçak biletlerini bile ayarladı. Yöneticiler Conceicao için önce İspanya'ya gidecekler, ardından rotayı Güney Amerika'ya çevirecekler. 

Stepne de hazır 
MİLAN'DAN alınmasına kesin gözle bakılan Roque Junior ile Conceicao'yu da İstanbul'a getirerek büyük bir şova hazırlanan Galatasaray'ın, Gallardo'nun alternatifi olarak da Brezilyalı yıldız Djalminha'yı beklettikleri kaydedildi. Bu arada transfer listesinde bulunan Van Buyten, Almanya'nın Hamburg takımıyla anlaştı. 

Hagi ikna edecek 
ARJANTİNLİ yıldız oyuncu Gallordo'yu transfer edebilmek için Teknik Direktör Gheorghe Hagi'nin devreye girdiği öğrenildi. Ülkesinde efsanevi yıldız Diego Maradona'nın veliahtı olarak görülen Gallardo ile temasa geçecek olan Rumen teknik adamın, bu oyuncuyu Galatasaray'a gelmesi için ikna etmeye çalışacağı, maddi konulara ise karışmayacağı kaydedildi. 

Yeniden işbaşı 
BAŞKAN yardımcısı Ergun Gürsoy, transfer çalışmalarına iki günlük tatilin ardından yeniden başladıklarını söyledi. Gürsoy, "Real Madrid'li Flavio Conceicao için yarın bugün kulübüyle masaya oturacağız. Söz konusu futbolcuyla geçtiğimiz hafta yapılan görüşmeler olumlu sonuçlandı, şimdi kulübüyle anlaşmaya çalışacağız" ifadelerini kullandı. 

Süper teklif 
SARI - Kırmızılı kulübün gözden çıkardığı Batista'ya talip olan Ukrayna'nın Shakhtar Donetsk takımı, yönetimden bonservisini 750 bin dolar karşılığı alacak olan Brezilyalı oyuncuya, üç yıllığına 2 milyon 250 bin dolar teklif etti. Batista'nın 2 milyon 550 bin dolar istediği, görüşmelerin bir, iki gün içinde noktalanacağı belirtildi. 

Sağlığı bozuldu 

CÜNEYT KARAKAYA 

GALATASARAY'DA uzun süredir devam eden "sağlık ekibi krizi" dün öğlen saatlerinde doktor Serhan Kurtulmuş'un istifasını vermesiyle su yüzüne çıktı. Başkan Özhan Canaydın ile konuşarak geçtiğimiz sezon olduğu gibi sağlık ekibiyle görevine devam etme sözü alan Mehmet Kurdoğlu'na futbolcuların sıcak bakmadıkları ileri sürüldü. 
HAGİ'NİN beş yıl futbol oynadığı dönemde büyük dostluk kurduğu Serhan Kurtulmuş'a sezon sonunda kalacağı yönünde garanti verdiği öğrenildi. Rumen hocanın buna rağmen Kurtulmuş'un bu sürpriz çıkışı üzerine şoka girdiği, Başkan Özhan Canaydın ile İstanbul'a dönüşünde konuyu tekrar görüşecekleri bildirildi. 

Sorunlar bitiyor 
İSTANBUL Gençlik ve Spor İl Müdürü Tamer Taşpınar, Galatasaray'ın lig maçlarından bazılarını oynayacağı Atatürk Olimpiyat Stadı'nın sorunlarının çok kısa zamanda giderileceğini açıkladı. Taşpınar, "Yol, park, çim, skorboard ve rüzgar panelleri sorunları, yeni futbol sezonunun ilk ayı içinde bitecek. Bundan sonraki çalışmalar Şampiyonlar Ligi finali için yapılacak" dedi. 



</TEXT>
</DOC>
