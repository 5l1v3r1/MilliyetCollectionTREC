<DOC>
<DOCNO> 242414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo14.html </URL>
<DATE> 2004/05/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sinan Engin Zamanı gelince ben de konuşacağım... 
</HEADLINE>
<TEXT>

     Beşiktaş Futbol Takımı'nın eski menajeri Sinan Engin, ''Beni Beşiktaş takımından bazıları uzaklaştırmaya çalıştı, zamanı gelince ben de konuşacağım'' dedi. 
     Sinan Engin, Star TV'de yayınlanan Telegol programında canlı yayına katılarak, BJK antetli belgelerle vize alınıp, sahte pasaportla yurtdışına kaçtığı iddia edilen Alaattin Çakıcı'yla telefon konuşmalarının medyada yer almasının ardından gelişen olaylarla ilgili açıklamalar yaptı. 
     Bu olayın psikolojisini son derece bozduğunu anlatan Engin, özetle şöyle konuştu 
     ''Psikolojim bozuldu. İntihar mı ettirecekler beni. Ben hayatım boyunca kanunsuz iş yapmadım. Yarın aklandığım zaman bu insanlar nasıl cevap verecek. Ben şimdiye dek kime zarar vermişim . Yüz kızartıcı suç mu işlemişim . Bana yazık günah değil mi . Bir Sinan çıkardılar, bir haftadır gazetelerde hep ben yazılıyorum. Bu ülkenin daha büyük sorunu yok mu . Ne kadar çok sevmeyenim varmış. Beni görünce methiyeler düzüp, boynuma sarılanlar, şimdi sırtlarını döndü. Beşiktaş Kulübü açıklama yapıyor, 'Sinan Engin ile ilişkimiz kesilmiştir' diye. Ne gerek var ki. Devletimiz, polisimiz çok güçlü. Aslan gibi emniyet müdürümüz var. Herşeyi çözerler.'' Sinan Engin, kendisini camia içinden bazılarının göndermeye çalıştığını savunarak, şunları kaydetti 
     ''Beni Beşiktaş takımından bazıları uzaklaştırmaya çalıştı. Şimdi detaya girmem, Beşiktaş'a zarar vermek istemiyorum. Ama bilsinler ki yönetim kurulu odasında neler konuşulduğunun hepsinin haberini alıyorum. Bazıları bir takım açıklamalarına, yayınlarına son vermezse benim de bir takım sözlerim olacak. Beşiktaş Kulübü çıkıp aslan gibi açıklama yapsaydı, 'Sinan Engin'in sadece dostluk ilişkisi vardır' deseydi... Ama bunları yapmak için cesaretli, yürekli olmak lazım. 
     Bu ülkeden gitmemi mi istiyorlar . Onu da yaparım. Ama yazık günah. Beşiktaş takımından gittim. Onu bilsinler. Seçimde başkan olacak arkadaşlarıma sesleniyorum. Beşiktaş'ı en iyi biçimde temsil etsinler. Çünkü Beşiktaş takımını bu demeçleriyle şu an güçsüz bıraktılar. Beşiktaş başkanlığı yürek işidir, delikanlı işidir.'' 

     
</TEXT>
</DOC>
