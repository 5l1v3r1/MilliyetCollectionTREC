<DOC>
<DOCNO> 240015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy12.html </URL>
<DATE> 2004/05/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alemdaroğlu YÖK yasası Türkiye'yi Ortaçağ karanlığına götürür 
</HEADLINE>
<TEXT>

     İstanbul Üniversitesi İÜ Rektörü Prof. Dr. Kemal Alemdaroğlu, TBMM'de kabul edilen YÖK Yasası'nın Türkiye'yi Ortaçağ karanlığına götüreceğini öne sürdü. 
     14 Mayıs Eczacılık Günü, İstanbul Eczacı Odası ile İÜ ve Marmara Üniversitesi eczacılık fakültelerinin düzenlediği ortak etkinlikle kutlandı. 
     İÜ Eczacılık Fakültesi'ndeki törende konuşan İÜ Rektörü Prof. Dr. Kemal Alemdaroğlu, YÖK Yasası'nı eleştirdi. 
     Tarih boyunca yöneticilerin üniversiteleri susturmak için her çareye başvurduklarını dile getiren Prof. Dr. Alemdaroğlu, bu girişimlerin hiçbirinin başarılı olamadığını ve üniversitelerin susturulamadığını kaydetti. 
     ''AK Parti iktidarının birçok önemli sorunu görmezden gelerek 'acil eylem planı' içinde YÖK Yasası'nı çıkardığını'' dile getiren Prof. Dr. Alemdaroğlu, ''Biz hiçbir şekilde inançlarımızdan yılmayacağız, sizlerle birlikte korkmadan özgür, özerk üniversitenin savunucusu olacağız'' dedi. 
     YÖK Yasası'nın Cumhurbaşkanı'na sunulduğunu hatırlatan Prof. Dr. Alemdaroğlu, ''Bu YÖK Yasası Türkiye'yi sadece ve sadece Ortaçağ karanlığına götürecek bir yasadır. Sayın Cumhurbaşkanımızın incelemesinin sonucunu beklemekteyiz'' diye konuştu. 
     Yasanın, ''üniversitelerin gelişmesini değil, kapıkulu zihniyetiyle yönetilmesini amaçladığını'' ileri süren Prof. Dr. Alemdaroğlu, bu çağda imam hatip mezunlarının tüm fakültelere giremeyeceğini kaydetti. Prof. Dr. Alemdaroğlu, ''Din dogmalarla uğraşır ve kuşku taşımaz. Bilim ise kuşku duyulmadan yapılamaz'' dedi. 
     Yasanın Türkiye'ye hiçbir fayda getirmeyeceğini vurgulayan Prof. Dr. Alemdaroğlu, yasanın yürürlüğe girmesiyle üniversitelerin siyasi erkin güdümüne gireceğini belirterek, böyle bir yapıyı asla kabul etmeyeceklerini vurguladı. 
     Prof. Dr. Alemdaroğlu, 17 Mayıs Pazartesi günü saat 10.30'da İÜ Fen Fakültesi'nde toplanarak yasayı protesto edeceklerini kaydetti. 
     
     ÖĞRENCİLERE ÇAĞRI 
     İÜ Eczacılık Fakültesi Dekanı Prof. Dr. Aysel Gürsoy da eczacılık fakültelerindeki eğitim süresinin Avrupa ülkelerindeki gibi 5 yıla çıkartılması gerektiğini söyledi. 
     AK Parti'nin eğitim politikasını eleştiren Prof. Dr. Gürsoy, ''Geleceğe ait umudumuz değil, kuşku ve kaygılarımız var'' dedi. 
     Salondaki öğrencilere de seslenen Prof. Dr. Gürsoy, onların da YÖK Yasası'na tepki göstermelerini isteyerek, ''Genç arkadaşlarım gelecek sizin. Bu bir eğitim sorunu ve sizlerin de mücadele etmesi gerekiyor. Ama görüyorum ki mücadeleyi biz orta yaşlı öğretim üyelerine bırakmışsınız'' dedi. 
     İstanbul Eczacı Odası Başkanı Zafer Kaplan da oda olarak çalışmalarını ilaca sahip çıkmaya ve meslek etiğine yoğunlaştırdıklarını anlattı. 
     İlacın son derece önemli, uzmanlık, bilgi ve teknoloji isteyen bir ürün olduğunu, bu nedenle de aldatılabilmenin kolay olduğunu vurgulayan Kaplan, eczacılık fakültelerindeki eğitimin önemine işaret etti. 
     Tüm Ecza Kooperatifleri Birliği Başkanı Sait Yücel de iktidarın meslek örgütleri ve sivil toplum kuruluşlarıyla ilişkilerini eleştirdi. 
     İktidarın, yasa tasarıları hazırlanırken sivil toplum kuruluşlarından görüş istediğini, ancak bu görüşlerin hiçbirini dikkate almadığını kaydeden Yücel, bu nedenle çıkmasını bekledikleri Temel Eczacılık Yasası ile ilgili kaygıları bulunduğunu sözlerine ekledi. 
     
</TEXT>
</DOC>
