<DOC>
<DOCNO> 200088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur32.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş merkezi açılışında, ortalık kan gölüne döndü... 
</HEADLINE>
<TEXT>

     Tokat'ta bir iş merkezinin açılış töreninde büyükbaş hayvan kurban edilmek istenince, istenmeyen görüntüler ortaya çıktı. 
     Tokat Belediyesi'nce yaptırılan Çekenli İş Merkezi Meyve ve Sebze Pazarı açılış töreninde, Yeşil Tokat Pazarcıları Yaşatma Derneği tarafından büyükbaş hayvan kurban edildi. 
     Kesimin ardından Tokat Vali Yardımcısı Metin Selçuk ve AK Parti İl Başkanı Mustafa Boyraz'ın da aralarında bulunduğu protokolün önü kan birikintisi ile kaplanınca, görevliler çuval ve gazeteler ile bu alanı kapatmaya çalıştılar. 
     Açılış sonrası iş merkezi önünde toplanan çocuklar da kan birikintisini şaşkın şekilde izlerken, bazılarının birikinti üzerinde oynadığı görüldü. Kesilen kurban, daha sonra iş makinesiyle alandan kaldırıldı. 
     AK Parti Tokat İl Başkanı Mustafa Boyraz, yaşanan olaya tepki göstererek, ''Türkiye'de olduğu gibi Tokat'ta da şehircilik anlayışı hala oturmuş değil. Yaşanan bu görüntüler yaptığımız bu hatayı gösteriyor'' dedi. 
     Bazı aksaklıkların da yaşandığı açılış töreninde, Nebi Köyü'nden gelen halkoyunları ekibi, program erken bitirilmek istenince sahne alamadı. 
     Meyve ve sebze pazarı, yaşanan bu görüntülerin ardından Vali Yardımcısı Selçuk tarafından hizmete açıldı. 
     
</TEXT>
</DOC>
