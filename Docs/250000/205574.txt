<DOC>
<DOCNO> 205574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/soneko01.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kanunu değişiyor... 
</HEADLINE>
<TEXT>

     Tüketicinin Korunması Hakkında Kanun'da Değişiklik Öngören yeni yasa taslağı, yeni düzenlemeler içeriyor. 
     Yeni düzenlemeler kapsamında, tüketici kredisiyle ilgili maddeye ilave olarak kredi kartları başlığı altında yeni bir madde eklendi ve bu madde uyarınca, kredi kartı faiz oranı artırımı 30 gün önceden tüketiciye bildirilecek. 
     Bakanlar Kurulu'nda ele alındıktan sonra, muhtemelen Ocak ayının ilk yarısında Meclis'e sunulması beklenen taslağa göre, faiz oranları da geriye dönük olarak uygulanamayacak. Tüketici kredisi kullananlara, taksitlerini vadesinde ödeyememeleri durumunda uygulanan gecikme faizi oranına, kredi faizinin yüzde 50'den fazlasını geçmeyecek şekilde sınırlama getirildi. 
     Tüketici kredisinin yabancı para birimi cinsinden kullanılması durumunda, geri ödemeye ilişkin taksitlerin ve toplam kredi tutarının hesaplanmasında, hangi tarihteki kurun dikkate alınacağına ilişkin bilginin sözleşmede yer alması zorunlu olacak. 
     Tüketiciler, isteklerini yazılı olarak bildirmek şartıyla, taraf oldukları her türlü abonelik sözleşmesine son verebilecek. 
     Perakende mağaza zincirine dahil büyük alışveriş merkezlerinde sıkça yaşanan fiyata ilişkin sorunlar dikkate alınarak, raf etiketinde belirtilen fiyat ile kasa fiyatı arasında farklılık olması durumunda satış, tüketici lehine olan fiyat üzerinden yapılacak. 
     
     KANUN'UN KAPSAMI GENİŞLETİLDİ 
     Kanun'da değişiklik öngören taslakla, mal tanımına yapılan ilave ile konut ve tatil amaçlı taşınmazlar ve elektronik ortamda hazırlanan gayri maddi mallar da kapsama alındı. 
     Açık ayıp taşıyan mal veya hizmetlerin, satıcı veya sağlayıcıya bildirim süresi 15 günden 30 güne çıkarıldı. 
     Ayıplı malın neden olduğu zararlardan dolayı ölüm ve yaralanmalar meydana geldiği durumlarda veya kullanımdaki diğer mallarda hasar oluşması durumunda tüketicinin tazminat talep etme hakkı sağlandı, böylece mevcut dört seçimlik hakkın beşe çıkarıldı. 
     Tüketici sözleşmelerinde yer alan haksız koşullara ilişkin düzenleme yapıldı ve bu tür sözleşme hükümleri geçersiz oldu. 
     
     TAKSİTLİ SATIŞLAR 
     Taksitli satışlarda temerrüde düşen tüketiciye sağlanan haklar genişletilirken, bazı kampanyalı satışlar, bakanlık izniyle yapılabilecek. 
     Kanunun 6 yıllık uygulaması esnasında çok sayıda tüketicinin mağduriyetine yol açan kapıdan satışlar bakanlığın iznine bağlandı. Elektronik ticarette meydana gelen gelişmeler dikkate alınarak, kanuna mesafeli satışlar başlığı altında yeni bir madde ilave edildi. 
     Sanayi mallarında asgari garanti süresi bir yıldan iki yıla çıkarıldı. Gizli reklamı yasaklayan ve reklamlarda yer alan iddiaların reklam veren tarafından ispatını öngören ilaveler yapıldı. 
     Aldatıcı reklamlara karşı uygulanan idari yaptırımların durdurma, düzeltme, para cezası ayrı ayrı veya birlikte uygulanmasına imkan sağlayan düzenlemeler de yapıldı. 
     Değeri 300 milyon liranın altında olan uyuşmazlıklarda, tüketici sorunlarında, hakem heyetlerinin vereceği kararlar bağlayıcı olacak. Tüketici davaları, tüketicinin ikametgahı mahkemesinde de açılabilmesine imkan sağlayan düzenleme yapıldı. 
     Tüketici örgütlerince açılacak davalarda bilirkişi ücretinin bakanlıkça karşılanması öngörülürken, piyasaya arz edilen bir seri malın, ayıplı olduğunun mahkeme kararıyla tespit edilmesi durumunda, kararın ilgili firmaya tebliğ tarihinden itibaren 3 ay içinde ayıbın ortadan kaldırılması veya bunun mümkün olmaması durumunda toplatılmasına ilişkin düzenlemenin yapıldı. 
     Kanunda yer alan yükümlülükleri yerine getirmeyenler için öngörülen idari para cezaları da, günümüz şartları dikkate alınarak yeniden belirlendi. 
     





</TEXT>
</DOC>
