<DOC>
<DOCNO> 247361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy03.html </URL>
<DATE> 2004/06/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İKÖ'de Türkiye, Malezya ve Bangladeş ile genel sekreterlik için yarışacak 
</HEADLINE>
<TEXT>

     Türkiye, 14-16 Haziran arasında İstanbul'da düzenlenecek olan İslam Konferansı Örgütü İKÖ 31. Dışişleri Bakanları Toplantısında, Malezya ve Bangladeş ile genel sekreterlik için yarışacak. 
     Türkiye'nin adayı, İslam, Tarih, Sanat ve Kültür Araştırma Merkezi IRCICA Genel Direktörü Prof. Dr. Ekmeleddin İhsanoğlu'nun seçilme şansının yüksek olduğu belirtiliyor. 
     İKÖ Genel Sekreteri bu yıl Asya grubundan seçilecek. Bu grupta bulunan Türkiye dahil 18 ülkeden 10'u İhsanoğlu'nun adaylığına sıcak bakıyor. Kaynaklar, örgütün bugüne kadar, adayın seçileceği grubun kararına karşı çıkmadığına dikkat çekiyor. 
     Genel sekreterlik için çekişmenin Türkiye ve Bangladeş'in adayları arasında geçeceği ifade ediliyor. Kararın, üç adaydan ikisinin çekilmesi sonunda oluşacak oydaşma ile alınacağı belirtiliyor. 
     Genel sekreterlik için üçüncü adayı gösteren Malezya'nın ise örgütün ilk genel sekreterini çıkardığı, bu çerçevede genel sekreterliği iki kez üstlenen Fas örneği olsa bile, Malezya'nın bir kez daha bu görevi almasının zayıf bir olasılık olduğu ifade ediliyor. Malezya'nın ayrıca, izlediği katı politikalar nedeniyle örgüt içinde bazı ülkeler tarafından genel sekreterlik için tercih edilmeyebileceği kaydediliyor. 
     Bu çerçevede yurtiçi ve yurtdışında yoğun diplomasi yapan Ankara, İKÖ'nün günümüz koşullarına uyum sağlaması ve İslam dünyasının çıkarlarını koruyan etkin bir uluslararası örgüte dönüştürülmesini hedefliyor. 
     Türkiye'nin batı ve doğu ile yakın ilişkilerinin ve bölgesel deneyimlerinin örgüte büyük katkı sağlayacağı ve genel sekreterliği üstlenmesinin, Asya ülkeleriyle Türkiye'nin AB ile ilişkileri bağlamında Avrupa'daki Müslümanların temsili açısından önemli olacağı kaydediliyor. 
     Genel sekreterlik, Afrika, Asya ve Arap grupları arasında sırayla üstleniliyor. Asya grubu, örgütün kuruluşundan bu yana genel sekreterliği Malezya ve Pakistan ile 2 kez aldı. 
     
     İHSANOĞLU KİMDİR 
     Türkiye'nin adayı İhsanoğlu, 1943 yılında doğdu. Evli ve 3 çocuk babası olan İhsanoğlu, milletlerarası yönetici ve bilim tarihi profesörü. 
     Tarih, sanat ve kültür ile ilgili çok sayıda konferans, sempozyum ve milletlerarası toplantı düzenleyen İhsanoğlu, geleneksel Türk ve İslam sanatlarının, özellikle hat sanatının gelişmesini destekledi. 
     İhsanoğlu'nun görevleri şöyle sıralanıyor 
     -İslam Konferansı Teşkilatı, İslam Tarih, Sanat ve Araştırma Merkezi IRCICA Genel Direktörü, İstanbul, 1980. 
     -Milletlerarası Bilim ve Felsefe Tarihi Kurumu IUHPS DHS Başkan Yardımcısı, 1997 ve Başkan 2001. 
     -İslam Konferansı Teşkilatı, Milletlerarası İslam Kültür Mirasını Koruma Komisyonu Sekreteri, İstanbul, 1983-2000. 
     -''Al Furqan Islamic Heritage Foundation'' Başkan Yardımcısı, Londra, 1998. 
     -Türk Bilim Tarihi Kurumu TBTK Kurucu Başkanı, 1989. 
     Aday İhsanoğlu'nun aldığı ödüller ise şöyle 
     -Senegal Cumhurbaşkanı tarafından ''l'Ordre National du Merite'' nişanı, Aralık 2002. 
     -İran İslam Cumhuriyeti Cumhurbaşkanı tarafından verilen ''World Prize for the Book of the Year'', 2000. 
     -''Fahri Doktora'', İstanbul Mimar Sinan Üniversitesi 1994 Dowling College, Long Island, New York, ABD 1996 Azerbaycan Cumhuriyeti Bilimler Akademisi 2000 Sofya Üniversitesi, Bulgaristan, 2001 Saraybosna Üniversitesi, Bosna Hersek Cumhuriyeti, 2001. 
     -Türkiye Cumhurbaşkanı tarafından tevcih edilen Devlet Üstün Hizmet Madalyası, 2000. 
     -Ürdün Kralı Hüseyin adına Veliaht Prens Hassan Bin Tallal tarafından verilen ''Birinci Derece İstiklal Madalyası'', 1996. 
     -İslam Konferansı Teşkilatı şeref ve liyakat sertifikası, 1995. 
     -Arap Mısır Cumhuriyeti hükümetinden ''Liyakat Nişanı'', 1990. 
     İngilizce ve Arapçayı çok iyi derecede konuşan İhsanoğlu, Fransızca ve Farsçaya da orta derecede hakim. 
     İhsanoğlu'nun bilim tarihi, Türk kültürü, İslam dünyası ve Batı dünyası ilişkileri ve Türk-Arap ilişkileri hakkında değişik dillerde çok sayıda kitap, makale ve tebliği bulunuyor. 
     ''Osmanlı Bilim Literatürü Tarihi'' serisi içinde Osmanlı Astronomi Literatürü Tarihi, Osmanlı Matematik Literatürü Tarihi, Osmanlı Coğrafya Literatürü Tarihi, Osmanlı Müzik Literatürü Tarihi ve Osmanlı Askerlik Literatürü Tarihi adlı kitapların ve Osmanlı Devleti ve Medeniyeti Tarihi-2 cilt, Türkçe, İngilizce ve Arapça dillerinde adlı seri kitapların editörü ve ortak yazarı olan İhsanoğlu'nun yayınlarının bazıları Fransızca, Japonca, Boşnakça, Malay ve Kore dillerine tercüme edildi. 
     
</TEXT>
</DOC>
