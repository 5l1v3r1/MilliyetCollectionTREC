<DOC>
<DOCNO> 235824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun23.html </URL>
<DATE> 2004/04/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
1 Mayıs'ta olay çıkaranları 10 yıl hapis bekliyor 
</HEADLINE>
<TEXT>

     Hakkı Akduman bildiriyor 

Almanya'nın başkenti Berlin'de 1 Mayıs'ta düzenlenecek gösteriler sırasında olay çıkaranlara daha ağır cezalar verilmesi kararlaştırıldı. 
     Berlin Eyaleti İçişleri Bakanı Ehrhart Körting'in, olay çıkaranlara sert şekilde karşılık vereceklerini belirtmesinden sonra Berlin Başsavcısı Jürgen Heinke de, düzenlediği basın toplantısında, gösteriler sırasında olay çıkaranların 10 yıla kadar hapis cezasına çarptırılabileceklerini söyledi. 
     Heinke, yarın ve 1 Mayıs Cumartesi günü, olay çıkararak gözaltına alınacak kişilerin daha hızlı şekilde yargılanabilmeleri amacıyla daha fazla savcı ve yargıcın görev yapacağını belirterek, ''9 savcı ve ben, tutuklama kararlarının incelenmesi amacıyla yarın ve 1 Mayıs'ta aralıksız çalışacağız'' dedi. 
     Berlin'de 1 Mayıs gösterileriyle birlikte AB'ye yeni üyelerin alınacak olması nedeniyle Gendarmenmarkt adlı meydanda düzenlenecek törenden dolayı yaklaşık 9 bin polisin görev yapacağı bildirildi. 
     Almanya'nın başkentinde geçen yıl 1 Mayıs'ta meydana gelen olaylar sırasında 175 polis yaralanmış ve 139 gösterici gözaltına alınmıştı. 
     
</TEXT>
</DOC>
