<DOC>
<DOCNO> 218367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur13.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol Büyükelçi Beşiktaşlılar beni şişe yağmuruna tutmuştu 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İspanya'nın Ankara Büyükelçisi Manuel de La Camara'yı makamında kabul ederek, yaklaşık 45 dakika görüştü. 
     Görüşmede iki ülke arasındaki iyi siyasi ilişkileri teyit ettiklerini, ancak ağırlıklı olarak spor, özellikle de dün akşam UEFA kupasında İspanyol ve Türk takımlarının yaptıkları maçları konuştuklarını söyleyen Şahin, dün gece sonucunda İspanyol takımlarının avantajlı göründüklerini belirtti. Şahin, ''Ama bunun bir de rövanşı var'' diye konuştu. 
     
     BÜYÜKELÇİ'NİN İLGİNÇ ANISI 

     Şahin, görüşmede İspanyol Büyükelçi'nin kendisine bir de anısını aktardığını kaydetti. 
     Maraton koşan Camara'nın üç yıl önce Avrasya maratonuna katıldığını söyleyen Şahin, 43 kilometreyi tamamlayıp stada giren Camara'nın, elinde tuttuğu sarı ve kırmızı renklerden oluşan İspanya bayrağının, Galatasaray kulübü bayrağı olarak algılanması nedeniyle Beşiktaş takımı taraftarlarınca pet şişe yağmuruna tutulduğunu belirtti. 
     
     UEFA GECESİ 

     Galatasaray'dan dün akşam Villarreal maçında daha iyi bir futbol beklediğini söyleyen Şahin, Beşiktaş'ın ise son dakikada gol yemeseydi daha da avantajlı şekilde rövanş maçına çıkacağını kaydetti. 
     ''Türkiye'de artık üç büyük takım yok, bütün takımlarımız büyük'' diyen Şahin, Gaziantep ve Gençlerbirliği takımlarını da dün akşamki oyunlarından ötürü kutladı. Şahin, ''Türkiye'yi çok iyi temsil ediyorlar, Türk futboluna renk katıyorlar'' dedi. 
     
     FENERBAHÇE-GALATASARAY DERBİSİ 

     Galatasaray taraftarı olan Şahin, 29 Şubat Pazar akşamı oynanacak Galatasaray-Fenerbahçe derbisine ilişkin soru üzerine, Kamu Yönetimi Temel Kanunu Tasarısı'nın görüşmeleri sırasında TBMM'de hükümeti kendisinin temsil edeceğini, bu nedenle de planlamasına karşın maça gidemeyeceğini belirtti. Şahin, maç sonucuna ilişkin yorumlarının sorulması üzerine de şunları söyledi 
     ''Benim gözlemlerime göre, böyle maçlarda genellikle favori takımlar başarılı sonuçlar alamıyor, bu maçın favorisi de Fenerbahçe görünüyor. Yorumu size bırakıyorum.'' 
     
     BÜYÜKELÇİ DE LA CAMARA 

     Büyükelçi de la Camara da iki ülke takımlarının son yıllarda sıkça karşılaştıklarını, Rüştü Reçber ve Nihat Kahveci gibi futbolcuların İspanya'da önemli işlere imza attıklarını söyledi. 
     Portekiz'de yapılacak Avrupa kupasında Türkiye'nin yer almamasından üzüntü duyduklarını dile getiren de la Camara, 2006 dünya kupasında iki ülke takımlarının karşılaşmalarını arzu ettiğini belirtti. 

     
</TEXT>
</DOC>
