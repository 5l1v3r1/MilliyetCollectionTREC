<DOC>
<DOCNO> 235820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun19.html </URL>
<DATE> 2004/04/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bush tam bir yıl önce savaşın bittiğini açıklamıştı ama... 
</HEADLINE>
<TEXT>

     Irak'taki Amerikan ordusu, Başkan George Bush'un bir yıl önce savaşın bittiğini açıklamasına rağmen, ''savaş sonrası huzura'' bir türlü eremedi. Çatışmalar iki cephede olanca şiddetiyle sürüyor. 
     AFP'nin Jim Mannion imzasıyla yayınladığı haber yoruma göre, Irak'ta bu ay içinde, işgalin ilk altı ayındakinden daha fazla Amerikan askeri öldü. 1 Nisan'dan bugüne dek çatışmalarda 114 asker hayatını kaybetti, oysa istilanın başladığı 20 Mart 2003 ile savaşın bittiğinin açıklandığı 1 Mayıs 2003 arasında 109 asker yaşamını yitirmişti. 
     Pentagon'a göre, 1 Mayıs 2003'den bu yana çatışmalarda 409 kayıp verildi. Kazalar da sayılacak olursa Irak'ta ölen Amerikan askerlerinin toplam sayısı 721. 
     Sokak savaşı, gittikçe daha düşman gözlerle bakan halk ve ABD önderliğindeki koalisyon güçlerinin zaaflarını iyi değerlendirme yeteneği... Bütün bunlar, Amerikan ordusunun gücünü 60'lardaki Vietnam savaşından bu yana ilk kez çok zorlu bir sınava tabi tutuyor. 
     Amerikan Genelkurmay Başkanı Orgeneral Richard Myers, birkaç gün önce konuşurken, ''Savaş bu. Bilim değil, savaş sanatı'' diyor ve Amerikan ordusunun, Irak'taki yeni duruma ayak uyduracağını söylüyordu. 
     Irak'taki işgali sürdürmek için ayda yaklaşık 5 milyar dolar harcamak zorunda kalan Amerikan ordusunun başındaki generalin savaşın bitmediğini itiraf etmesi, bazı taktik ve stratejik değişiklikleri zorunlu hale getiriyor. 
     Irak'ta hali hazırda 135 bin Amerikan askeri bulunuyor. Bugünkü koşullar, asker sayısının tedricen azaltılması fikrini unutturmuşa benziyor. Dahası 20 bin askerin görev süresini üç ay uzatan Pentagon, cephedeki komutanlardan istek gelmesi halinde bölgeye sevkedeceği takviye birliklerini bile belirledi. 
     Egemenlik Iraklılara devredilirken ortalarda pek görünmek istemeyen Amerikan ordusu, özellikle Felluce ve Necef'te sokak çatışmalarına sürüklenmiş durumda. 
     Emekli general Anthony Zinni, Irak'ta ABD'nin düştüğü durumu şu sözlerle değerlendiriyor ''Çukura düşmüşseniz, yapmamanız gereken ilk şey, kazmamak, çukuru daha da derinleştirmemektir. Amerikalılarsa hep kazıyor görüntüsü veriyor. Yarışta olma fikri güzel tabii, ama yeter ki suyun dibini boylamayalım...'' 
     
</TEXT>
</DOC>
