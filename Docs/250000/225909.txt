<DOC>
<DOCNO> 225909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur03.html </URL>
<DATE> 2004/03/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Erzurum Valisi ''Toplam 15 köyde hasar meydana geldi'' 
</HEADLINE>
<TEXT>

     Erzurum Valisi Mustafa Malay, merkez üssü Erzurum'un Çat İlçesi olan 5.1 büyüklüğündeki depremde Aşkale İlçesi'ne bağlı toplam 15 köydeki ev ve ahırlarda hasar meydana geldiğini bildirdi. 
     Vali Malay, AA muhabirine yaptığı açıklamada, depremde Küçükgeçit ve Karabıyık Köyü'nde toplam 9 kişinin öldüğünü, yaralanan 46 kişiden 30'unun taburcu edildiğini, 16 yaralının ise halen tedavi altında olduğunu anımsattı. 
     Sivil Savunma Arama ve Kurtarma Birliği ile jandarma ekiplerince Aşkale ve Çat ilçelerindeki tüm köylere ulaşıldığını belirten Vali Malay, şöyle devam etti 
     ''Ulaşmadığımız köy kalmadı. Toplam 15 köyde hasar meydana geldi. Arama ve kurtarma çalışmalarımız hasar meydana gelen köylerde aralıksız sürdürülmektedir. Hasar meydana gelen köylere, çadır ve battaniye sevkiyatı yapılıyor. Kızılay tarafından 3 seyyar mutfak, depremzedelere gönderildi.'' Depremde ölen 9 kişinin, Aşkale İlçesi'ndeki Merkez Camii'nde öğle vakti kılınacak cenaze namazının ardından defnedileceği öğrenildi. 
     Bu arada, Kızılay Elazığ Bölge Depo Müdürlüğü'nden, Erzurum'a 8 kişilik personel ile bir aracın gönderildiği bildirildi. 
     
</TEXT>
</DOC>
