<DOC>
<DOCNO> 204232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur12.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe oyundan kimse bir şey anlamayınca... 
</HEADLINE>
<TEXT>

     Tunceli'de Kürtçe oyun sahneleyen tiyatro sanatçısı, izleyicilerin bir şey anlamadığını fark edince, ''Herkesin anladığı dilden sahneleyeyim o zaman'' diyerek, oyunu ''Türkçe'' gerçekleştirdi. 
     AA muhabirinin aldığı bilgiye göre, Tunceli'de günler öncesinden afişlerle İstanbul'da bulunan Mezopotamya Kültür Merkezi Sanatçısı Murat Batki'nin Halk Eğitimi Merkezi Salonu'nda tek kişilik Kürtçe oyun sahneleyeceği duyurusu yapıldı. 
     Halk Eğitimi Merkezi'nde sahneye çıkan Batki, Kürtçe olarak anlattığı oyundan, salonu dolduranların bir şey anlamadığını fark etti. Bunun üzerine oyununu ikinci kez sahnelemek zorunda kalan Batki, ''O zaman herkesin anladığı dilden sahneleyeyim'' diyerek, ''Türkçe'' oynamak zorunda kaldı. 
     Batki, Tunceli halkının ''Zazaca'' bildiği için Kürtçe sahnelediği oyundan kimsenin bir şey anlamamasının doğal olduğunu kaydetti. 
     
</TEXT>
</DOC>
