<DOC>
<DOCNO> 233992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/dunya/adun.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın ikinci ölümü 
</HEADLINE>
<TEXT>

   7 yıl önce trafik kazasında ölen Prenses Diana'nın kazadan sonraki hali ilk kez ABD'de ekrana getirildi. Görüntüleri yayınlayan CBS, "Bu yapılan halkın prensesine saygısızlık" diye eleştiriliyor 
      Nevsal Elevli 

   
   Amerikan CBS Televizyonu, 31 Ağustos 1997'de Fransa'nın başkenti Paris'te geçirdiği trafik kazasında ölen Prenses Diana'nın kazadan birkaç dakika sonraki halini gösteren görüntülerini önceki gün ilk kez ekranlara taşıyarak büyük bir magazin haberciliğine imza attı. Ancak CBS gerek Diana'nın ailesi, gerekse de Amerikan ve İngiliz kamuoyunun "Mahzun prensesin ölüsüne bile saygı gösterilmiyor, cesedi para kazanma aracına dönüştürüldü" diye sert tepkisine hedef oldu. Aynı kazada hayatını kaybeden Diana'nın Mısırlı sevgilisi Dodi El Fayed'in babası Muhammed Fayed, CBS'i "şerefsizlikle" suçladı. 
   CBS'in, Fransız yetkililerin kazayla ilgili hazırladıkları soruşturma dosyasından elde ettiğini açıkladığı siyah - beyaz ve pek net olmayan görüntüleri 10 saniye süreyle ekrana geldi. "48 Hours" 48 Saat adlı programda yayınlanan görüntülerde, Diana kaza geçiren otomobilin arka koltuğunda başı kanlı, gözleri kapalı olarak kendinden geçmiş vaziyette görülüyor ve Fransız doktor Frederick Maillez, Prenses'e ilk tıbbi müdahaleyi yapmaya çalışıyor. 
   
   Tabu yıktık 
   CBS, görüntülerin düşük kalitesi yüzünden gerçek olmayabileceği yolundaki şüpheleri gidermek için kesinlikle kazadan sonra paparazziler tarafından çekilen gerçek fotoğraflardan alınma fotokopiler olduğunu açıkladı. Fotoğrafları ve kazayı yalnızca gazetecilik çerçevesinde ele aldıklarını savunan CBS, bu konuyu gündeme getirmesini de "bir tabu yıkma eylemi" olarak niteledi. 
   Bilindiği gibi başta İngiliz gazeteleri olmak üzere pek çok yayın organı halk tarafından çok sevilen Diana'nın kaza sonrası görüntülerini kamuoyuna yansıtmama kararı almıştı. Diana'nın kaza sonrası görüntüleri yalnızca bazı internet sitelerinde yer almıştı. 
   
   Prens Charles Yorum yok 
   Diana'nın ölümünden bir yıl önce boşandığı eşi Prens Charles ve 2 oğlu adına açıklama yapan Buckingham Sarayı, "herhangi bir yorumda bulunulmayacağını ancak yayından memnuniyet duyulmadığını" bildirdi. Diana'nın erkek kardeşi Kont Charles Spencer, "CBS'in tavrı ailemizi hasta etti" dedi. 
   Oğlu Dodi Fayed ile Diana'nın İngiliz gizli servisleri tarafından öldürüldüğünü iddia eden baba Muhammed Fayed ise CBS'i "Cinayet kurbanlarının cesetleri üzerinden para kazanmaya çalışmakla" suçladı. CBS'in yaptığının suç olduğunu ifade eden baba Fayed, "İki cinayet kurbanının içler acısı görüntülerini yayınlamak CBS'i hiç rahatsız etmiyor, çünkü onlar sadece bu işten para kazanmaya çalışıyor" diye konuştu. 
   İngiliz gazeteleri de yapılan işin çok çirkin olduğunu ifade ederek, CBS'e ateş püskürdü. 
   
   
   
</TEXT>
</DOC>
