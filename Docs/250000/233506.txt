<DOC>
<DOCNO> 233506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko39.html </URL>
<DATE> 2004/04/21/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bilgin Bankacılık Kanun Taslağı'nı Mayıs'ta bakanlığa sevkedeceğiz 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, ''Mayıs ayının ikinci ya da üçüncü haftasında Bankacılık Kanun Taslağını ilgili Bakan'a sevk etmeyi düşünüyoruz'' dedi. 
     Bilkent Üniversitesi İşletme Topluluğu tarafından düzenlenen konferansta konuşan Bilgin, yeni kanunda, banka sahipliği ve lisanlamayla ilgili maddelerin de bulunacağını belirterek, bu konuda AB ilkelerini önemsediklerini kaydetti. Bilgin, ''ana ilkeler Türkiye'de de uygulanacak'' dedi. 
     BDDK Başkanı, Türkiye'de ilk defa ombudsmanlık müessesesini uygulamayı düşündüklerini belirterek, bunu kanuna koyacaklarını söyledi. 
     Bilgin, banka kaynaklarını, banka sahipleri yararına kullanmak isteyen yöneticiler ve ilgililer hakkındaki cezaların da artırılacağını bildirdi. 

     
</TEXT>
</DOC>
