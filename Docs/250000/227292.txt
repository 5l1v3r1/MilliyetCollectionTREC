<DOC>
<DOCNO> 227292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo12.html </URL>
<DATE> 2004/03/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Futbolseverler, Zafer Biryol'un "gol kralı" olacağını savunuyor... 
</HEADLINE>
<TEXT>

     Futbolseverlere göre Birinci Süper Futbol Ligi'nde sezonun ''Gol Krallığı'' yarışmasında Konyasporlu Zafer Biryol, rakiplerine oranla daha şanslı. 
     İnternette spor haberleri yayınlayan ''www.ajansspor.com''un başlattığı ''Süper Lig'de kim gol kralı olur '' konulu anket sonuçlandı. 
     Yarışta 21 gol ile Fenerbahçeli Hooijdonk'un önünde yer alan Konyasporlu Zafer Biryol, sporseverlerin krallığa en yakın gördükleri futbolcu oldu. Zafer Biryol, aldığı 49.7 oy oranı ile diğer adayların tamamından daha çok oy topladı. 
     Listede 38.5'lik oy dilimi ile 2. sırada Fenerbahçe'nin Hollandalı golcüsü Pierre van Hooijdonk yer aldı. 
     Sporseverler ayrıca, krallıkta diğer iddialı isimler olarak Elazığsporlu Yunus Altun, Samsunsporlu Serkan Aykut ve Fenerbahçeli Tuncay Şanlı'yı gösterdi. 
     
</TEXT>
</DOC>
