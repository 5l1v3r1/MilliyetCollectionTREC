<DOC>
<DOCNO> 219853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur18.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, Fadıl Akgündüz'ün tahliyesini kararlaştırdı... 
</HEADLINE>
<TEXT>

     Siirt'teki seçimlerin iptaliyle milletvekilliği düşen Fadıl Akgündüz'ün, Almanya'daki bazı Türk vatandaşlarını ''yüksek kar payı vaadiyle kandırarak dolandırıcılık yaptığı'' iddiasına ilişkin yargılandığı davada, 150 milyar lira kefalet karşılığı tahliyesi kararlaştırıldı. 
     Bakırköy 8. Ağır Ceza Mahkemesi'ndeki duruşmaya, Kartal H Tipi Cezaevi'nde bu suçtan dolayı tutuklu olan Fadıl Akgündüz katıldı. 
     Mahkeme Heyeti Başkanı İbrahim Topuz, sanık hakkında Bağcılar Asliye Ceza Mahkemesi'nde açılıp ''görevsizlik kararı'' ile gönderilen dosyalar ile ayrıca Bakırköy ağır ceza mahkemelerinde açılan bazı dava dosyalarının, mahkemedeki bu dosyayla birleştirildiğini tutanağa yazdırdı. 
     Bu dosyalara ilişkin diyeceği sorulan Fadıl Akgündüz, iddianamelerde belirtilen şirketlerin paravan olmadığını öne sürerek, bu şirketlerin 15 bin civarında ortağının bulunduğunu, ancak bunlardan sadece yüzde 3'ünün şikayetçi konumunda olduğunu söyledi. 
     Şikayetçilerin de, avukatların yanlış yönlendirmesi nedeniyle bu yola başvurduklarını iddia eden Akgündüz, ''Bu olaylar nedeniyle şirketlerimin üzerine tedbir konuldu. Bu nedenle şirket ortakları ve şirketlerimin faaliyetleri ile ilgili mağdur durumdayım. Suçlamaları kabul etmiyorum'' dedi. 
     Sanayi ve Ticaret Bakanlığı'ndan gelen yazıda, JM International Marketing Traking GMBH adına kayıtlı patent başvurusu olmadığının bildirildiğini belirten Heyet Başkanı Topuz, ancak ''imza'' ibaresi taşıyan muhtelif gerçek veya tüzel kişiler adına kayıtlı marka tescillerinin liste halinde gönderildiğini tutanağa yazdırdı. 
     Bunun üzerine söz alan Akgündüz'ün avukatı Recep Eryılmaz, gelen yazıya bir diyecekleri olmadığını, ancak cevabi yazının mahkemenin istediği konuları içermediğini söyledi. 
     Başvurularının JM Motorlu Araçlar Üretim Sanayi ve Ticaret A.Ş. adına tescilli olduğunu kaydeden Eryılmaz, bununla ilgili belgeleri mahkemeye verdi. 
     Duruşmada söz alan müştekilerden Abdullah Yıldırım, mahkemenin bu şekilde devam etmesi halinde haklarını almalarının daha da gecikeceğini düşündüğünü belirtti. 
     
     KEFALETLE TAHLİYE KARARI 

     Duruşmada daha sonra söz alan Akgündüz'ün avukatı Recep Eryılmaz, müvekkilinin tahliyesine karar verilmesini istedi. 
     Tahliye istemi konusundaki görüşleri sorulan Cumhuriyet Savcısı Ömer Korkmaz, yurtdışında yapılan yazışmaların cevaplarının gecikmesi, sanığa yükletilen eylemlerin değerlendirilmesi için kapsamlı bir bilirkişi incelemesi gerekmesi ve sürekli yeni müştekilerin davaya eklenmesi nedeniyle davanın sonuçlanmasının gecikeceğini belirterek, sanığın tutuklandığı tarih göz önüne alınarak, yüksek bir nakit kefalet karşılığında tahliyesine ve hakkında yurtdışına çıkış yasağı konulmasına karar verilmesini istedi. 
     Mahkeme Heyeti, Fadıl Akgündüz'ün, tutuklu kaldığı süre, dosyanın bulunduğu aşama ve delillerin büyük bir kısmının toplanmasını göz önüne alarak, 150 milyar lira nakit kefaleti yatırıp, makbuzunu ibraz ettiği takdirde tahliyesine karar verdi. 
     Akgündüz'ün yurtdışına çıkışını yasaklayan mahkeme heyeti, sanığın bundan sonraki duruşmalara kabul edilebilir bir mazereti olmaksızın gelmediği takdirde kefaletinin Hazine'ye irat kaydedileceğini de hükme bağladı. 
     Banka, finans ve ticaret hukuku konularında uzman iktisat, işletme ve hukuk fakültelerinde görevli profesör ve doçentlerden oluşan bilirkişi listelerinin mahkemeye gönderilmesi için İstanbul ve Marmara üniversiteleri rektörlüklerine yazı yazılmasına karar veren mahkeme heyeti, duruşmayı erteledi. 
     
     MÜDAHİL AVUKATLARDAN İTİRAZ 

     Mahkeme heyetinin Akgündüz hakkında verdiği tahliye kararı, duruşmaya izleyici olarak katılan yakınları arasında sevinç yarattı. Duruşma sonrasında mahkemeye bir dilekçe veren müdahil avukatları Selim Sarıibrahimoğlu, Erkan Kurt, Yasemin Merçil ve İlham Taner, Fadıl Akgündüz'ün tahliyesine ilişkin savcılık görüşüne karşı diyeceklerinin sorulmadığını belirterek, sanığın gerek şahsi, gerekse üçüncü kişiler nezdinde Türkiye'nin değişik banka ve finans kurumlarında büyük bir mal varlığının bulunduğu bilgilerini aldıklarını, bu nedenle Tapu Kadastro Genel Müdürlüğü'ne, Bankalar Birliği'ne, BDDK'ya, Merkez Bankası'na ve Türkiye'deki banka ve finans kurumlarının genel müdürlüklerine sanık, ilgili şirketler ve bu şirketlerdeki diğer ortakların mal varlıkları ile paralarının üzerine tedbir konulması ve müştekilerin hakları garanti altına alınmadan Akgündüz'ün tahliyesine ilişkin kararın yürürlüğe konulmamasını istedi. 
     Duruşma sonrası jandarmalar tarafından tekrar Kartal H Tipi Cezaevi'ne götürülen Fadıl Akgündüz'ün, 150 milyar lira kefaletin yatırılması halinde başka bir dava kapsamında tutukluluğu bulunmadığı için cezaevinden çıkabileceği belirtildi. 
     
     REKOR HAPİS İSTEMİ 

     Bakırköy Cumhuriyet Başsavcılığı'nca hazırlanan iddianamede, Fadıl Akgündüz'ün, olayın 247 mağduru olduğu dikkate alınarak, TCK'nın ''nitelikli dolandırıcılık'' suçunu düzenleyen 504. maddesinin 8. fıkrası uyarınca toplam 494 ile 1235 yıl arasında ağır hapis cezasına çarptırılması isteniyor. 
     Eklenen yeni dosyalarla müşteki sayısının artmasına rağmen, TCK'nın 77. maddesinde, ''aynı türden şahsi hürriyeti bağlayıcı cezaların birleştirilmesi halinde tatbik edilecek cezanın ağır hapiste 36 yılı geçemeyeceği'' belirtiliyor. 
     Siirt'teki seçimin iptaliyle milletvekilliği düşen Fadıl Akgündüz, 10 Aralık 2002 tarihinde hakkındaki gıyabi tutuklama kararı vicahiye çevrilerek Kartal H Tipi Cezaevi'ne konulmuştu. 
     
</TEXT>
</DOC>
