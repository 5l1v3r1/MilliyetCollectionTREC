<DOC>
<DOCNO> 230261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur35.html </URL>
<DATE> 2004/04/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erol Sabancı Yalnız bizim ailemiz kaybetmedi, Türkiye kaybetti... 
</HEADLINE>
<TEXT>

     Sakıp Sabancı'nın kardeşi Erol Sabancı, ''Yalnız bizim ailemiz kaybetmedi, Türkiye kaybetti'' dedi. 
     Sabancı Holding Başkan Vekili Erol Sabancı, Sakıp Sabancı'nın vefatı dolayısıyla taziyeleri kabul ettiği Sabancı Center'den ayrılırken gazetecilere, çok üzgün olduklarını ve söyleyecek bir şey bulamadığını ifade etti. 
     Sabancı, ''Yalnız bizim ailemiz kaybetmedi, Türkiye kaybetti. Bize bıraktığı en büyük servet, en büyük varlık, Sabancı ailesine, Türk milletine kendini sevdirmiş olmasıdır'' dedi. 
     Yeni Türkiye Partisi Genel Başkanı İsmail Cem de, Sabancı'nın Türkiye'nin sanayileşme sürecine tarihsel anlamda öncülük eden insanlardan biri olduğunu söyledi. 
     Cem, ''Bana göre bunun kadar değer taşıyan insani yönü, insan ilişkileri çok güçlü insanların sıkıntısını acısını umudunu ve umutsuzluğunu paylaşabilmiş bir kişi olmasıdır. Ülkemiz için bir kayıp'' diye konuştu. 
     İşadamı İnan Kıraç ise Türkiye'nin büyük bir evladını kaybettiğini ifade ederek, ''Büyük hizmetler veren bir insandı. Bir lider bir ağabey idi. Hepimizin başı sağolsun'' diye konuştu. 
     
     ''KALELERDEN BİR DEVRİLDİ'' 

     İTO Meclis Başkanı Atalay Şahinoğlu, Sabancı'nın vefatı ile Türkiye ekonomisini ayakta tutan kalelerden birinin devrilmiş olduğunu belirterek, şunları kaydetti 
     ''Çok üzüntülüyüz. Sakıp Bey, sadece büyük bir işadamı değildi. Halkın bağrında yaşayan ona kendini anlatma becerisini göstermiş ve sokağa çıktığında Türk insanın elini sıkmak, onunla bir resim çektirmek için yarıştığı bir kişi idi. Onun eriştiği mertebe her halde bugün kendisi ve ailesi için en büyük tesellidir. Allah rahmet eylesin, dilerim ki bıraktığı imparatorluk ülke ekonomisine daha ileri seviyede katkılar sağlayacak.'' 
     
     ''İYİLİK MELEĞİNİ KAYBETTİK'' 

     İstanbul Büyükşehir Belediyesi eski Başkanı Ali Müfit Gürtuna da Sakıp Sabancı'nın kendisini çok yakın bir dostu olduğunu belirterek, ''Bir dostu kaybetmenin acısını yaşıyorum. Yüreği sevgi dolu, hayırda yarışan bir iyilik meleğini kaybettik'' dedi. 
     İşadamı Halis Toprak, sadece sanayi sektöründe değil, sosyal alanda da ülkenin tüm illerinde Sabancı'nın eserlerinin bulunduğunu ifade ederek, ''Bu eserlerle mutlaka öbür dünyaya çok huzurlu gidecektir'' dedi. 
     Toyota Otomotiv Sanayi Türkiye A.Ş. Genel Müdürü Koji Kobayashi de Sabancı Ailesi ile çalışmaya başladıktan sonra Türkiye için yeni bir dönemi başlattıklarını söyledi. 
     Bu arada, Sakıp Sabancı'nın eşi Türkan Sabancı saat 15.00'de taziyelerin kabul edildiği Sabancı Center'e yeniden geldi. 
     
</TEXT>
</DOC>
