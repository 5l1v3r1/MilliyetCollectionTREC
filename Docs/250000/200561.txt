<DOC>
<DOCNO> 200561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun21.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanını yiyen Mevis Cinayet işlemedim, yardımcı oldum 
</HEADLINE>
<TEXT>

     Almanya'da Kassel Eyalet Mahkemesi'nde devam eden ''Hannibalizm'' yamyamlık davasında, kurbanını öldürdükten sonra parçalara ayırarak yemekle suçlanan bilgisayar teknisyeni Armin Meiwes 41 , cinayet işlemediğini söyledi. 
     Kurbanını kendi rızasıyla öldürdükten sonra parçalara ayırarak yediği görüntülerin gösterildiği bugünkü duruşmada Meiwes, ''ahlaksız ve hastalıklı'' bir davranışı olduğunu kabul etti, ancak kendisine yönelik cinayet suçlamasını reddetti. 
     İlk duruşmada, kurbanını kendi istediği için öldürdüğünü ve yediğini itiraf eden Meiwes, ''Ben cinayet işlemedim, sadece kendisini öldürmesine yardımcı oldum. Bu bir tabu. Bu nedenle tanrının ve tüm dünyanın önünde hesap vermem lazım. Birkaç yıl önce psikoloğa gitseydim hastalığım bu kadar ilerlemezdi'' dedi. 
     Meiwes, yaklaşık 1 yıl önce tutuklandığı sırada kendisini öldürmek isteyen yeni bir kurbanın peşinde olduğunu da itiraf ederek, bir arkadaşına ''Umarım yakında yeni bir kurban bulurum. Etim tükenmek üzere'' yazılı bir elektronik posta gönderdiğini kaydetti. 
     Armin Meiwes, 10 Mart 2001 tarihinde bilgisayar aracılığıyla tanıştığı Bernd Jürgen-Brandes'i kendi rızasıyla öldürmüş, daha sonra parçalara ayırarak yemiş ve bu olayı kamerayla görüntülemişti. 
     
</TEXT>
</DOC>
