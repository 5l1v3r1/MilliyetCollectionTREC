<DOC>
<DOCNO> 224779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun63.html </URL>
<DATE> 2004/03/23/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Bush'tan itiraf "11 Eylül'ü önceden bilseydik önlem alırdık" 
</HEADLINE>
<TEXT>

     ABD Başkanı George W. Bush, yönetiminin, 11 Eylül terörist saldırılarının gerçekleşeceğini düşünemediğini kabul ederek, ''Eğer bilseydik, önlem alırdık'' dedi. 
     Bush, kabine toplantısının ardından gazetecilerin sorularını yanıtlarken, 11 Eylül öncesinde Merkezi Haberalma Teşkilatı CIA Başkanı George Tenet'ten düzenli olarak ABD'ye yönelen terör tehdidiyle ilgili brifingler aldığını ve El Kaide'nin yönelttiği tehdidi küçümsemediklerini söyledi. Ancak El Kaide'nin 11 Eylül'e yönelik hazırlıklarını bilmediklerini kabul eden Bush, ''Teröristlerin 11 Eylül'de saldıracağını bilseydik, buna karşı önceden tedbir alırdık'' diye konuştu. 
     Bush'un teröre karşı mücadelede eski danışmanı Richard Clarke, yazdığı kitapta ve verdiği demeçlerde, Başkan ve çevresini, El Kaide'yi ihmal etmek ve geçersiz bahaneler kullanarak tüm çabayı Irak'a yöneltmekle suçluyordu. 
     Bu suçlamanın gazetecilerce hatırlatılması üzerine Bush, Clarke'in adını anmadan eleştirileri reddetti ve teröre karşı savaşta başarılı olduğunu savundu. 
     Bush, ''Şimdiye kadar bilinen El Kaide liderlerinin üçte ikisini ya öldürdük, ya da yakaladık. Ben ABD Başkanı olduğum sürece de onların peşinde olmayı sürdüreceğiz. Daha yapacak işimiz olmasına karşın ilerleme kaydediyoruz, ava devam edeceğiz'' dedi. 
     Öte yandan eski Başkan Bill Clinton döneminin Savunma Bakanı William Cohen, 11 Eylül'ü soruşturmak için kurulan özel komisyonun oturumunda verdiği ifadede, El Kaide terör örgütünün lideri Usame Bin Ladin'in, kendisinin öldürülmesi için taraftarlarına fetva yayınladığını söyledi. 
     Cohen, ''Bin Ladin, benim için kişisel bir fetva yayınladı, başıma ödül koydu ve bana karşı ayrıntılarına girmek istemediğim girişimlerde bulundu. Dolayısıyla bu savaşın ABD'ye, hatta Amerikan kabinesinin üyelerine karşı açıldığından tamamen haberdardım'' dedi. 
     
</TEXT>
</DOC>
