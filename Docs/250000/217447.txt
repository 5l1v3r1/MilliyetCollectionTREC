<DOC>
<DOCNO> 217447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko26.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen KDV indirimiyle, tekstil sektörü rahatlayacak... 
</HEADLINE>
<TEXT>

     Devlet Bakanı Kürşad Tüzmen, Karadeniz'i bir serbest ticaret alanı haline getirmeyi hedeflediklerini bildirdi. 
     Karma Ekonomik Komisyon KEK toplantılarına katılmak akşam saatlerinde Ukrayna'ya gidecek olan Tüzmen, Dış Ticaret Kompleksi'nde bir basın toplantısı düzenledi. 
     Tüzmen, 160 kişilik ticaret heyetiyle Ukrayna'ya gideceklerini söyledi. 
     Ukrayna Türkiye arasındaki ilişkilerin çok önemli olduğuna işaret eden Tüzmen, geçen sene bu ülke ile ticaret hacminin yüzde 30 arttığını, bu yılın ilk aylarında da yüzde 40'lara varan artış trendi yaşandığını belirtti. 
     İki ülke arasındaki ticaret hacminin 1.7 milyar dolara ulaştığını bildiren Tüzmen, ''Amacımız bu yıl ticaret hacmini 2.5 milyar doların üzerine çıkarmak'' dedi. 
     Temaslar sırasında Ukrayna Cumhurbaşkanı, bakanlar ve diğer yetkililerle görüşmelerde bulunacaklarını kaydeden Tüzmen, heyette yer alan işadamlarının da Ukraynalı işadamlarıyla karşılıklı görüşmelerde bulunacaklarını söyledi. 
     Türkiye için Ukrayna'nın çok önemli olduğunu vurgulayan Bakan Tüzmen, devamla şunları kaydetti 
     ''Aslında Balkan ülkeleri Doğu Avrupa ve Karadeniz ülkelerine bakınca, bizim komşu ülkeler ve çevre ülkeler stratejisi içinde yaptığımız çalışmaların neticelerini almaya başladığımızı görüyoruz. Geçen sene bu ülkelere yaptığımız ihracat, genel ortalamanın üzerinde yüzde 51 olarak gerçekleşti. Bu ülkelere yaptığımız ihracat toplamı, 4 milyar dolar civarında oldu. Bu rakamı çok kısa sürede 7.5 milyar dolara getirmeyi hedefliyoruz.'' Kürşad Tüzmen, yılın ilk 1.5 ayında da bu bölgeye yapılan ihracatta yüzde 'lük artış yaşandığını bildirdi. 
     Türk işadamlarının bugüne kadar Ukrayna'ya 40 milyon dolarlık yatırım yaptığını, müteahhitlik alanında alınan 800 milyon dolarlık taahhüt bulunduğunu anlatan Tüzmen, ''Bu alana daha fazla eğilmemiz gerek, Kiev'de bir iş merkezi kurmayı planlıyoruz'' dedi. 
     Serbest bölge yöneticilerinin de Ukrayna'da bir serbest bölge kurmak ve serbest işletmeciliğini yapmak üzere kendileriyle beraber geldiğini anlatan Tüzmen, ''Karadeniz'i biz serbest ticaret alanı haline getirmeyi hedefliyoruz. Taşımacılık sektörü burada çok önemli rol oynayacak'' dedi. 
     
     KDV İNDİRİMİ 

     Konuşmasının ardından soruları yanıtlayan Kürşad Tüzmen, yüzde 18 olan KDV'nin yüzde 8'e çekilmesiyle ilgili olarak şunları kaydetti 
     ''Bu konuda çalışmalar yapıldı. İhracatçıların yaptığı çalışmalar da bize geldi. Sektörün tamamında hem tekstil hem konfeksiyon arasında bir orta noktayı bulmamız lazım. Çünkü bazı arkadaşlarımız KDV indiriminin iyi olmayacağı konusunda bize çeşitli çalışmalar sundular. Ben şuna inanıyorum, Türkiye'de aslında vergi oranlarını aşağı çekmek lazım. Vergi oranları düşürülen sektörlerde ciddi bir hızlanma görülüyor. Türkiye'de serbest bölgelere vergi alınmadığı süre zarfında ciddi yatırımlar geldi. Verginin biraz azaltılması, daha fazla tabana yayılması, sonuçta daha fazla vergi tahsili anlamına gelir.'' Bu konudaki çeşitli görüşleri değerlendirdiklerini belirten Tüzmen, basamaklı olarak bir vergi indiriminin sektörü daha rahatlatacağı, birtakım kontrolleri daha rahat bir şekilde yapmasını sağlayacağı görüşünü dile getirdi. 
     Bir başka soru üzerine, 4-7 Mart tarihlerinde Suriye'ye karayolu ile bir heyetin gideceğini, yeni bir heyetin de Afrika'dan geldiğini anlatan Tüzmen, ''Açılımlarımızla geçen sene Afrika'dan 500 milyon dolarlık ek avantaj sağladık. Komşu ve çevre ülkelerin ihracatımızdaki payı yüzde 3'lerden yüzde 14'ler noktasına geldi'' dedi. 
     Kürşad Tüzmen, 1-20 Şubat tarihleri arasında Türkiye ihracatının yüzde 40 artmış durumda olduğunu belirterek, ''5-6 gün önce yüzde 14 gibi bir rakam gördüm, arkadaşlara bu inişin nedenini sordum. Bayram tatili ve hava şartları nedeniyle dediler. Ama şimdi sadece 20 günlük ihracatımız 2.5 milyar dolar olmuş'' dedi. 
     Tüzmen, aylık ihracat 4.5 milyar dolar seviyesine geldiği zaman Türkiye'nin sıkıntısının aşılmış olacağını, 50-60 milyar dolar ihracat rakamının güzel rakamlar olduğunu söyledi. 
     
     DOĞALGAZ ZAMMINDA BİR SÜRPRİZ BEKLEMİYORUZ 

     Devlet Bakanı Kürşad Tüzmen, doğalgaz zammı konusunda bir sürpriz beklemediklerini belirten İHKİB Başkanı Süleyman Orakçıoğlu'na, ''Biz de size bir sürpriz yapmak istemiyoruz'' dedi. 
     Tüzmen, Dış Ticaret Kompleksi'nde düzenlediği basın toplantısında, ihracat seyrinin, geçen yılın üzerinde olduğunu söyledi. 
     ''İş evin içinde oturarak yapılmıyor, dışarıda olacaksınız, dışarıda koşacaksınız, hiçbir zaman yorulduğunuzu söyleyemezsiniz, başka çare yok'' diyen Tüzmen, 10-20 günlük ihracat rakamlarının iniş çıkış gösterebileceğini kaydetti. 
     Türkiye'nin ihracatçısının, Türkiye'nin morali olmaya devam ettiğini vurgulayan Tüzmen, ''İhracatın ithalatı karşılama oranını da yüzde 70'lerde tutmayı becerebilirsek, o zaman bence çok daha rahat önümüzü görerek hareket edebiliriz diye düşünüyoruz'' şeklinde konuştu. 
     Yüksek maliyetlere, kurun ihracatçıların yanında olmamasına rağmen, ihracatçıların kendilerini dış piyasada kalitesiyle, markasıyla kabul ettirdiği bir döneme doğru geçildiğini belirten Tüzmen, Türk mallarının kalitesiyle, markasıyla aranır olduğunu, bu kadar sıkıntıya rağmen ihracat artışının devam ettiğini bildirdi. 
     Kürşad Tüzmen, ''30 milyar dolarlık kritik kütleyi aştık. 50 milyar dolarlık üst kritik kütleyi de aşacağız. Ondan sonra geri dönüş olmayacak. Bunu mevcut kapasite kullanımını sonuna kadar zorlayarak yapacağız. İhracatta kapasite kullanım oranları yüzde 80'ler seviyesinde'' diye konuştu. 
     
     DOĞALGAZ ZAMMI 

     Bir gazetecinin ''Doğalgaz zammı olacak mı '' sorusu üzerine Tüzmen, enerji ve gaz maliyetleriyle ilgili Enerji Bakanlığı'nın çalışmalar yaptığını, hatta, elektrik ve gaz fiyatlarının aşağı doğru çekildiğini anımsatarak, ''Önümüzdeki dönemde bunu tutturmaya gayret edeceğiz'' dedi. 
     İHKİB Başkanı Süleyman Orakçıoğlu'nun ''Böyle bir sürpriz beklemiyoruz'' sözü üzerine Tüzmen, ''Biz de size bir sürpriz yapmak istemiyoruz'' diye konuştu. 
     Bakan Tüzmen, önümüzdeki günlerde yapacakları çalışmalarla ihracatı Türkiye'nin bütün illerinde ayağa kaldırmaya çalışacaklarını belirtti. 
     Tüzmen, ''KOBİ'ler de artık bu ihracat kervanına katılsınlar. Şehirlerin tamamının ihracatçı şehir olması lazım'' dedi. 
     
     TELAFFUZU BİLE YANLIŞ 

     Heyetle birlikte Ukrayna'ya gidecek olan İHKİB Başkanı Süleyman Orakçıoğlu da doğalgaz zammı ile ilgili bir soru üzerine, ihracatçıların rekabet dezavantajlarını ortaya koyacak birtakım şeyler yapıldığı zaman, 2005 sonrası yapılacak hiçbir iyileşmenin faydası olacağına inanmadığını bildirdi. 
     Orakçıoğlu, ''İhracatçı son derece özverili bir şekilde çalışıyor. Artık ihracatçıda karlılık anlamında herhangi birşey yok. Bu yüzden biz girdi maliyetleri konusunda bir sürpriz beklemiyoruz. Bunun telaffuz edilmesi bile bence son derece yanlış. İhracatçıların fiyat verme konusunda çok büyük tedirginlikler yaşadığı bir dönemde zamlarla ilgili bizim herhangi bir beklentimiz yok'' dedi. 
     Bu konuyu daha önce IMF heyetine de söylediklerini, maliyetler üzerindeki dolaylı vergilerin herhangi bir anlamı olmadığını dile getirdiklerini belirten Orakçıoğlu, ''2005 öncesi atılacak her adım, 2004'de çok iyi düşünülmeli. Şu anda mevcut ekonomik politikaların ve karar vericilerin de bu konuda ihracatçıları zor duruma sokacak herhangi birşeyin içine girmemeleri gerekir'' diye konuştu. 
     Orakçıoğlu, KDV indirimiyle ilgili olarak, bunun maliyetleri artırıcı bir unsur olmadığını, herhangi bir vergi kaybı olmayacağını söyledi. 
     
</TEXT>
</DOC>
