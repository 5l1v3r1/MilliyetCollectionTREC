<DOC>
<DOCNO> 217100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yazar/sazak.html </URL>
<DATE> 2004/02/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yeni Irak 
</HEADLINE>
<TEXT>

   
   Irak'ın savaş sonrası geleceğinde 30 Haziran takvimi önemli bir eşikti. ABD yönetimi doğrudan seçimle olmasa bile kurultaylar yoluyla Irak yönetimini devretmeyi düşünüyordu. 
   Ancak Bağdat'ta işler Bush'un istediği gibi gitmiyor. 
   Saddam rejiminin devrilmesinde ABD'ye en önemli desteği sağlayan Kürtlerin bile isteklerini Paul Bremer'e ve Washington yönetimine benimsetmekte zorlandıkları gözleniyor. Çünkü, yeni Irak'ta dengeleri oluşturmak Beyaz Saray'dan görüldüğü kadar basit değil. 
   Kürtler kuzeydeki özerklik statüsünün anayasada yer almasını 'olmazsa olmaz' koşul sayıyor. Aksi halde Saddam rejiminin bile gerisine düşeceklerini savunuyorlar. 1958 devriminde olduğu gibi, Irak'ın asli unsurlarının 'Araplar ve Kürtler' olduğunun da anayasaya yazılmasını istiyorlar. 
   Yeni Irak'ın Arap halkına dayandırılması halinde kuzeyin bağımsızlığı ve Kürtlerin ayrı devlet tezleri geçerlilik kazanacak. 
   ABD yönetimi Kürtlerin istemlerini Sünni Araplar ve Şiilerin beklentileriyle dengelemeye çalışıyor. 
   Seçim olursa bu en çok Şiilerin işine yarayacak. 
   30 Haziran takvimi bu yüzden zora giriyor. Bağdat'tan dönen BM heyeti seçimi 'erken' buldu, Kofi Annan Irak'ın henüz buna hazır olmadığını açıkladı. Oysa Bush, 2004 Kasımı'ndaki başkanlık seçimlerinden önce ABD'nin Irak'ta Saddam'ı devirip yönetimi Iraklılara devrettiğini açıklamaya dönük bir kampanya hazırlığında. 
   Uzlaşma sağlanamazsa 30 Haziran takvimi zora girecek. 
   ABD'nin önemli düşünce kuruluşlarından Washington Enstitüsü Türkiye Direktörü Dr. Soner Çağaptay, geçen hafta Irak'taydı. Çağaptay'ın ve Irak'ın yeniden yapılanması sürecinde inşaat sektöründeki durumu araştırmak üzere Bağdat'a giden mühendis Şefik Çetinkaya'nın gözlemleri çakışıyordu 
   Amerikan askerleri kayıp vermemek için gündüzleri devriye görevini Irak'ın yeni polis gücüne bırakmışlar ama onlarla düzeni sağlamak olanaksız. Irak, giderek terör ve 'adi suç' ülkesi haline dönüşüyor. Amerikan askerleri geceleri baskınlar düzenleyip, gündüzleri ana caddelerde tankla dolaşıyorlarmış. Elektrik ve su h l büyük sorun. Halk, hırsızlık, cinayet ve tecavüz olaylarından bunalmış. 
   'Büyük Ortadoğu', 'özgür ve demokratik Irak' gibi iddialı kavramlardan önce halkın temel sorunlarını çözmek gerekiyor. 
   Dr. Soner Çağaptay, Irak'ın geleceği konusunda Türkiye ile kuzeydeki Kürtleri gelecekte Arap ve Şiilere karşı aynı pozisyona yaklaştıracak üç unsurdan söz etti 
   Laiklik, petrol ve su rejimi. 
   Kerkük'ü kontrol eden güç, dünyanın en büyük 10 petrol üreticisinden biri haline gelecek. 
   ABD'nin 'yeni Irak' ve Ortadoğu vizyonu ardındaki 'büyük çıkarlar'ı görmek gerekiyor. Bölgedeki askeri varlığı demokrasiyi yerleştirme adına uzun yıllar sürebilir. 
   
   
      
   
   
</TEXT>
</DOC>
