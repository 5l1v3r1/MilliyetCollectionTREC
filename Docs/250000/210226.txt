<DOC>
<DOCNO> 210226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur29.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Erdin ÜAK tarafından hazırlanan taslak düş kırıklığı yarattı 
</HEADLINE>
<TEXT>

     Üniversite Öğretim Üyeleri Derneği Başkanı Prof. Dr. Kadir Erdin, ''Üniversitelerarası Kurul ÜAK tarafından hazırlanan Yükseköğretim Yasa Tasarısı Taslağı'nın düş kırıklığı yarattığını, YÖK Başkanı Prof. Dr. Erdoğan Teziç'in katılımıyla hazırlanan taslağın ise daha demokratik ve katılımcı olduğunu'' bildirdi. 
     Prof. Dr. Erdin, dernek Yönetim Kurulu adına yaptığı yazılı açıklamada, ''YÖK Yasası'nın değişmesi gereği üzerinde geniş bir kamuoyu mutabakatı olduğunu'' vurgulayarak, şöyle dedi 
     ''Rektörlere tanınan denetimsiz yetkinin ve bunun sonucunda ortaya çıkan keyfi yönetimin üniversitede yarattığı sorunların aşılması için kamuoyu daha katılımcı ve demokratik bir yasa beklentisi içindeyken, rektörlerin mevcut yetkilerini daha da artıran ÜAK taslağı tam bir düş kırıklığı olmuştur.'' ''ÜAK'ı daraltarak sadece rektörlerden oluşan bir kurula dönüştüren rektörler taslağının, üniversite içinde dekan hariç tüm yöneticilerin rektör tarafından atanmasını öngördüğünü'' ifade eden Prof. Dr. Erdin, ''Senatonun çoğunluğunu mevcut yasadaki gibi atanmışların oluşturacağını, fakülte kurullarının katılıma kapalı halinin süreceğini ve rektörün üniversitenin tek, mutlak hakimi olacağını'' savundu. 
     
     DERNEĞİN TERCİHİ... 
     ''Buna karşın, YÖK Başkanı Prof. Dr. Teziç ve arkadaşları tarafından hazırlanan taslak, senatoda atanmışların hakimiyetini korurken, hiç olmazsa bölüm ve fakülte düzeyinde demokrasi ve katılımı sağlamaktadır'' diyen Prof. Dr. Erdin, şunları kaydetti 
     ''Zaten rektörlerin de Sayın Teziç'in girişimiyle hazırlanan taslağa itirazları, tam bu noktadadır. Taslağa gösterdikleri şiddetli tepki, üniversite içinde katılımcı ve karar alma yetkisi olan hiçbir kurula tahammülleri olmadığını göstermektedir. 
     Dernek olarak esas tercihimiz, Anayasa'nın ilgili maddelerinin değiştirilerek reform yapılmasıdır. Ancak Anayasa değişikliği olmadan da akademik yöneticilerin seçimle göreve gelmesini, senato düzeyinde temsili demokrasiyi, fakülte düzeyinde de katılımcı demokrasiyi sağlamak, karar alabilen kurullar oluşturmak mümkündür.'' Prof. Dr. Kadir Erdin, YÖK Başkanı Prof. Dr. Teziç'in girişimiyle hazırlanan taslağın beklentilerini bir ölçüde karşıladığını da belirterek, ''Ancak senato düzeyinde ciddi sorunlar içermektedir. ÜAK taslağı ise maalesef yürürlükte olan 2547 sayılı yasanın bile gerisine düşmektedir. Bu haliyle, öğretim üyeleri ve üniversitenin diğer paydaşları açısından kabul edilmesi söz konusu olamaz'' dedi. 
     
</TEXT>
</DOC>
