<DOC>
<DOCNO> 240341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur14.html </URL>
<DATE> 2004/05/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yaşlı adama "parmak izi" tuzağı .. 
</HEADLINE>
<TEXT>

     Nevşehir'de okuma-yazma bilmeyen ve hayatında hiç bilgisayar görmeyen kimsesiz yaşlı adam, tanıdığı kişi tarafından kendi adına kurulan bilgisayar firmasının borçları nedeniyle ikinci kez hapis cezasıyla karşı karşıya kaldı. 
     Nevşehir'in Kaymaklı Beldesi'nde komşularının yardımıyla ahırdan bozma yıkıntı bir evde yaşam mücadelesi veren Şevket Ekinci 83 , Mersin'de kendi adına başkaları tarafından kurulan bilgisayar firmasının 483 milyon liralık borcu yüzünden mahkemelik oldu. 
     Hayatında hiç bilgisayar görmediğini, okuma-yazması olmadığını ve kendisinin bilgisayar firması kurmasının mümkün olmadığını kaydeden Ekinci, şunları söyledi 
     ''Yıllar önce Adnan isimli önceden tanıdığım bir genç gelip, parmağımı kalem ile boyayıp boş kağıtlara basmamı istedi. Ben de genci tanıdığım için söylediklerini yaptım. 4 yıl önce bana bir kağıt geldi. Komşularıma okuttuğum kağıtta, Mersin'de bilgisayar firmamın olduğu ve 800 milyon liralık borcum bulunduğu yazıyormuş. Ben bir yanlışlık olduğunu düşünüp önemsemedim. Ancak bir süre sonra polisler beni alıp götürdü, 13 ay Nevşehir Kapalı Cezaevi'nde yattım. Ben bilgisayarın ne demek olduğunu bile bilmiyorum, ama derdimi kimseye anlatamadım.'' 
     
     KİMSESİZ ADAMA İKİNCİ ŞOK 
     Yıllar önce geçirdiği bir trafik kazasında sol kolunu kaybettiğini ve bu nedenle çalışamaz hale geldiğini, komşularının yardımıyla eve dönüştürdüğü bir ahırda yaşadığını kaydeden Ekinci, kimsesi olmadığını ve hiçbir geliri bulunmadığını, karnını zor doyurduğunu belirtti. 
     Mersin'de adına kurulan bilgisayar firması ile yeniden başının belaya girdiğini ifade eden Ekinci, şöyle devam etti 
     ''Geçenlerde bana yine bir kağıt geldi. Komşularıma okuttum, defterdarlıktan geldiğini söyledikleri kağıtta yine adıma kurulan firmanın borcundan dolayı hakkımda Mersin Ağır Ceza Mahkemesi'nde dava açıldığı yazıyormuş. Parmak izimi kullanarak kurdukları firmanın 483 milyon 500 bin lira borcu varmış. Eğer bu borcu da ödemezsem yine hapis yatacağımı söylüyorlar. Ben karnımı doyuramıyorum, bu parayı ödemem imkansız. Yetkililerden beni bu durumdan kurtarmalarını istiyorum. Okuma-yazmam bile yok ben nasıl firma kurayım. Hem ben bilgisayarın ne demek olduğunu bile bilmiyorum.'' Nevşehir Defterdarlığı'ndan kendisine gönderilen ödeme emrinde 27 Nisan tarihine kadar borcunu ödemesi istenen Şevket Ekinci, bugüne dek cahilliğinin bedelini fazlasıyla ödediğini, bu yaştan sonra tekrar demir parmaklıklar arkasına girmek istemediğini söyledi. 
     
</TEXT>
</DOC>
