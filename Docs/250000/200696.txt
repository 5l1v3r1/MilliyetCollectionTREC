<DOC>
<DOCNO> 200696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur40.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Faruk Çelik Kemal Gürüz'e kapılarımız kapalı 
</HEADLINE>
<TEXT>

     AK Parti Grup Başkanvekili Faruk Çelik, YÖK eski Başkanı Kemal Gürüz'ün ''Hemen siyasete atılmasını'' isteyerek, ''Ama bizim kapılarımız Gürüz'e kapalı. O kadar da large Geniş değiliz'' diye konuştu. 
     Çelik, Parlamento'da basın mensuplarıyla düzenlediği sohbet toplantısında gündeme ilişkin soruları yanıtladı. Bir soru üzerine Çelik, YÖK eski Başkanı Gürüz'ün ''Toplumun ne olduğunu, dünyanın kaç köşe olduğunu anlaması'' için hemen siyasete atılmasını beklediklerini söyledi. ''Ama bizim kapılarımız Gürüz'e kapalı'' diyen Çelik, sözlerini, '' O kadar da large Geniş değiliz. Onun birlikte poz verdiği siyasetçiler var, oralarda siyasete atılsın'' diye konuştu. ''Yeni YÖK Başkanı'ndan beklentilerine'' ilişkin bir soruyu yanıtlarken de Çelik, ''Tek isteğimiz olabilir, demokrat kimliğe sahip olması'' dedi. 
     
     ''SONRADAN HABERİMİZ OLDU'' 
     AK Parti Grup Başkanvekili Çelik, Kuran Kursları Yönetmeliği'ne ilişkin sorular üzerine de yönetmeliğin çıktığından sonradan haberleri olduğunu bildirdi. ''Diyanet'in vicdanlarla ilgili bir konu olması'' nedeniyle siyasetçilerin elinin buraya uzanmaması gerektiğini ifade eden Çelik, ''Yeni Başkan objektif kimliğe sahip bir profesör. Siyasetçiler tarafından rahatsız edildiğini sanmıyorum'' dedi. Terör olayları ile ilgili değerlendirmeler yapılırken kuran kursları ile ilişki kurulmasının yanlış olduğunu ifade eden Çelik, ''80 yıldır Cumhuriyet de var, kuran kursları da'' diye konuştu. Çelik, devletin, kötü koşullarda ve olumsuz kişiler tarafından verilen illegal dini hizmetlerin önünü kesmek için ''Vatandaşların talebini karşılaması'' gerektiğini bildirerek, ''Bunları kökünden kurutmak için devletin kontrol ettiği hizmetin verilmesi önemli. Nerede ne yapılıyor, bilinmeli. Biliniyorsa tehlike sözkonusu olmaz, bilinmiyorsa tehlikeli demektir. Köhne beyinlerin, bu bir kişi bile olsa nesilleri yanlış yönlendirmesinin önüne geçilmeli'' dedi. Böyle bir düzenlemenin ''Devlet hizmet veremiyor'' iddialarını önleyici nitelikte olduğunu da kaydeden Çelik, ''Yönetmelik kuran kurslarını kontrol altına almaya yönelik olduğu için güzel bir gelişmedir'' diye konuştu. 
     
     YASAMA DOKUNULMAZLIKLARI 
     Gazetecilerin yasama dokunulmazlığına ilişkin soruları üzerine de Çelik, araştırma komisyonunun çalışmaları tamamlamasını beklediklerini, bunun ardından konuyla ilgili Anayasa değişikliklerinin gündeme gelebileceğini söyledi. Komisyonun görev süresinin uzatılmasını düşünmediklerini bildiren Çelik, ''Komisyonun görevi, durumun tespit edilmesi ile sınırlı. Onun dışında bir görevi yok'' dedi. 
     Çelik, CHP'nin Uzlaşma Komisyonu'na üye vermeyerek Anayasa değişikliği çalışmalarını engellediğini savunarak, ''Bu tutumları, Anayasa değişikliklerinin yapılması, yasama dokunulmazlığının sınırlandırılması ile ilgili samimiyetleri konusunda şüphelere yol açıyor'' diye konuştu. Grup Başkanvekili Çelik, CHP'lilerin ''Haddi aşan beyanları'' ile karşı karşıya kaldıklarından da yakındı. 
     Çelik, bir gazetecinin, partisinin MKYK toplantısına ilişkin sorusu üzerine de 10'u aşkın örgütün görevden alındığını söyledi. 
     
</TEXT>
</DOC>
