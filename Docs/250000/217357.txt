<DOC>
<DOCNO> 217357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/yazar/guclu.html </URL>
<DATE> 2004/02/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hayret, bilim konuşuldu 
</HEADLINE>
<TEXT>

   
   O tasarı, bu tasarı derken üniversitelerin, bilimin, teknolojinin unutulduğunu sanmıştık. Hatta bilim niye kimsenin umurunda değil diye hayıflanır hale gelmiştik. Çünkü bilimsel üretkenlik, ne hükümetin ne YÖK'ün ne de endüstriyel kuruluşların umurunda değildi. Varsa yoksa güç kavgası. Rektörler atama ile mi gelecek yoksa seçimle mi Tek dönem mi görev yapacaklar, iki dönem mi Emeklilik yaşı 67 mi olsun, 70 mi Kısır tartışmalar bu minvalde gitti, geldi... 
   Oysa ABD, Almanya gibi dünya devleri bile, bilimde, teknolojide yeni arayışlar peşinde. Almanya Başbakanı Schröder, bilimde geri kaldık Alman ekonomisi zora girdi. Ne kadar para istiyorsanız alın ve bizi yeniden eski görkemli günlerimize getirin diye üniversitelerin kapısını aşındırırken, biz kısır tartışmaların esiri olduk. 
   Bilimsel üretkenlik ve teknolojik verimlilik, maalesef hükümetin gündemine bir türlü gelmedi. Yasaları zorlamanın ötesine geçemediler. Karamsarlığımızın asıl nedeni buydu. 
   Kim yapar, nasıl yapar da hükümeti, kamuoyunu, üniversiteleri ve diğer bilim kuruluşlarını bu noktada duyarlı hale getirir diye arayış içindeydik. İşte bu noktada TÜSİAD'dan olumlu sinyaller gelmeye başladı. Dün gerçekleştirdikleri seminer de bu konuda atılan önemli bir adım oldu. 
   Devlet politikası haline gelmeden, hükümet desteklemeden, endüstriyel kuruluşlar sahip çıkmadan bilimde yol almak mümkün değil. Dün bunu bir kez daha anladık... 
   
   TÜSİAD'dan tarihi adım 
   Türk Sanayicileri ve İşadamları Derneği TÜSİAD'ın eğitime, bilime, üniversitelere, öteden beri ilgisi var. Ama sürekli değil. Genelde sorunu tespit edip ortaya koyuyor. Sonara da unutuyor. Takibini yapmıyor... 
   Sanki genel değişim sürecinden TÜSİAD da etkilenmiş gibi. Sadece rapor hazırlayıp, onları raflarda tozlandırmanın bir adım ötesine geçtiler. Taşın altına artık onlar da ellerini koyuyor. O da yetmedi ki bilim toplumu olmak için lokomotif olmaya hazırlanıyorlar. Umarız arkası gelir .. 
   Sabancı Center'da gerçekleşen seminerin başlığı "Yükseköğretim, Bilim ve Teknolojide Yeni Yönelimler"di. Yurtiçi ve yurtdışından çok önemli katılımcılar vardı. ABD'nin en önemli üniversitelerinden biri olan MİT'ten, dünya bilişim devi Microsoft'tan, TÜBİTAK'tan, TÜBA'dan, TÜGEV'den konuşmacılar, üniversitelerden, sanayiden, sivil toplum örgütlerinden de dinleyiciler gelmişti. Milli Eğitim Bakanı Çelik de katıldı. Her ne kadar konuşmasının dörtte üçü, bilim ve teknolojide yeni arayışların çok uzağında olsa bile orada bulunması, bu yöndeki gayretleri gönülden desteklemesi takdire şayandı. 
   TÜSİAD'ın yeni Başkanı Ömer Sabancı, bilginin gücüne olan inancını önceki başkanlardan daha net ortaya koydu. Toplantının mimarı TÜSİAD üyesi ve Sosyal İşler Komisyonu Başkanı Arzuhan Yalçındağ ise mesleki eğitim, bilim, üretkenlik ve YÖK konularında daha önce sergilediği duyarlılığının tesadüfi olmadığını gösterdi. Bu işe ciddi anlamda asılıyor. Çağdaş Türkiye özleminin lafla değil icraatla gerçekleşeceğine inananlardan. 
   Özetin özeti Türkiye'de iyi şeyler de oluyor... 
   
      
   
   
</TEXT>
</DOC>
