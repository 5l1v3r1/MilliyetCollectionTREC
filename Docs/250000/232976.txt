<DOC>
<DOCNO> 232976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/dunya/dun01.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine 'haçlı seferi' gafı 
</HEADLINE>
<TEXT>

      DIŞ HABERLER SERVİSİ 

   
   ABD Başkanı George W. Bush'un 11 Eylül saldırılarından kısa bir süre sonra terörizme karşı dünya çapında mücadelenin uzun ve zahmetli bir süreç olacağını kastetmek için kullandığı, İslam dünyasında büyük tepki çeken "haçlı seferi" terimi, bu kez Bush - Cheney ikilisinin seçim kampanyasının başkanı Marc Racicot tarafından yine aynı bağlamda kullanıldı. 
   Racicot, Florida'da yeni kampanya çalışanlarına gönderdiği 3 Mart tarihli mektubunda, Bush'u "Terörizme karşı dünya çapında bir haçlı seferine önderlik ediyor" sözleriyle övdü. 
   Eski Montana Valisi Racicot, önceki gün yaptığı açıklamada, amacının Bush'un Afganistan ve Irak'taki başarılarının vurgulanması olduğunu söyleyerek, "O mektup, Başkan'ın, uluslararası topluluğun diğer üyeleriyle birlikte, sadece bir an, bir gün, 10 yıl için değil, ama yüzlerce yıl için insanları kurtarmak ve özgürlük davasını korumak için sarf ettiği çabalar üzerine odaklanmıştı" diye konuştu. 
   
   'Crusade' pişmanlığı 
   İngilizce "crusade" kelimesi "haçlı seferi"nin yanı sıra "büyük dava" veya "kampanya" anlamına da geliyor. Beyaz Saray Sözcüsü Ari Fleischer, Bush'un "crusade" kelimesini "büyük dava" anlamında kullandığını vurgulamış, yine de İslam dünyasında negatif çağrışım yapan kelimeyi kullandığından dolayı pişman olduğunu ifade etmişti. 
   
   
   
</TEXT>
</DOC>
