<DOC>
<DOCNO> 236675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko23.html </URL>
<DATE> 2004/05/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bulgurcular AB pazarını zorluyor... 
</HEADLINE>
<TEXT>

     Gaziantep Bulgur Sanayicileri Derneği GABUSAD Başkanı Abrurrahman Avcı, ''Avrupa Birliği AB üyesi ülkelerin bulgur ihracatımızı kısıtlayan uygulamalarını aşmaya çalışıyoruz'' dedi. 
     Avcı, AA muhabirine yaptığı açıklamada, Türkiye bulgur üretiminin çok büyük bölümünün Gaziantep'te gerçekleştirildiğini belirterek, yurtiçi talebin üzerinde gerçekleşen üretimi ihraç etme çabası içinde olduklarını kaydetti. 
     AB üyesi ülkelerin tüketicisinin bulgura ilgisinin arttığını dolayısıyla bu ülkeleri hedef pazar olarak seçtiklerini belirten Avcı, şöyle konuştu 
     ''Her pazarda olduğu gibi Avrupa pazarında da yalnız değiliz. Ancak, gerek ürün kalitesi gerek üretim maliyetleri itibarıyla yüksek rekabet gücüne sahibiz. Bu gerçeğin bilincinde olan AB üyesi ülkeler fonlar uygulayarak ihracatımızı kısıtlamaya çalışıyorlar. Birlik üyesi ülkelerin ihracatımızı kısıtlayan uygulamalarını aşmak için çaba sarfediyoruz.'' Avcı, Hazine ve Dış Ticaret Müşteşarlığı ile irtibat halinde olduklarını, bulgur ihracatı için cazip bir pazar olan AB üyesi ülkelere daha çok ihracat yapmak için yetkililerden destek istediklerini bildirdi. 
     
</TEXT>
</DOC>
