<DOC>
<DOCNO> 228213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun31.html </URL>
<DATE> 2004/04/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Gül AB ile güçlenecek ilişkiler Avrupa'daki Türklere katkı sağlayacak 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Avrupa Birliği ile güçlenecek ilişkilerin, Hollanda dahil, AB ülkelerindeki Türk vatandaşlarının bulundukları ülkelerdeki sorunlarının aşılmasına önemli katkı sağlayacağını bildirdi. 
     Hollanda'ya, Türkiye'den yapılan işgücü göçünün 40. yılının kutlanması çerçevesinde Rotterdam kentinde düzenlenen toplantıya katılan Gül, Avrupa'daki Türk işçilerinin, bulundukları ülkelerdeki konumlarının kalıcılığa dönüştüğünü ve bugün geldikleri konum itibarıyla, bulundukları ülkelerde yaşamın her alanında kendilerini göstermeye başladıklarını söyledi. 
     Hollanda'da Türk göçünün 40. yıldönümü kutlanmakla beraber, esas toplumla bütünleşme-entegrasyon sürecinin, son 20 yıllık bir geçmişi olduğunu belirten Gül, Türklerin kalıcılık vasıflarının ortaya çıkmasından sonra bu sürecin başladığına ve bunun öneminin tartışma götürmez bir gerçek olduğuna işaret etti. 
     Abdullah Gül, şöyle devam etti 
     ''Uyumu, anavatandan gelirken beraberinde getirilen başta kültür ve dil olmak üzere öz değerlerin kaybedilmesine yol açacak bir süreç olarak görmek doğru olmaz. Unutmayalım ki, aynı ortak değerlerin paylaşıldığı uygar dünyada esas olması gereken entegrasyondur. Hollandalı dostlarımızın da katılacaklarından emin olduğum önemli bir husus ise, kültürel çeşitliliğin korunmasına verdiğimiz önemin de bir göstergesini oluşturacak biçimde, entegrasyon çabalarına destek verirken, asimilasyona karşı çıkmamızdır.'' Bakan Gül, Hollanda'nın bugüne kadar farklı kültürlere hoşgörüyle yaklaştığını ve bu çeşitliliği bir zenginlik ve güç öğesi olarak gördüğünü belirtti ve Hollanda'yı bu konuda ayrıcalıklı duruma getiren özelliklerin, geleneksel anlayışa ters düşen bazı düşünce akımlarının kalıcı ve politika saptamada belirleyici olmayacağına inandığını anlattı. 
     
     CANLI KÖPRÜ 
     Konuşmasında Türkiye'nin AB'ye üye olma konusunda yaptığı çalışmalar hakkında da bilgi veren Gül, bu yıl sonunda Hollanda'nın dönem başkanlığı sırasında Türkiye'ye müzakere tarihi verilmesinin, 40 yıllık geçmişi bulunan Türkiye-AB ilişkilerinin son aşamasına geri dönülmez biçimde ulaşılmasını sağlayacağını belirtti. 
     Bakan Gül, Türkiye'nin AB'ye yönelimi konusunda bilgi eksikliğinden kaynaklanan kimi yanlış algılama ve değerlendirmelerin giderilmesinin önemi üzerinde de durdu ve bu konuda her düzeyde çalışmalar yürütüldüğünü anlattı. 
     Gül, Hollanda ile iyi seyreden ilişkilerin daha da geliştirilmesi konusunda Türkiye'nin kararlı olduğunu belirterek, ''İnanıyorum ki Hollanda toplumuyla kaynaşmış olan siz Türk-Hollanda toplumu, iki ülke arasındaki ilişkilerin güçlendirilmesine katkıda bulunacak 'canlı bir köprü' işlevi görmeye devam edeceksiniz. Bu bakımdan sizlerin Hollanda'daki mevcudiyeti, bizim açımızdan son derece önemli ve değerlidir'' dedi. 
     
     TÜRKLERE İHTİYAÇ VAR 
     Hollanda Çalışma ve Sosyal Güvenlik Bakanı Aart Jan de Geus de konuşmasında, Türk toplumunun Hollanda'daki konumu hakkında bilgi verdi ve Hollanda'nın, 40 yıl önce olduğu gibi, bugün de Türklere en azından işgücü olarak ihtiyacının sürdüğünü bildirdi. 
     Toplumdaki yaşlanmanın işgücü açığının doğmasındaki temel neden olduğunu anlatan de Geus, bugün 65 ve daha yukarı yaştaki her kişiye karşı 10 kişinin çalıştığına, 2040 yılında ise her 10 çalışana karşı 6 yaşlının bulunacağına dikkati çekti. 
     De Geus, Türk toplumu arasında en önemli sorunun işsizlik olduğunu, ancak işsiz kişileri kazanabilmek ve iş piyasasına sokabilmek için sürekli çaba gösterildiğini, bu alandaki en önemli sıkıntının ise dil yetersizliği ve önyargılar olduğunu anlattı. Türklerin, eğitim, iş yaşamı siyaset gibi birçok alanda toplumda önemli konumlara yükseldiğini de anımsatan de Geus, Türklerin kimi sorunlara rağmen topluma kazandırdıklarının yadsınamayacağını kaydetti. 
     
     HOLLANDALI TÜRKLER 
     Uyum ve azınlıklar politikasından sorumlu Devlet Bakanı Rita Verdonk da, Türklerin işgücü olarak Hollanda ekonomisine çok şey kazandırdığını belirterek, bu katkının hiçbir zaman göz ardı edilemeyeceğini belirtti. 
     40 yıl önce Hollanda'ya gelmeye başlayan ve o dönemde misafir kabul edilen Türk işçilerin, bugün 350 bine ulaşan sayılarıyla Hollandalı Türkler olarak toplumdaki yerlerini aldıklarını söyledi. Türk toplumu için en önemli sıkıntının hala dil sorununun tamamen aşılamaması olduğunu belirten Verdonk, bunun da alınan önlemlerle aşılacağını bildirdi. 
     Verdonk, Türk toplumu arasında ''namus cinayeti'' adıyla kadınlara karşı işlenen şiddeti eleştirdi ve bu tür gelişmelere hoşgörüyle bakamayacaklarını söyledi. 
     Hollanda Türkler İçin Danışma Kurulu Başkanı Ayhan Tonca ise konuşmasında, Türk toplumuna yönelik son dönemlerde alınan kararlara değindi ve hükümeti uygulamak istediği planlardan dolayı eleştirdi. 
     Türk toplumunun Hollanda'nın vazgeçilmez bir parçası haline geldiğini vurgulayan Ayhan Tonca, Hollanda'yı Türklerin sevdiğini ve artık ikinci vatan olarak kabul ettiklerini, ancak 70 ve 80'li yıllarda elde edilen kimi hakların şimdi geri alınmak istendiğini savundu. 
     Evlenme ve aile birleşimine getirilmek istenen kısıtlamaları buna örnek gösteren Tonca, bütün bu olumsuz değişimlerin gündeme gelmesine rağmen, Türk toplumunun 40 yıldan bu yana kat ettiği mesafeyi artarak sürdüreceğini, bunun örneklerinin yaşamın her alanında yavaş yavaş görüldüğünü kaydetti. 
     Hollanda'daki Türk dernek ve kuruluşlarını bünyesinde toplayan Türkler İçin Danışma Kurulu'nun girişimi ve öncülüğünde Hollanda'ya işgücü göçünün 40'ıncı yılını kutlamak amacıyla, Rotterdam De Doelen konferans merkezinde yapılan toplantıya, Hollanda Millet Meclisi Başkanı Frans Weisglas, milletvekilleri, Rotterdam Belediye Başkanı Ivo Opstelten, üst düzeyde bürokratlar, Türk temsilcilik yetkilileri, yerel politikacılar ve vatandaşlar katıldı. Kutlama programı sırasında, Türkiye-Hollanda ilişkilerini konu alan bir de film gösterildi. 
     
</TEXT>
</DOC>
