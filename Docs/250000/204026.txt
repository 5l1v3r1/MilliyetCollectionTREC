<DOC>
<DOCNO> 204026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur33.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan tekneden geriye dümen ve can yeleği kaldı 
</HEADLINE>
<TEXT>

     Muğla Valisi Hüseyin Aksoy, Rodos Adası'na kaçak taşırken Marmaris'in Kadırgaburnu açıklarında batan tekneyle ilgili olarak sürdürülen arama kurtarma faaliyetlerinin, saat 17.00 itibariyle sona erdirildiğini söyledi. 
     Aksoy, Marmaris Sahil Grup Komutanlığı'na ait iki bot ve bir helikopterle sürdürülen arama kurtarma çalışmaları kapsamında, şu ana kadar bir adet can yeleği ve teknenin dümenine ait olduğa tahmin edilen bir tahta parçasının bulunduğunu ifade etti. 
     Arama çalışmalarında bot sayısının zaman zaman 3'e çıkarıldığını bildiren Vali Aksoy, şöyle dedi 
     ''Genel kural olarak denizde bir canlının yaşayabileceği süre, en fazla 72 saat olarak belirtilmektedir. Teknenin batmasından itibaren başlayan süreçte saat 17.00 itibariyle, bu 72 saatlik süre dolmuştur. Bu noktadan hareketle arama kurtarma faaliyetleri sona erdirilmiştir.'' Vali Aksoy, Rodos'a kaçak taşıyan organizasyonu gerçekleştirdiği tahmin edilen 4 kişinin İstanbul'da, bir kişinin de Marmaris'te gözaltına alındığını, Muğla'dan İstanbul'a giden polis ekibinin söz konusu 4 kişiyi Marmaris'e getirdiğini belirtti. 
     Aksoy, Marmaris'te gözaltına alınan kişinin sorgusunun sürdüğünü kaydetti. 
     
</TEXT>
</DOC>
