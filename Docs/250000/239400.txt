<DOC>
<DOCNO> 239400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy30.html </URL>
<DATE> 2004/05/12/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
YÖK Üyelerinin görevini sona erdiren 1. madde kabul edildi 
</HEADLINE>
<TEXT>

     TBMM Genel Kurulu'nda, Yükseköğretim Kurulu YÖK üyelerinin görevini sona erdiren ve yapısını değiştiren YÖK Tasarısı'nın 1. maddesi kabul edildi. 
     Madde, Genel Kurul ve Yürütme Kurulu ayırımını kaldırarak, Yükseköğretim Kurulu'nu daimi statüde çalışan tek kurul haline getiriyor. 
     Madde ile YÖK'ün üye sayısı 22'den 16'ya düşürülüyor. Buna göre Yükseköğretim Kurulu, Cumhurbaşkanınca doğrudan seçilen 5 üye ile Bakanlar Kurulunca seçilen 5, Üniversitelerarası Kurul ÜAK tarafından seçilen 5 ve Genelkurmay Başkanlığınca seçilen 1 üyenin Cumhurbaşkanı tarafından atanmasıyla oluşacak. 
     Yükseköğretim Kurulu Başkanı'nın Kurul üyeleri tarafından seçilmesi hükmü de getiriliyor. 1 ay içinde YÖK'e üye seçemeyen kuruluşların yerine 15 gün içinde Cumhurbaşkanı tarafından atama yapılması öngörülüyor. 
     AK Parti Milletvekillerinin verdiği önerge ile maddede yer alan, ''YÖK, Anayasada kendisine verilen koordinasyon ve denetim dışındaki yetkilerini üniversitelere devredebilir'' ibaresi madde metninden çıkarıldı. 
     Madde üzerinde söz alan CHP Ankara Milletvekili Mehmet Tomanbay, tasarının AK Parti'nin gizli gündemini hayata geçirmeye yönelik olduğunu öne sürdü. 
     Dış destekli, Türkiye'de daha İslami bir yönetim kurulması yönündeki görüşlerin dile getirildiği bir dönemde böyle bir tasarının TBMM gündemine alınmasının, bu görüş sahiplerinin amacına hizmet edeceğini savunan Tomanbay, ''üniversiteye huzur getireceği söylenen bu tasarı, başta tasarıyı hazırlayanlar olmak üzere herkesin asabını bozmuştur. Başbakan Recep Tayyip Erdoğan da herkese meydan okuyacak bir sinirli hal oluşturmuştur. Milli Eğitim Bakanı her cihetten beddua okumuştur'' diye konuştu. 
     AK Parti Grubu adına konuşan İzmir Milletvekili Mehmet Sait Tekelioğlu da ''üniversitelerin kaynadığını'' ifade ederek, öğretim elemanları üzerinde büyük bir baskı olduğunu iddia etti. Tekelioğlu, Meclis'e gelen bazı öğretim üyelerinin, ''bu yasa çıkarsa onu çiğneme hakkımız doğar'' şeklinde bir ifade kullanmalarını da hayretle karşıladığını söyleyerek, bu öğretim üyelerine, halkın duygularını anlamaları için Dostoyevski'nin eserlerini okumalarını önerdi. 
     Madde üzerinde kişisel görüşlerini açıklayan AK Parti Erzurum Milletvekili Muzaffer Gülyurt, kurulduğu günden buyana YÖK'ü protesto eden öğretim üyelerinin bu kurumu savunur hale gelmelerini anlayamadığını ifade etti. 
     Gülyurt, Çin ve Sovyet döneminin Moskova üniversitelerinde görev yapan bilim adamlarının Nobel ödülünü kazandığını belirterek, ''onlardan önce kurulan İstanbul ve Ankara Üniversitelerinden bilim adamlarımız neden Nobel ödülü alamadı YÖK bu sorunun cevabını versin'' dedi. 
     
</TEXT>
</DOC>
