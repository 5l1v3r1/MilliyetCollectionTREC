<DOC>
<DOCNO> 221182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun02.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Evrenin en uzak görüntüsü mercek altında... 
</HEADLINE>
<TEXT>

     Burak Coşkun 

Hubble Uzay Teleskopu, evrenin şimdiye kadar belirlenen en uzak görüntüsünü elde etmeyi başardı. 
     Yörüngedeki Hubble Teleskopu tarafından elde edilen görüntüler, New York'taki Amerikan Doğa Tarihi Müzesi'nde yapılan bir tanıtımla kamuoyuna açıklanırken, bilim adamları da Big Bang'dan Büyük Patlama sadece birkaç yüz milyon yıl sonrasına ait görüntüleri hemen incelemeye başladılar. 
     Amerikalı gökbilimcilerin, 13 milyar ışık yılından daha uzakta gözlemledikleri, dolayısıyla yaşı 13.7 milyar olarak tahmin edilen evrenin bilinen en uzaktaki ve en eski görüntüleri, New York'taki müzede bilim adamlarınca Pazar gününe kadar incelenecek ve sonuçlar kamuoyuyla paylaşılacak. 
     
     ''ZAMAN MAKİNESİ'' 

     Evrenin şimdiye dek elde edilen en eski görüntülerinin kamuoyuna açıklanması nedeniyle düzenlenen tanıtımda AA muhabirine bilgi veren Columbia Üniversitesi Astronomi Bölümü'nden Doçent Arlin Crotts, Hubble'ı artık bir ''zaman makinesi'' gibi kullanmayı öğrendiklerini belirterek, bu sayede evrenin şimdiye dek elde edilen en uzak yani en eski görüntüsünü, bir başka deyişle ''bebeklik'' resmini çekmeyi başardıklarını söyledi. 
     Crotts, Big Bang'den birkaç yüz milyon yıl sonrasına ait görüntülerde 15 bin ila 20 bin galaksi ve 2 katrilyon yıldız bulunduğunu tahmin ettiklerini kaydetti. 
     Eylül'den itibaren 4 ayda elde edilen 800 görüntü için Hubble'ın 11.5 güne denk gelen 1 milyon saniye süreyle Fornex takımyıldızına odaklandığını belirten Crotts, evrenin ''karanlık'' dönemine ait bu görüntülerin, evrenin ve galaksilerin oluşumuna ışık tutacağını ifade etti. 
     
     ''EN ESKİ GALAKSİLER'' 

     Amerikalı bilim adamları, Hubble En Uzak Görüş HUDF adını verdikleri ''uzun süreli poz tekniğiyle'' evrendeki en zayıf ışıklı cisimleri dahi tespit ettiklerini belirterek, evrenin başlangıcından hemen sonra oluşan en genç yıldızları görme olanağı elde ettiklerini kaydediyorlar. 
     Görüntülerde yapılacak incelemelerden sonra evrenin en eski galaksilerinin belirlenmesinin beklendiğini ifade eden gökbilimciler, bunların yaşlarının, galaksilerin ilk oluştukları Big Bang'den 300 milyon yıl sonrasına kadar inebileceğini belirttiler. 
     Dünyanın en seçkin bilimsel, eğitim ve kültür kuruluşlarından olan ve 1869'da kurulan New York'taki Amerikan Doğa Tarihi Müzesi'nde de Hubble tarafından çekilen görüntülerin ''şifrelerinin çözülmesi'' amacıyla, bilim adamları Pazar gününe kadar sürecek bir maratona başladılar. 
     
     ''NAKLEN BİLİM'' 

     ''Naklen Bilim'' adı verilen ve kamuoyuna her an gelişmelerle ilgili bilgi verilmesini amaçlayan organizasyona, Amerikan Doğa Tarihi Müzesi, Columbia Üniversitesi ve Stony Brook Üniversitesi'nden birer ekip katılıyor. 
     Ziyaretçileri, elde edilen bilgiler konusunda sürekli bilgilendirmeyi hedefleyen bilimsel çalışmada, 3 kuruluşun bilim adamları, uzay cisimlerinin yerlerini değiştirip değiştirmediklerini anlamak için 4 aylık sürede çekilen görüntüler arasında fark olup olmadığını inceleyecekler. 
     Amerikalı gökbilimciler, ayrıca görüntülerdeki ''süper novaları'' tespit edebilmek için cisimlerin parlaklıklarında fark bulunup bulunmadığını tespit ederek, uzaklıklarını belirlemeye çalışacaklar. 
     Bilim adamları, en zayıf ışıklı cisimleri de inceleyerek, özellikle galaksilerin yaşlarını tespit edecekler. 
     Hubble tarafından elde edilen görüntüler, Maryland Eyaleti'nin Baltimore kentinde bulunan Uzay Teleskop Bilimi Enstitüsü'nde saklanıyor ve burada NASA'nın da katılımıyla inceleniyor. 
     Şimdiye dek elde edilen en ayrıntılı ve en yüksek çözünürlüğe sahip görüntülerin, uzun yıllar bilim adamlarınca inceleneceği belirtiliyor. 

     
</TEXT>
</DOC>
