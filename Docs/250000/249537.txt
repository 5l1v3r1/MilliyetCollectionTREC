<DOC>
<DOCNO> 249537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/siyaset/siy01.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a PKK'yı soracak 
</HEADLINE>
<TEXT>


Cumhurbaşkanı Sezer, NATO zirvesinde görüşeceği ABD Başkanı'na PKK'nın tasfiyesi konusunda verilen sözlerin tutulmadığını söyleyecek 

BARKIN ŞIK Ankara 


Cumhurbaşkanı Ahmet Necdet Sezer, ABD Başkanı George W. Bush ile görüşmesi öncesi Genelkurmay Başkanlığı'ndan "PKK KONGRA - GEL brifingi" aldı. Sezer, 27 Haziran'da bir araya geleceği Bush'un önüne, örgütün Kuzey Irak'tan tasfiyesi için çizilen ortak yol haritasını koyacak ve verilen sözlerin yerine getirilmediğini vurgulayacak. 
NATO zirvesi için Türkiye'ye gelecek olan Bush, Ankara'da Sezer'le de bir araya gelecek. Sezer Bush'la görüşmesinde, örgütün tasfiyesi konusunda verilen sözlerin yerine getirilmemesi nedeniyle, askeri seçeneklerin hayata geçmesi ve takvimin netleşmesi konusunda talepte bulunacak. Sezer ayrıca, örgüte karşı askeri operasyon için ABD'nin şart koştuğu Eve Dönüş Yasası'nın çıkartıldığını da hatırlatacak. 

Türkiye sözünü tuttu 
ABD'nin Irak operasyonu sonrası, Kuzey Irak'taki PKK varlığını bitirmek için girişimlerde bulunan Ankara, 6 Ağustos 2003'te Eve Dönüş Yasası'nı çıkardı. ABD ile görüşmelerde örgüte karşı siyasi, ekonomik ve askeri bir dizi önlemin hayata geçirilmesi konusunda prensip kararı alındı, ancak hayata geçirilmedi. 


</TEXT>
</DOC>
