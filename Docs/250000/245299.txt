<DOC>
<DOCNO> 245299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko39.html </URL>
<DATE> 2004/06/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Unakıtan Bütçemiz açık vermeseydi Türkiye'nin hali böyle mi olurdu 
</HEADLINE>
<TEXT>

     Maliye Bakanı Kemal Unakıtan, Türkiye'nin en önemli sorunlarından birinin borç stoku olduğunu belirterek, ''Borç stokları bir yerlere fırlamış. Ne yapacağız diye bakıyoruz Bütçemiz açık vermeseydi, Türkiye'nin hali böyle mi olurdu Memurun hali böyle mi olurdu '' dedi. 
     Maliye Bakanlığı Gelirler Genel Müdürlüğü bünyesinde görev yapacak 373 vergi denetmen yardımcısının görev yerleri, Maliye Bakanı Kemal Unakıtan'ın da katıldığı bir törenle belirlendi. 
     Törende konuşan Unakıtan, sözlerine '' Denetmen yardımcıları nerelere gidiyorlar diye baktım. Fena yerlere gitmiyorlar. Eskiden Iğdır'ı, Hakkari'si vardı. Şimdi baktım 28 tane cillop gibi yere gidiyorlar'' diyerek başladı. 
     Daha önce ''İlla Doğuda hizmet görecekler'' diyerek Doğu illerine görevlendirme yapıldığını kaydeden Maliye Bakanı, ''Ama oralarda bizim ihtiyacımız yok. Nerede ihtiyaç var Vergi topladığımız veya vergi potansiyeli olan yerlerde var. Oraya ağırlık veriyoruz'' diye konuştu. 
     
     DENETİM EN ÖNEMLİ AYAK 
     Bir ekonomik program yürüttüklerine de dikkati çeken Maliye Bakanı, bunu bir bütün olarak gördüklerini, Maliye politikalarının da, dış ticaretin de, para politikalarının da, özelleştirmenin de bunun içinde yer aldığını anlattı. 
     Vergi denetmenlerinin Maliye politikalarını en iyi tatbik edecek ailenin parçaları olduğunu kaydeden Unakıtan, denetmenlere şöyle seslendi 
     ''Biz, kanun yaparız. Bunu uygulayan bir idaremiz var. Bunların tatbik edilip edilmediğini denetleyen de bir birim var. Burada denetim önemli bir ayak, sizler de denetimin en önemli ayaklarındansınız. 
     2 bin 411 denetim üyemiz var. Vergi denetmenleri en önemli kurumdur. Size çok güveniyorum. Kendinizi iyi yetiştirin. Geleceğin maliyesini en iyi şekilde inşa edecek sizlersiniz. Çalışın, çalışın, çalışın. 
     Kayıt dışı ekonomi ile bir mücadele başlattık. Bu mücadelenin en önemli ferdi de sizsiniz. Ancak burada mükellefe her zaman iyi davranın. Mükellef, takdire şayan bir kimsedir. Ona hep öyle davranın. Adama gider, iflahını kesersiniz. Elinizde yetkiniz var. Ama ondan sonra ondan bir şey alamayız. Onu eğiterek inceleyin, güleryüzlü olun, mahkeme duvarı gibi suratla mükellef çağırmayın.'' 
     
     TAKSİCİ İLE DİYALOG 
     Hiç kimsenin denetim elemanlarına ''Şuna bak, buna bakma'' diyemeyeceğini kaydeden Unakıtan, denetimin ceza kesmek için yapılmadığının bilinmesini istedi. Unakıtan daha sonra, bir taksici ile diyalogunu şöyle anlattı 
     ''2 gün önce bir taksiye bindim. Şoför beni görünce şaşırdı. Sayın Bakanım falan dedi. Nasılsınız. Ne var ne yok Ona, ne kadar vergi ödediğini sordum. 135 milyon lira ödüyordum. Ancak bu yıl Şoförler Odası'ndan uyardılar. Şimdi 400 milyon lira ödüyorum dedi. 
     Artınca ne oldu dedim. İyi oldu. Hiç olmazsa devlete daha fazla veriyorum dedi. 
     Ben Taksicilere şu kadar ceza kestim, bu kadar ceza kestim deseydim 10-20 taksici vergisini artırırdı. Ama odalarla konuştuk, diyalogla bu işi yaptım. İşte o zaman denetimin fonksiyonu daha fazla oluyor.'' 
     
     BÜTÇE AÇIKLARI 
     Maliye Bakanı Unakıtan, konuşmasının son bölümünde bütçenin durumu ile borç stokundan yakındı. 
     Bütçe açıklarını kapatmanın yegane yolunun, sağlıklı vergi gelirlerinden geçtiğini ifade eden Unakıtan, borç stoklarının bir yerlere fırladığını, şimdi, onlar nasıl ödenecek diye uğraştıklarını belirtti. Unakıtan, ''Bütçemiz açık vermeseydi Türkiye'nin hali böyle mi olurdu Memurun hali böyle mi olurdu Yatırımlar böyle mi olurdu Bütçemiz denk olsa nasıl olurduk Cebinde parası olan adamla, cebinde parası olmayan adama bakın. Bunların yürüyüşleri bile değişiktir'' diye konuştu. 
     Maliye Bakanı Unakıtan daha sonra, yapılan eğitimde ilk 10'a giren vergi denetmen yardımcılarına sertifikalarını verdi. 
     Unakıtan, gerek törene gelirken, gerekse törenden ayrılırken basın mensuplarının soru sormasına izin vermedi. ''Bu taktiği Başbakan'dan öğrendim'' şeklinde espri yapan Maliye Bakanı, Çarşamba günü bütçe uygulamalarına ilişkin bir basın toplantısı düzenleyeceğini bildirdi. 
     
</TEXT>
</DOC>
