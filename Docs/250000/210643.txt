<DOC>
<DOCNO> 210643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko04.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası, Irak'ın borçlarının üçte ikisini silecek 
</HEADLINE>
<TEXT>

     Dünya Bankası Başkanı Jamess Wolfensohn, Irak'ın 120 milyar dolara varan dış borçlarının üçte ikisinin silinmesini beklediğini söyledi. 
     Dünya Ekonomik Forumu DEF toplantısı kapsamında İsviçre'nin Davos kentinde bulunan Wolfensohn, ''alacaklı ülkelerin çoğunun, Irak'ın yeniden imarı için alacaklarının bir bölümünden vazgeçmeyi kabul ettiğini'' belirterek, affedilen borçlar toplamının 60 milyar doları bulabileceğini belirtti. 
     Irak'ın, ''Paris Klubü'' çatısı altında birlikte hareket eden Batılı ülkelere borçlarının toplamı 40 milyar dolara, başını Birleşik Arap Emirlikleri, Suudi Arabistan ve Kuveyt'in çektiği Arap ülkelerine olan borçlarının toplamı ise 80 milyar dolara yaklaşıyor. 
     Saddam Hüseyin rejimini deviren ABD yönetimi, Irak'ın yeniden imarı için dış borçlarının önemli bir bölümünün silinmesi amacıyla uluslararası bir inisiyatif başlatmış bulunuyor. 
     Irak'tan alacaklı olan pek çok ülke, silecekleri kesin borç miktarını belirtmeseler de Irak'ın borç yükünün hafifletilmesini ilke olarak kabul ettiklerini açıklamıştı. 
     
</TEXT>
</DOC>
