<DOC>
<DOCNO> 233771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun17.html </URL>
<DATE> 2004/04/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Çek lider Klaus AB, bağımsızlığın kaybı anlamına geliyor 
</HEADLINE>
<TEXT>

     Çek Cumhuriyeti Devlet Başkanı Vaclav Klaus, ülkesinin, 1 Mayıs'ta AB'ye üye olduktan sonra bağımsız bir devlet olarak varlığının sona ereceğini bildirdi. 
     Klaus, Mlada Fronta Dnes gazetesinde yer alan makalede, diğer 9 Avrupa ülkesiyle 1 Mayıs'ta AB'ye üye olmalarının ardından Çeklerin haklarını savunmaları gerektiğini, aksi takdirde 25 üyeye genişleyen birlik içinde kaybolacaklarını ifade etti. 
     Vaclav Klaus, ''Herkesin bildiği gibi, birkaç gün içinde ülkemizin egemen ve bağımsız bir mevcudiyet olarak varlığı sona erecek'' ifadesini kullandı ve AB içinde varlıklarının kaybolmaması için ellerinden geleni yapmaları gerektiğini belirtti. 
     ''AB İçinde Kaybolmayalım'' başlıklı makalede, AB'ye entegrasyonun çok hızlı geliştiğini ve tek başına ülkelerin özelliklerinin göz ardı edildiğini, bunun da yanlış anlama ve anlaşmazlıklara yol açabildiğini kaydeden Klaus, ''Tüm vatandaşlarıma iyimserlik, kendine güven, cesaret ve enerji diliyorum. Üyelikten sonra buna her zamankinden çok ihtiyacımız olacak'' yorumunu yaptı. 
     Klaus, makalede AB üyeliğinin olumlu yanlarını da ele alarak, birliğin Avrupa'daki bölünmüşlüğün sona erdirilmesine yardım ettiğini, ticaret ve iş gücünü artırdığını yazdı. 
     Çek Cumhuriyeti'nde geçen yıl devlet başkanı seçilen Vaclav Klaus, 2008 yılındaki seçimlere kadar görevini sürdürecek. 
     
</TEXT>
</DOC>
