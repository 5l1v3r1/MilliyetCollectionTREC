<DOC>
<DOCNO> 232887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo28.html </URL>
<DATE> 2004/04/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fenerbahçe'nin kaderi Beşiktaşlıların elinde... 
</HEADLINE>
<TEXT>

     Birinci Süper Futbol Ligi'nde şampiyonluk yarışı kızışırken, lider Fenerbahçe, son haftalarda Beşiktaşlı teknik adamların çalıştırdığı takımlarla mücadele edecek. 
     Sarı-lacivertliler, ligde bu hafta, şampiyonluk yarışındaki rakibi Beşiktaş ile BJK İnönü Stadı'nda önemli bir derbi maçına çıkacak. 
     Fenerbahçe'nin 5 puan gerisinde bulunan siyah-beyazlılar, ligin ilk yarısında Kadıköy'de rakibiyle 2-2 berabere kalmıştı. Beşiktaş, şampiyonluk iddiasını ve Avrupa Şampiyonlar Ligi'ne katılma hakkını kaybetmemek için Fenerbahçe'yi kendi sahasında ve seyircisi önünde yenmeyi hedefleyecek. 
     
     MALATYA VE ANKARAGÜCÜ ÇIKIŞTA 

     Fenerbahçe, Beşiktaş maçından sonra siyah-beyazlıların eski oyuncularının çalıştırdığı Ankaragücü ve Malatyaspor'u kendi sahasında ağırlayacak. 
     32. haftada Rıza Çalımbay'ın teknik direktörlüğünü yaptığı Ankaragücü ile karşılaşacak sarı-lacivertliler, ligin ilk yarısında rakibini deplasmanda 4-1 yenmişti. Ligde son 2 maçını kazanan Ankaragücü, 28. haftada Galatasaray'ı 1-0 yendikten sonra geçen hafta da Ankara derbisinde Gençlerbirliği'ni 2-1 yenerek, çıkışını sürdürdü. 
     Ligin son haftasında, yine eski Beşiktaşlı, ''Şifo Mehmet'' lakaplı Mehmet Özdilek'in çalıştırdığı Malatyaspor'u sahasında ağırlayacak Fenerbahçe, ilk yarıda rakibiyle 2-2 berabere kalmıştı. Ligde ikinci yarıda üst üste 10 maç kazanamayan Malatyaspor, son haftalarda çıkışa geçti. 29. haftada Diyarbakırspor'u 5-0 yenen sarı-kırmızılılar, geçen hafta da deplasmanda Gaziantepspor önünde 3-1 galip geldi. 
     Beşiktaş'ın eski futbolcularından Ziya Doğan da Trabzonspor'un başında Fenerbahçe'ye karşı şampiyonluk mücadelesi veriyor. Ligin ikinci yarısında bordo-mavili takımın başına gelen Doğan, Karadeniz ekibine müthiş bir çıkış yaşatarak, şampiyonluk yarışına ortak etti. 

     
</TEXT>
</DOC>
