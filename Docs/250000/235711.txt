<DOC>
<DOCNO> 235711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas08.html </URL>
<DATE> 2004/04/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Faydalı yağmurları ''şemsiye açarak'' kaçırmayın... 
</HEADLINE>
<TEXT>

     Hacettepe Üniversitesi Çevre Mühendisliği Bölümü Öğretim Üyesi Prof. Dr. Cemal Saydam, bugünlerde gündüz yağan yağmurların çöl fırtınalarıyla taşınan demir açısından zengin tozlar içerdiğini insan, hayvan ve bitkiler için yararlı olan bu tozlardan maksimum düzeyde yararlanılması gerektiğini bildirdi. 
     Prof. Dr. Saydam, ''Yağmur yağarken şemsiye açıp, tabiatın lütfundan vücudunuzun faydalanmasını engellemeyin. En azından saçlarınız bu sudan faydalansın. Bakın nasıl en kaliteli şampuanı kullanmış gibi yumuşacık olacak'' dedi. 
     Prof. Dr. Saydam, AA muhabirine yaptığı açıklamada, bugünlerde zaman zaman tüm yurtta sağanak şeklinde yağan yağmurların sahra kökenli tozları da beraberinde getirdiğini, bu tozların gündüz vakti yere inmesi halinde insanlar, hayvanlar ve bitkiler için demir yönünden yararlı olduğunun araştırmalar tarafından kanıtlandığını kaydetti. 
     Yağmurların gündüz yere indirdiği demirin Fe II , yeryüzünde her şey için faydalı olduğunu ifade eden Prof. Dr. Saydam, Türkiye'de üretilen 5 değişik tür buğday üzerinde araştırma yaptıklarını, büyüme aşamasındaki bitkilerin ikiye ayrılarak, bir bölümünün gübreyle, diğer bölümünün de yağmur suyu ile beslendiğini ifade etti. Saydam, ''Araştırmada, büyüme aşamasındaki buğday üzerinde yağmur suyunun gübre kadar faydalı olduğunu ortaya koyduk. Yağmur suyu, gübre kadar faydalı oldu'' dedi. 
     Yağmurun içindeki tozların bitkilerin yanı sıra hayvanlara da yararlı olduğunu vurgulayan Prof. Dr. Saydam, evcil hayvanların içme ve banyo suyunun, yağmur suyundan hazırlanmasını önerdi. 
     
     ''DOYASIYA ISLANIN'' 

     Bu dönemki yağmurlar sırasında derinin ve saçların da yağmurla yere inen demirden faydalanacağını belirten Prof. Dr. Saydam, bu dönemin yağmurlarının içerdiği demir itibariyle saçları beslediğini ifade etti. Prof. Dr. Saydam, şunları kaydetti 
     ''Bu dönem yağmurlardan korunmanın bir anlamı yok, doyasıya ıslanın. Saçakların altına kap koyun ve bu suyu toplayıp evinizdeki çiçeklere verin ve gelişmeyi izleyin, şaşıracaksınız. 
     Eğer yağmur yağıyorsa, şemsiye açıp tabiatın bu lütfundan vücudunuzun faydalanmasını engellemeyin. En azından saçlarınız bu sudan faydalansın. Bakın, nasıl en kaliteli şampuanı kullanmış gibi yumuşacık olacak. Halbuki yağmur suyunu toplayıp içeriğine baksanız, Ben bu suyu başıma nasıl sürdüm dersiniz. Ama bunlar çöl kökenli tozlar ve demir yönünden çok zengin. Bundan mümkün olduğu kadar yararlanmak lazım.'' Hacettepe Üniversitesi Çevre Mühendisliği Bölümü Öğretim Üyesi Prof. Dr. Saydam, uydulardan aldıkları görüntülerin, sahra tozlarını içeren bereketli yağmurların bu hafta ve gelecek hafta da yurtta zaman zaman etkili olmasının beklendiğini kaydetti. 
     
</TEXT>
</DOC>
