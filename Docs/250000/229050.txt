<DOC>
<DOCNO> 229050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur12.html </URL>
<DATE> 2004/04/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İneği yüzünden başına gelmeyen kalmadı .. 
</HEADLINE>
<TEXT>

     Bolu'da TIR'a çarparak ölen ineğin küpesindeki numaradan ulaşılan sahibine, mahkeme 3 ay hapis cezası verdi. İneğin sahibi hapis cezasını paraya çevirtip ödemeye başladığı gün, ineğin çarptığı TIR'ın hasarını karşılayan sigorta şirketi de aynı kişiden 9 milyar 900 milyon lira tazminat talebinde bulundu. 
     AA muhabirinin aldığı bilgiye göre, geçen Aralık ayında Ali Kabuk yönetimindeki 06 GCT 65 plakalı TIR D-100 Karayolu'nun Yeniçağ mevkiinde yola aniden çıkan ineğe çarparak hasar gördü. 
     Olay yerine çağırılan jandarma ekipleri, kazada ''kusurlu'' olduğu belirlenen ineğin numarasını, kulağındaki küpeden tespit ederek, sahibini aramaya başladı. 
     Kazanın meydana geldiği Kemaller Köyü'nde yaşadığı belirlenen ineğin sahibi Mahmut Özyurt, ifadesinde, ''İneği çocuklar yola kaçırmışlar. Kazanın meydana gelmesinde bir kastımız yok'' dedi. 
     Özyurt'un bu ifadeleri doğrultusunda açılan davada, Bolu Sulh Ceza Mahkemesi, Karayolları Trafik Kanunu'na dayanarak, 3 ay hafif hapis cezası verdi. Mahkeme, daha sonra hapis cezasını 519 milyon lira para cezasına çevirdi. 
     
     ''MAĞDURİYETİM GİDERİLMELİ'' 

     Mahkemenin kararından sonra para cezasını ödemeye başlayan Mahmut Özyurt, mahkemenin para cezasını ödediği gün, ineğin çarptığı TIR'ın hasarını ödeyen sigorta şirketinden gelen tazminat talebiyle tam bir şok yaşadığını belirterek, şunları söyledi 
     ''Sigorta şirketinden gelen mektupta, ineğin çarptığı TIR'ın hasarının sigorta şirketi tarafından karşılandığı, kazada inek kusurlu bulunduğu için tazminatın 9 milyar 900 milyon liralık bölümünü benim ödemem gerektiği konusunda yazı gönderildi. 10 gün içinde belirtilen miktarı ödemediğim takdirde, bu paranın, mahkeme masrafları ve artan faiziyle birlikte alınacağı bildirildi.'' Kazada 2 ineğinden 1'inin öldüğünü, kendisinin de emekli maaşıyla geçinmeye çalıştığını ifade eden Özyurt, ''Benim isteğim, bu konudaki mağduriyetimin giderilmesi, gerekirse Ankara'ya, TBMM'ye kadar gideceğim. İneğim yüzünden başıma gelmeyen kalmadı'' diye konuştu. 

     
</TEXT>
</DOC>
