<DOC>
<DOCNO> 211540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur13.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuya 40 bin açıktan atama izni... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamu kuruluşlarına 40 bin açıktan atama izni verilmesinin, yerel seçimlerle ilgisi bulunmadığını belirtti. 
     Şahin, yaptığı yazılı açıklamada, 2004 Mali Yılı Bütçe Yasası'nda kamuya, 40 bin açıktan atama izni verilmesinin öngörüldüğünü anımsattı. Bu tespitin gereği olarak, kamu kurum ve kuruluşlarından kadro ihtiyaçlarının sorulduğunu ifade eden Şahin, bu taleplere göre nihai değerlendirmenin, Devlet Personel Başkanlığı ile Maliye Bakanlığı yetkileri arasında gerçekleşen görüşmelerle yapıldığını bildirdi. 
     Şahin bu çalışmanın, her yıl gerçekleştirilen 'rutin' bir çalışma olduğunu ifade ederek şunları kaydetti 
     ''Daha önemlisi ise açıktan atama izni alan kamu kurum ve kuruluşları, ilgili kadrolara ancak ve ancak, Öğrenci Seçme ve Yerleştirme Merkezi'nin ÖSYM kamu personeli seçme sınavında başarılı olan adaylar arasından, yine ÖSYM tarafından yapılacak seçime göre yerleştirme yapabileceklerdir. 
     Kuşkusuz bu düzenlemenin 28 Mart 2004 tarihinde gerçekleştirilecek mahalli idareler seçimleriyle de hiçbir ilgisi bulunmamaktadır. 
     Çünkü bu kadrolara kimlerin yerleştirileceği siyasiler ya da ilgili kurumun bürokratları tarafından değil, ÖSYM tarafından yapılmaktadır.'' 
     
</TEXT>
</DOC>
