<DOC>
<DOCNO> 221192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun12.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakamlarla Irak... 
</HEADLINE>
<TEXT>

     Amerikan-İngiliz koalisyonunun Irak'a savaş başlattığı 20 Mart 2003'ten bu yana yaklaşık 1 yıl geçti. Bu süre içinde artan güvensizlik ortamıyla karşı karşıya kalan Irak'ta normalleşme süreci çok yavaş ilerliyor. 
     İşgal altındaki Irak'ın teknik künyesi şöyle 
     COĞRAFİ DURUM Irak, Türkiye, İran, Kuveyt, Suudi Arabistan, Ürdün ve Suriye'nin komşusudur ve yüzölçümü 438 bin 317 km2'dir. 
     NÜFUS 25 milyonluk nüfusun yüzde 60'ını Şiiler, yüzde 20-25'ini Sünniler, yüzde 15-20'sini tamamı Sünni Kürtler oluşturmaktadır. 
     BAŞKENT Bağdat. Başkentin nüfusu 5 milyon kişidir. 
     DİN Devletin dini İslam'dır. 700 binden fazla Hıristiyan bulunmaktadır. 
     TARİH Osmanlı Devleti'nin yıkılmasından sonra İngiliz mandasına giren Irak 1932'de bağımsızlığını kazandı. 1958'te düzenlenen askeri darbeyle monarşi yıkılarak, cumhuriyet rejimi kuruldu. 
     Baas Partisi'nin iktidara geldiği 1968'den bu yana ülkenin en güçlü adamı olan Saddam Hüseyin, Temmuz 1979'da ülkenin idaresini ele geçirdi. Onun yönetimindeki Irak birçok kanlı çatışmaya sahne oldu. 1980-1989 arasındaki İran-Irak Savaşı'ndan sonra 1991'de Körfez Savaşı'na giren Irak'taki rejim, geçen yıl Amerikan-İngiliz koalisyonunun müdahalesinin ardından devrildi. 
     SİYASİ YAPILANMA Bağdat'ın düştüğü Nisan 2003'ten bu yana ülke Amerikalı sivil yönetici Paul Bremer'in idaresinde bulunuyor. Ülkede ayrıca Temmuz'dan bu yana 25 üyeli bir geçici yönetim konseyi görev yapıyor. İdari bölgelere ayrılan Irak ABD, İngiltere ve Polonya tarafından kontrol ediliyor. İktidarın Iraklılara devri için ilk adım olarak kabul edilen geçici anayasa 8 Mart'ta resmen imzalandı. 
     EKONOMİK KAYNAKLAR Petrol ülkenin temel kaynağı. OPEC üyesi olan Irak'ın petrol rezervlerinin 112.5 milyar varil olduğu tahmin ediliyor. Bu tahminle Irak, Suudi Arabistan'ın ardından dünyanın ikinci büyük petrol ülkesi konumuna sahip. 
     Kuveyt'i işgalinden sonra Ağustos 1990 ile Nisan 2003 arasında BM ambargosu altında kalan Irak, Aralık 1996'dan Nisan 2003'e kadar petrol karşılığı gıda programı anlaşmasıyla yaşadı. BM kontrolündeki bu anlaşma, 65 milyar dolar civarında gıda ve ilaç ithaline olanak sağladı. 
     Şubat 2004'te Irak savaşının bitiminden bu yana Irak, günde 2.5 milyon varille en yüksek petrol üretimi seviyesine ulaştı ve günde 1.7 ile 1.8 milyon varil civarında petrol ihracına başladı. Petrol Bakanlığı, kuzeydeki petrol yataklarında üretimin sabote edilmesine rağmen Mart sonunda günde 2.8 milyon varille savaştan önceki üretim seviyesine ulaşılacağı tahmininde bulunuyor. 
     Irak'ın gaz rezervleri de, 3100 milyarı kanıtlanmış olmak üzere 5 milyar metreküp olarak tahmin ediliyor. 
     DIŞ BORÇ Uluslararası Para Fonu IMF rakamlarına göre Irak'ın dış borcu 120 milyar dolar olarak tahmin ediliyor. Alacaklı ülkelerin birçoğu Irak borcunu hafifleteceklerini açıklamakla beraber, ne miktarda borç indirimine gideceklerini belirtmedi. 
     İŞSİZLİK Koalisyona göre, işsizlik yüzde 25. IMF ise geçen yaz işsizlik oranını yüzde 60 olarak açıklamıştı. 
     SİLAHLI KUVVETLER Koalisyon, eski rejimin ordusunun ortadan kaldırılmasının ardından yeni bir ordu kurulması çalışmalarını sürdürüyor. Koalisyonun hedefi 2004 sonuna kadar 40 bin kişilik ordu kurmak. 
     Şiddet olayları gelişmeleri gölgeliyor 
     Irak'ta yaklaşık bir yıl önce başlayan ve 1 mayısta çatışmaların resmen bittiği ilan edilen savaştan bu yana ülkede güvenlik sorunu, Amerikan ordusu ve Irak halkı için bir kabus olmaya devam ediyor. Şiddet eylemleri, ülkede özellikle ekonomik ve siyasi alanda kaydedilen gelişmeleri gölgeliyor. 
     Irak'taki şiddet eylemleri çoğunlukla Amerikan askerlerini etkilerken, ülkede sükunetin hakim olacağını ümit eden Irak halkını da düş kırıklığına uğratmış bulunuyor. 
     Ülkede şubat ayı, Saddam Hüseyin rejiminin nisanda devrilmesinden beri en az 250 ölüyle en kanlı ay oldu. Bağdat ve Kerbela kentlerinde 2 martta Şiilere yönelik saldırılar ise 170 ölü, 500 yaralıyla, rejimin devrilmesinden sonraki en çok ölümlü saldırılar olarak tarihe geçti. Uzmanlar, bu bağlamda ülkede çoğunlukta olan Şii nüfus ile özellikle Sünni ve Kürt nüfus arasında gerilimin tırmanma riskine dikkati çekti. 
     Ülkede işgal güçleri açısından da durum pek parlak değil. Saddam'ın aralık ayında ele geçirilmesinden beri koalisyon güçleri, neredeyse her gün düzenlenen saldırıların hedefi haline geldi. Savaşın başlamasının ardından yaklaşık 550 Amerikan askeri hayatını kaybetti. 
     ABD Başkanı George Bush'un 1 mayısta çatışmaların sona erdiğini açıklamasının ardından kasım ayı, yaklaşık 80 ölüyle Amerikan güçleri için en kara aylardan biri oldu. 
     Yine 12 kasımda Nasıriye'de İtalyan askerlerinin bulunduğu kışlaya düzenlenen intihar saldırısı, 19'u asker, toplam 28 kişinin hayatını kaybetmesine neden oldu. 
     ABD'nin Irak'taki sivil yöneticisi Paul Bremer, açıklamasında, ''Son üç ay içinde profesyonelce düzenlenmiş intihar saldırılarına artan oranda şahit olduk'' dedi. 
     Bu arada siyasi alanda, Irak Geçici Yönetim Konseyi'nin GYK önceki gün onayladığı geçici Irak anayasası, uluslararası toplum tarafından sevinçle karşılanırken, Iraklı Şii lideri Ayetullah Ali Sistani ile Iraklı radikal Şii lideri Mukteda Essadr'ın eleştirilerine hedef oldu. 
     Öte yandan bu yıl Irak ekonomisinde, binlerce istihdam alanı yaratılması ve özel sektörün yeniden doğuşuyla birlikte bir artış ümidi taşıyan koalisyon, bu çerçevede ülkedeki işsizliğin azalması beklentisi içinde bulunuyor. 
     
</TEXT>
</DOC>
