<DOC>
<DOCNO> 245358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo27.html </URL>
<DATE> 2004/06/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Biyediç Hedefimiz Süper Lig'e geri dönmek... 
</HEADLINE>
<TEXT>

     Bursaspor Teknik Direktörü Nejat Biyediç, hedeflerinin Türkiye Süper Birinci Ligi'ne geri dönmek olduğunu söyledi. 
     Biyediç, yeni sezon hazırlıklarına 12 Temmuz'da Bursa'da başlayacaklarını, daha sonra belirleyecekleri bir yerde 10 günlük kamp yapacaklarını kaydetti. 
     İkinci Lig A Kategorisi'nin sanıldığı kadar kolay olmadığını, ''Nasıl olsa şampiyon oluruz'' mantığıyla hareket etmenin Bursaspor açısından hüsranla sonuçlanabileceğini ifade eden Biyediç, ''Bu nedenle, güçlü bir kadro kuracağız. Ancak, bu yeterli olmaz. Desteğe de ihtiyacımız olacak. Hedefimiz Türkiye Süper Birinci Ligi'ne geri dönmek. Bunun için istikrarlı ve inançlı bir şekilde mücadele edeceğiz'' dedi. 
     
     3 YABANCI KALMAK İSTİYOR 
     Nejat Biyediç, kadrodaki birçok oyuncunun takımda kalmak istediğini bildirdi. 
     Miu, Frasineanu ve Grozdiç ile gelecek sezon da çalışmak istediklerini anlatan Biyediç, şöyle konuştu 
     ''Görüştüğüm üç futbolcu da Bursaspor'da kalmaya sıcak bakıyor. Diğer yabancılar Vintila, Junior ve Osterc ile ise yollarımızı ayıracağız. Ömer gitmek istediğini zaten açıkladı. Kulübe çok büyük hizmetleri oldu, kendisine teşekkür ediyorum. Tüm oyuncularla görüşmelerimiz sürüyor ve en kısa zamanda iç transferi bitirmek istiyoruz.'' Boşnak asıllı çalıştırıcı, 1. Lig deneyimli en az beş oyuncu alacaklarını, bunun yanı sıra genç ve alternatif olabilecek 5 futbolcuyu da kadrolarına katacaklarını sözlerine ekledi. 
     
</TEXT>
</DOC>
