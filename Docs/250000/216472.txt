<DOC>
<DOCNO> 216472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun31.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP "Schröder, Türkiye'yi desteklemek için Ankara'ya gidiyor" 
</HEADLINE>
<TEXT>

     Fransız haber ajansı AFP, Almanya Başbakanı Gerhard Schröder'in, ''AB kriterlerine uyum sağlama yolunda reformlar yapan ve Kıbrıs'ın birleşmesi konusunda çaba sarf eden Türk hükümetini desteklemek amacıyla'' pazar günü Türkiye'ye gideceğini bildirdi. 
     AFP, Berlin'in, Başbakan Recep Tayyip Erdoğan'ı, Kıbrıs konusundaki ''yapıcı katkısı'' nedeniyle kutladığını belirtti ve Alman hükümet kaynaklarının, ''Bir pencere açıldı. Türklerin çabaları cesaret verici'' diye konuştuklarını anımsattı. 
     Fransız haber ajansına göre, Berlin, Türk hükümetinin, ''AB yolunda derinleştirilmesi gereken çok önemli gelişmeler'' sağladığını düşünüyor. 
     AFP, Alman hükümet kaynaklarının, ''Avrupa Komisyonu'nun, aralık ayında Türkiye'ye müzakere tarihi vermemesi için neden yok'' dediğini hatırlattı. 
     Berlin hükümetinin, ''Kopenhag kriterlerinin'', Türkiye'ye ''ayrımcılık yapmadan, ancak imtiyaz da tanımadan'' uygulanmasından yana olduğunu belirten ajans, Almanya'nın, ''AB'ye girmeyi Türkiye kadar hak eden başka ülke olmadığını'' düşündüğünü bildirdi. 
     Schröder, Türkiye ziyareti çerçevesinde, Cumhurbaşkanı Ahmet Necdet Sezer, Başbakan Recep Tayyip Erdoğan ve CHP lideri Deniz Baykal ile görüşecek. 
     
</TEXT>
</DOC>
