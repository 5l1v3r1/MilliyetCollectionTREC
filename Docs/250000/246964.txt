<DOC>
<DOCNO> 246964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas04.html </URL>
<DATE> 2004/06/10/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Terminatör, harem sahibi 'Türk şehzade' oluyor... 
</HEADLINE>
<TEXT>

     ABD'nin California eyaleti Valisi Arnold Schwarzenegger, ABD'de haftaya gösterime girecek ''80 Günde Devrialem'' adlı filmde, harem sahibi bir Osmanlı şehzadesini canlandırıyor. 
     Jules Verne'nin ünlü eserinden beyazperdeye uyarlanan filmde sadece beş dakika görünen Schwarzenegger, Şehzade Hapi rolünü üstlenmesi nedeniyle eleştiriliyor. 
     Valilik için yürüttüğü seçim kampanyası sırasında kadınların taciz suçlamalarıyla karşı karşıya kalan Arnold Schwarzenegger, filmdeki kısa rolünde kaftanlar ve süslü kıyafetler giyiyor, uzun saçlarıyla dikkat çekiyor. 
     California Valisi, filmde, etrafında kadınlar dans ederken bir Fransız kadın sanatçıya haremine katılması davetinde bulunurken, haftanın her günü için bir eşi olduğunu, isterse Salı günlerini de Fransız sanatçıya ayıracağını söylüyor. 
     Başrolleri Hong Konglu sempatik aktör Jackie Chan ve Steve Coogan'ın paylaştığı ''80 Günde Devrialem'', Schwarzenegger, Sacramento'da valilik koltuğuna oturmadan önce geçen yıl Haziran'da çekilmişti. 
     
</TEXT>
</DOC>
