<DOC>
<DOCNO> 200592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko12.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, KKTC'deki seçimler ve özelleştirmeye odaklandı... 
</HEADLINE>
<TEXT>

     KKTC'de 14 Aralık'ta yapılacak seçimler ve özelleştirmeyle ilgili haberlere odaklanan piyasalar, Hazine'nin bu hafta gerçekleştireceği ihalelerinin sonuçlarını da dikkatle izleyecek. 
     Başkent Menkul Değerler A.Ş. Pazarlama Yönetmeni Kenan Demiral, yaptığı değerlendirmede, geçtiğimiz haftayı 16,504.80 puandan kapatan Borsa'da yükselişin yine belli hisselerin desteğiyle gerçekleştiğinin gözlendiğini kaydetti. 
     Endeksin, direnç seviyesinin üzerinde kapanış gerçekleştirmesinin piyasada olumlu beklentilerin sürdüğünü gösterdiğini belirten Demiral, şu görüşleri dile getirdi 
     ''Bu hafta endekste yukarı yönlü hareket devam edebilir. Geçtiğimiz hafta alternatif piyasalardaki seyir, düzeltme hareketini sınırlayıcı etki yarattı. Özellikle döviz talebinin beklenenden sınırlı kalması alımları destekledi. TÜPRAŞ özelleştirmesinde oldukça önemli olan Petrol Yasası'nın Meclis'te kabul edilmesi, PETKİM'e talip çıkması yine olumlu havayı destekler nitelikteydi. 
     IMF İcra Kurulu toplantısından sonra kotasyon indiriminin gündeme gelecek olması da piyasa için önem arz ediyor. Kısa vadede özellikle KKTC'de yapılacak olan seçimler ile özelleştirme konusunda gelecek haberlerin piyasaya yön vereceğini söyleyebiliriz. 
     Bu beklentiler dışında bu hafta yapılacak olan ihalelerin sonuçları piyasa açısından gösterge olacaktır. IMF'nin istediği yasal düzenlemelerin belirtilen zaman içinde yapılması halinde, piyasaya yeni fon girişi söz konusu olabilir.'' Kenan Demiral, açıklanan enflasyon datalarının makro ekonomik iyileşmenin devam ettiğine işaret ettiğini ifade ederek, siyasi bir olumsuzluk yaşanmaması halinde ilk etapta 16,750 seviyesine kadar yükselişin devam edebileceğini, 2. direnç seviyesinin ise 17,100 seviyeleri olduğunu bildirdi. Demiral, endekste destek seviyelerinin ise 16,500 ve 16,100 puan olduğunu kaydetti. 
     Hazine, yarın 679 gün vadeli dolar cinsi tahvil ihalesi gerçekleştirecek. 3 Mart 2004 vadeli borçlanma senetlerinin değişim ihalesi de 11 Aralık Perşembe günü yapılacak. 
     
</TEXT>
</DOC>
