<DOC>
<DOCNO> 227139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun20.html </URL>
<DATE> 2004/03/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Türkiye Kıbrıs'ta 'ihtiyatlı iyimser' 
</HEADLINE>
<TEXT>

     İsviçre'nin Burgenstock kasabasında devam eden Kıbrıs görüşmelerinde, Türk tarafının ihtiyatlı bir iyimserlik içinde olduğu bildirildi. 
     BM Genel Sekreteri Kofi Annan'ın başkanlık ettiği Bürgenstock'taki Kıbrıs görüşmeleri, İngiltere ve ABD basınında yankı bulmaya devam ediyor. 
     
     FT "YÜZDE 85 ŞARTI TEHLİKELİ" 

     İngiltere'nin etkili gazetesi Financial Times, BM planına göre, Rumların, Türk tarafından mal varlığı edinmeleri konusuna dikkat çekti. Gazete, mal edinmenin, Kıbrıs'ta Türk tarafının kişi başına düşen milli gelirinin, Rum tarafının yüzde 85'ine ulaşmasının ardından gerçekleşebilmesi konusunda bir Yunanlı diplomatın yorumunu kullandı. Diplomat'ın "Mevcut durumdaki fark ile birlikte, Rum ekonomisinin daha da büyüme potansiyeli göz önünde bulundurulduğunda, bu düzenleme tehlikelidir" dediği belirtildi. Haberde, Türk tarafındaki kişi başına düşen milli gelirin, resmi rakamlara göre Rum tarafının yüzde 27'si, kayıt dışı ekonomiyle birlikte ise yaklaşık yüzde 40'ı olduğuna dikkat çekildi 
     
     NYT "TÜRK TARAFI İHTİYATLI İYİMSER" 

     ABD basının önde gelen gazetelerinden The New york Times, bir Türk diplomata dayanarak, Kıbrıs görüşmelerinde Türk tarafınının "ihtiyatlı bir iyimserlik havası içinde" olduğunu belirtti. Plana ilişkin kamuya açık bir tartışma yaşanmamasının nedeninin, Türkiye'nin Yunanistan ile ilişkilerine verdiği önem olduğu kaydedildi. Bunun nedeninin ise, Türkiye'nin AB üyeliği arayışının, Kıbrıs'ta uzlaşmayı engelleyen taraf olarak görülmesi halinde ciddi zarar görmesinden korkması olduğu öne sürüldü. 

     
</TEXT>
</DOC>
