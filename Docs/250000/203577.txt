<DOC>
<DOCNO> 203577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/dunya/dun01.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın yakalanışında son iddia 
</HEADLINE>
<TEXT>
   Tecavüzün intikamı 
   Sunday Express'e göre Saddam'ı, kızı, Uday'ın tecavüzüne uğrayan bir aşiret mensubu ihbar etti 
   NEVSAL ELEVLİ Londra 

   
   Devrik Irak lideri Saddam Hüseyin'in nasıl yakalandığına dair yapılan açıklamalara bir yenisi daha eklendi. İngiltere'de yayımlanan Sunday Express gazetesinde dün yer alan haberde, kızı, Saddam'ın oğlu Uday tarafından tecavüze uğrayan El Cabir aşiretinin bir üyesinin intikam almak için devrik lideri Irak Kürdistan Yurtseverler Birliği'ne IKYB ihbar ederek yakalattığı ileri sürüldü. 
   Gazetenin adını açıklamadığı bir İngiliz askeri istihbarat yetkilisine dayandırdığı haberde Saddam'ın Kürtler tarafından yakalandığını ve kendisine uyuşturucu verilmesinden sonra Amerikan askerlerine teslim edildiği belirtildi. Habere göre, adı açıklanmayan Iraklı bir eski istihbarat yetkilisi de, bir IKYB yetkilisi tarafından yakalanan Saddam'ın, Amerikalılarla anlaşmaya varılıncaya kadar onun elinde kaldığını anlattı. 
   
   Saddam askere tükürmüş 
   Öte yandan, Saddam Hüseyin'in, Tikrit yakınlarında saklandığı delikte yakalandıktan sonra, kendisine kelepçe takan askere tükürdüğü öne sürüldü. Time dergisinin haberine göre, Amerikan askerlerine direnmeden teslim olan devrik lider, kendisine kelepçe vuran askerin yüzüne tükürdü. Bu harekete karşılık veren Amerikan askeri, devrik lidere yumruk attı. 
   
   
</TEXT>
</DOC>
