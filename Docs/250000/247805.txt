<DOC>
<DOCNO> 247805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy21.html </URL>
<DATE> 2004/06/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İKÖ Genel Sekreteri KKTC'ye tecridin kalkması için girişimde bulunulmalı 
</HEADLINE>
<TEXT>

     İslam Konferansı Örgütü İKÖ Genel Sekreteri Abdülvahid Belkeziz, Kıbrıs'ta referandumlardan sonra Türk tarafına yönelik tecridin kaldırılması için girişimlerde bulunulması gerektiğini söyledi. 
     İstanbul'da yapılan İKÖ 31. dönem dışişleri bakanları toplantısındaki konuşmasına, Cumhurbaşkanı Ahmet Necdet Sezer ve Türkiye'ye teşekkür ederek başlayan Belkeziz, Kıbrıs'ta yapılan referandumlarda Türk tarafının BM Genel Sekreteri Kofi Annan'ın planına ''evet'', Rum tarafının ise ''hayır'' dediğini hatırlatarak, Türk tarafına yönelik tecridin sona erdirilmesi için ülkelerin girişimde bulunması gerektiğini ifade etti. 
     Kısa süre önce adayı ziyaret ettiğini ve burada yetkililerle görüştüğünü anlatan Belkeziz, dünyanın Türk tarafıyla temaslara başlaması çağrısında da bulundu. 
     İslam ülkeleriyle Avrupa Birliği arasında geçen yıl yapılan toplantıların çok yararlı olduğunu, bu toplantılarda Türkiye'nin diyalog kapısını açtığını belirten Belkeziz, bu girişimin işbirliğinin başlamasına katkı sağladığını söyledi. 
     Belkeziz, bu çalışmaların, İKÖ dışişleri bakanları toplantısı dönem başkanlığını İran'dan devralan Türkiye önderliğinde devamını dilediklerini kaydetti. 
     Dünyadaki siyasi durumun hayal kırıklığı yarattığını ifade eden Belkeziz, İKÖ dışişleri bakanları toplantısı kapsamında Irak halkının sıkıntılarının giderilmesi konusunun da ele alınacağını bildirdi. 
     İKÖ olarak Irak halkının sıkıntılarının giderilmesine ilişkin taleplerin daha önce dile getirildiğini belirten Belkeziz, ''Iraklılara yasal hakları iade edilmelidir. Yeniden yapılandırılması, diplomasi, ekonomi, siyaset alanındaki sıkıntılar için Irak'a yardım edilmelidir'' diye konuştu. 
     Filistin topraklarındaki ''üzücü'' durumun devam ettiğini de belirten Belkeziz, ''Karşı tarafın uyguladığı devlet terörü karşısında İKÖ derin üzüntü duymaktadır'' ifadesini kullandı. 
     ''Bölgede barış için İsrail'in saldırılarını durdurmasını'' isteyen Belkeziz, barışseverlerin devreye girmesi gerektiğini söyledi. Bu bağlamda İslam ve Arap ülkelerinin bir komite kurduğunu anlatan Belkeziz, uluslararası kurumlarla işbirliği yapılması gerektiğini ifade etti. 
     Suriye ve Lübnan'a yönelik ''uyarılara'' karşı olduklarını da anlatan Belkeziz, Suriye ile dayanışma içinde olunduğunu, İran ile ilgili olumsuz yayınlardan da üzüntü duyduklarını söyledi. 
     Belkeziz, barışçı amaçlarla atom enerjisi alanında çalışma yapılmasının önünde hiçbir hukuki engelleme bulunmadığını sözlerine ekledi. 
     Pakistan ve Hindistan arasındaki ilişkilerin normalleşmesinden memnuniyet duyulduğunu ifade eden Belkeziz, iki ülke arasındaki diyalogun devamını desteklediklerini kaydetti. 
     Yukarı Karabağ sorununa da değinen Belkeziz, Ermeni işgali altındaki toprakların iade edilmesi ve bölgenin kısa sürede yeniden istikrara kavuşturulması çağrısında bulundu. 
     İslam dünyasında siyasi, ekonomik ve bilimsel düzeyde ortak adımlar atılması gereğinin önemine işaret eden Belkeziz, kültürel düzeyde açılımlarda bulunulmasını istedi. 
     İslam ülkeleri tarafından uluslararası barışa katkı sağlanması gerektiğini belirten Belkeziz, şöyle konuştu 
     ''İslam dünyası sorunları güçlü şekilde dile getirmelidir. İslam ülkeleri arasındaki ilişkiler yeterli düzeyde değildir. En uygun olan, ülkelerin ekonomik, siyasi bir topluluk oluşturup güç birliği yapmasıdır. İslam ülkeleri sesini uluslararası düzeyde duyurmalıdır.'' İslam ülkelerinin nüfusunun Avrupa ülkelerinden 20 kat fazla olmasına rağmen gelir düzeyinin Almanya ya da Fransa'dan çok daha düşük olmasını örnek gösteren Belkeziz, özellikle ekonomik ve ticari çıkarların birleştirilmesi gerektiğini kaydetti. 
     Ticarete öncelik verilmesini öngören anlaşmanın bazı ülkeler tarafından imzalandığını belirten Belkeziz, diğer ülkeleri de anlaşmayı imzalamaya çağırdı. 
     İslam ülkelerinin çağın düşüncelerinden yararlanması gerektiğini ifade eden Belkeziz, terörle mücadele konusunda ülkeler arasında işbirliğinin önemine işaret etti ve tek başına terörün üstesinden gelinemeyeceğini vurguladı. 
     Konuşmasında kadının rolüne de değinen Belkeziz, toplumun yarısını kadınların oluşturduğuna ve gelecek kuşakların kadınlar tarafından yetiştirildiğine işaret ederek, kadınlara haklarının verilmesi gerektiğini belirtti. 
     BM Çocuk Fonu UNİCEF ile birlikte bu yıl çocukların sorunlarının ele alınacağı bir toplantı düzenleneceğini anlatan Belkeziz, gençlik sorunlarıyla ilgili bir başka toplantının da Suudi Arabistan'da yapılacağını açıkladı. 
     
</TEXT>
</DOC>
