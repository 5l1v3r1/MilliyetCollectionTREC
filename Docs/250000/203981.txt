<DOC>
<DOCNO> 203981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo22.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Semercioğlu görevine devam edecek 
</HEADLINE>
<TEXT>

     Trabzonspor Kulübü'nün yeni başkanı Atay Aktuğ, teknik direktör Turgay Semercioğlu ile dün bir görüşme yaptığını ve Semercioğlu'nun görevine devam edeceğini söyledi. 
     Aktuğ, Semercioğlu'nun sözleşmesinin sürdüğünü dile getirerek, ''Semercioğlu, bizim çocuğumuz, bizimle birlikte görevine devam edecek'' dedi. 
     Transfer arayışları konusunda Semercioğlu ile görüşeceklerini belirten Aktuğ, ''Samet hocanın da görüşlerini alabiliriz. Maddi açıdan problemimiz olmayacak. Trabzonspor, büyük kulüptür ve transfer yapacak güçtedir. Ancak kaliteli oyuncu yoksa almayız'' diye konuştu. 
     Seçim öncesi oluşturulan yönetim kurulundan çek aldığını, bunları dile getirmeyeceklerini ifade eden Aktuğ, bunun yanı sıra kredi de alabileceklerini belirtti. 
     Trabzonspor'un hedefinin her yıl şampiyonluk olduğunu ifade eden Aktuğ, şöyle konuştu 
     ''Trabzonspor'un bu yıl da hedefi şampiyonluktur. Lider Beşiktaş ile arasında puan farkı vardır. Ancak bu her şeyin sonu değildir. Şu an ligdeki yerimiz çok iyi değil. Çünkü hedef zirve olmalıdır. Bu doğrultuda çalışmalarımızı sürdüreceğiz.'' 
     
     MENAJER ÇIKRIKÇI 

     Trabzonspor'da yardımcı antrenör olarak görev yapan Orhan Çıkrıkçı, menajerlik görevine gelecek. 
     Aktuğ, Beşiktaş'taki Sinan Engin modelini uygulayacaklarını dile getirerek, ''Orhan, futbolcular tarafından sevilen bir isim. Menajer olarak görevini sürdürecek. Teknik işlere ise karışmayacak'' diye konuştu. 
     
     AKTUĞ'UN İLK İCRAATI 

     Atay Aktuğ, ilk icraat olarak Mehmet Ali Yılmaz Tesisleri'nin kapanan yolunu açtırdı. 
     Yolun Nevin Hatipoğlu'na ait olduğunu dile getiren Aktuğ, Hatipoğlu ile görüşerek, tesislerin yolunu kendi iş makinelerini yollayarak açtırdığını kaydetti. 
     Öte yandan, kulüp başkanı Aktuğ, gelecek haftadan itibaren Antalya, İstanbul, Ankara gibi illere giderek, camianın önde gelenleriyle görüşeceğini sözlerine ekledi. 
     
</TEXT>
</DOC>
