<DOC>
<DOCNO> 213981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/spo01.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi işine baksın 
</HEADLINE>
<TEXT>

   Ankaragücü'nün hocası Rıza Çalımbay, Beşiktaş'a karşı agresif futbol oynattığı gerekçesiyle kendisini eleştiren Lucescu'ya tepki gösterdi, "O gidici bizler kalıcıyız. Ağzından çıkan laflara dikkat etsin" dedi 
      BİLAL MEŞE 

   
   Sert yanıt verdi 
   ANKARAGÜCÜ Teknik Direktörü Rıza Çalımbay, Ankara'daki maçtan sonra kendisini agresif futbol oynattığı için eleştiren Beşiktaş Teknik Direktörü Lucescu'ya sert çıktı. Çalımbay, "Ona bugün sevgi ve saygı duyuyorsak bunun da temelinde Beşiktaş'ı şampiyon yaptığı içindir. Kaldı ki ben ondan daha fazla Beşiktaşlıyım. Beşiktaş'ta çalışan herkes ondan daha fazla Beşiktaş'ı düşünüyor. O gidici, bizler kalıcıyız. Onun için kendi işine baksın" dedi. 
   
   'Hiç nankör olmadım' 
   BEŞİKTAŞ'A karşı art niyetli davranmasının söz konusu olamayacağını hatırlatan Rıza Çalımbay, "Lucescu'nun açıklamalarını okurken hem üzüldüm, hem de hayretler içinde kaldım. Ne demek art niyet O yuvadan yetişmiş bir insan, ekmek yediği yere karşı nasıl art niyetli olabilir ki Benim Beşiktaşlılığımı tartışmak onu aşar. Hiç nankör olmadım, olamam da. Bugünlere Beşiktaş'ın sayesinde geldim. Beşiktaşlı olmaktan da gurur duyuyorum" diye konuştu. 
   
   'Bize yakışmaz' 
   DENİZLİSPOR'U çalıştırdığı dönemlerde sadece Ali Tandoğan ile İbrahim Üzülmez arasında tatsızlık yaşandığını da hatırlatan Çalımbay, "Denizlispor'un başında olduğum dönemde Galatasaray'ı yenmeseydik Lucescu şampiyon olabilecek miydi Bunları unutuyor. Ağzından çıkan her kelimeye dikkat edecek. Ne dediğini, lafın nereye gideceğini hesaplamadan konuşuyor. Bizim de söyleyeceklerimiz var, ancak bize yakışmaz" ifadelerini kullandı. 
   
   İlhan Mansız'da karar günü    JAPONYA'DA sağlık kontrolünden geçmek istemeyen İlhan Mansız'ın, Kobe kulübünün ısrarlı daveti üzerine bugün Uzakdoğu'ya gitmesi bekleniyor. Yıldız oyuncunun hem avukatlığını, hem de menajerliğini yapan Alman Hollman'ın Japon yetkililerle Kobe'de görüşmelerde bulunduğu ve sorunları çözmeye çalıştığı öğrenildi. Yönetim ise İlhan'dan gelecek 5 milyon dolar ile eski yöneticilerin alacaklarını kapatıp, futbolcu ve teknik heyetin transfer taksitlerini ödemeyi planlıyor. 
   
   Valencia korkuttu    UEFA Kupası'ndaki rakipleri Valencia'yı, Atletico Madrid ile oynadığı maçı televizyondan seyreden Teknik Direktör Lucescu'yu endişe kapladı. Valencia'nın 3-0 kazandığı maçta bol bol not tutan Rumen hocanın İspanyol ekibini ezberleyeme başladığı belirtildi. 
   
   Yönetim çıkarması    BEŞİKTAŞ'IN yeni yönetimi Serdar Bilgili başkanlığında ilk resmi toplantısını bugün yapacak. Başkan Bilgili, toplantıyı Ümraniye'ye alarak hem teknik heyet ve oyuncularla yöneticileri tanıştıracak, hem de son haftalardaki düşüşe rağmen takıma "arkanızdayız" mesajı verilecek. 
   
   Saha kapama beklenmiyor    MENAJER Sinan Engin, Profesyonel Futbol Disiplin Kurulu'nun yarın yapacağı toplantıda Beşiktaş'a saha kapama cezası vermesini beklemediklerini söyledi. Engin, "Mağdur olan taraf biziz. Kaldı ki, saha içinde ne rakibe, ne hakeme fiili saldırı yapılmadı. Bizi İnönü'den ayıramazlar" dedi. 
   
   Orta göbek Hassan'ın    SAKATLIĞI nedeniyle uzun bir süre takımdan ayrı kalacak olan Giunti'den sonra, orta sahanın tüm yükünü çeken kaptan Tayfur'un da cezalı duruma düşmesi üzerine gözler Ahmet Hassan'a çevrildi. Lucescu'nun Mısırlı oyuncuyu, Ümit ile birlikte ilk onbirde görevlendireceği, Sergen'i de yine orta alana çekeceği öğrenildi. 
   
   
</TEXT>
</DOC>
