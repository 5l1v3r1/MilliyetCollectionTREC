<DOC>
<DOCNO> 209873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun26.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman yazar, Türk asıllı boksör Öztürk'ün hayatını yazdı... 
</HEADLINE>
<TEXT>

     Alman yazar Thorsten Becker'in, hafif sıklette Avrupa Şampiyonu olan Türk asıllı Alman boksör Nasrettin Öztürk'ün hayatını anlattığı roman piyasaya çıktı. 
     ''Sayı Üstünlüğüyle Galibiyet'' adlı 930 sayfalık romanda, Öztürk'ün Monaco'da Fransız Sandol'a karşı elde ettiği şampiyonluğun öyküsü, Osmanlı İmparatorluğu'na kadar uzanan hikayelerle zenginleştirilerek okuyucuya aktarılıyor. 
     Romanın son sayfalarında, romanda kullanılan yaklaşık 150 Türkçe kelimenin anlamı açıklanıyor. 
     Romanın son sayfasında, ''Almanya'daki Türkler ile Türkiye'nin Avrupa'nın eğitimine sağladığı katkılar hakkında bilgi edinmek isteyenlerin vazgeçemeyeceği bir kitap'' ifadesine yer veriliyor. 
     Tanınmış Alman yazarlarından Becker, 1958 yılında doğdu ve çocukluğunu Köln kentinde geçirdi. Çok sayıda romanı bulunan ve halen Berlin'de yaşayan Becker, felsefe, tarih, sosyoloji ve tiyatro eğitimi gördü. 
     
</TEXT>
</DOC>
