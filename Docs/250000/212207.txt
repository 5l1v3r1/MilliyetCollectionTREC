<DOC>
<DOCNO> 212207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/soneko35.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim ihalesi iptal edildi... 
</HEADLINE>
<TEXT>

     Özelleştirme İdaresi Başkanlığı ÖİB , Petkim'in yüzde 88.86'sına tekabül eden İdare hissesinin özelleştirilmesinde yeterli teklif alınmaması sebebiyle ihalenin iptal edildiğini açıkladı. İhaleye bir firmanın teklif verdiği öğrenildi. 
     ÖİB, yaptığı yazılı açıklamada, PETKİM Petrokimya Holding A.Ş'nin yüzde 88.86'sına tekabül eden İdare hissesinin blok satış yöntemiyle özelleştirilmesi amacıyla 26 Ağustos 2003 tarihinde yayınlanan ilanlarla başlatılan ihalesinin yeterli teklif alınamaması nedeniyle iptal edildiğini duyurdu. 
     
     RAKAMLARLA PETKİM 

     Faaliyet alanı petrokimyasal ara ve nihai ürünler üretimi ticareti olan Şirket'in çıkarılmış sermayesi, 204 trilyon 750 milyar lira. 
     Yüzde 88.86'sı ÖİB'ye ait olan Petkim'in yüzde 7'si Emekli Sandığı'na, yüzde 4.14'ü ise diğer ortaklara ait bulunurken, Şirket 1990 yılından buyana İMKB'de işlem görüyor. 
     Geçen yılın 9 ayında 761.2 trilyon lira net satış gerçekleştiren Şirket'in satışları, 2002 yılında 961.5 trilyon lira 642.6 milyon dolar düzeyindeydi. 
     2002 yılında 2 trilyon 647 milyar 1.8 milyon dolar kar açıklayan Şirket, 2003 yılının ilk 9 ayında 108 trilyon 415 milyar 71.5 milyon dolar zarara geçmişti. 
     
     PETKİM'DE İHALE SÜRECİ 

     Petkim'in ihale süreci 20 Ocak 2003 tarihinde yayınlanan ilanla başlarken, son teklif verme tarihi olan 2 Nisan 2003 itibariyle 5 yatırımcıdan teklif alınmıştı. 
     6 Haziran 2003 tarihinde yapılan ihaleyi 605 milyon dolarlık teklifle Uzan Grubu'na ait Standart Kimya kazanmış, ancak Özelleştirme Yüksek Kurulu tarafından verilen süre içerisinde yükümlülüklerini yerine getirmemesi sonucunda ihale iptal edilmişti. 
     Petkim'in özelleştirilmesi amacıyla 26 Ağustos 2003 tarihinde yeniden ihaleye çıkılmış, ihalede 18 Kasım olarak belirlenen son teklif verme tarihi 30 Ocak 2004'e uzatılmıştı. 
     
</TEXT>
</DOC>
