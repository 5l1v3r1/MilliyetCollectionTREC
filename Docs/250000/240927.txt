<DOC>
<DOCNO> 240927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko09.html </URL>
<DATE> 2004/05/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fotokopiye taksit, kredi kartıyla sayısal loto... İşte kart çılgınlığı... 
</HEADLINE>
<TEXT>

     Konya'da bir firma, fotokopi çektiren müşterilerine kredi kartına 6 ay taksit olanağı sunarken, Akşehir'de bir işletmede ise krediye kartıyla sayısal loto oynanabiliyor. 
     Türkiye'de kullanımı giderek artan kredi kartı hemen her alanda tercih edilmeye başlandı. 
     Giyim mağazaları 5 milyon liralık ürünlerde bile kredi kartıyla alışveriş imkanı sağlarken, günümüzde artık su faturaları bile kredi kartıyla ödenebiliyor. 
     Konya'da bir kırtasiye firması da fotokopi çektiren müşterilerine kredi kartına 6 ay taksit olanağı sunuyor. Eşsiz Kırtasiye, Fotokopi ve Bilgisayar Pazarlama Sanayi Ticaret Ltd. Şti. sahibi Hasan Hüseyin Eşsiz, firma olarak bir açılım yapma ihtiyacı duyduklarını bu nedenle bu şekilde bir uygulamaya gittiklerini söyledi. 
     Alışverişlerde artık sıcak paranın yerini kredi kartlarının aldığını ifade eden Eşsiz, ''Fotokopinin tanesini 40 bin liraya çekiyoruz. Müşteri kitlemizin önemli bölümünü öğrenciler oluşturuyor. Onların da yanında her zaman nakit para olmuyor, ancak kredi kartı bulunuyor. Bizi fotokopide 6 taksite yönelten diğer bir etken ise bütün esnafın kredi kartına taksit olanağı sunması'' dedi. 
     Akşehir'de kurulu Örnek Lostra Salonu'nun sahibi Serdar Uyar ise kredi kartı ile sigara satışlarının yanı sıra sayısal loto ve spor loto oynama imkanı da sunduklarını söyledi. 
     Müşterilerden gelen talep doğrultusunda böyle bir uygulamaya geçtiklerini vurgulayan Uyar, ''Artık müşterilerimiz, sadece nakit parayla değil kredi kartıyla da şanslarını deneyebiliyor. Bu uygulamamız ilgi gördü'' diye konuştu. 
     
</TEXT>
</DOC>
