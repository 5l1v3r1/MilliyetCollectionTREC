<DOC>
<DOCNO> 249143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/ekonomi/eko03.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara parada 7 yılda 6 dava bitti 
</HEADLINE>
<TEXT>



Türkiye'nin kara parayla mücadeleden sorumlu kuruluşu Mali Suçları Araştırma Kurumu'nun MASAK , 1997'den bu yana yaptığı 156 suç duyurusundan sadece yargı süreci tamamlanan altısı beraatle sonuçlandı. MASAK Başkanvekili Gençosman Yaraşlı, "Bu konuda çok başarılı olduğumuzu söyleyemeyiz" dedi. 
Yaraşlı, dün MASAK ile İtalya Ekonomi ve Maliye Bakanlığı tarafından ortaklaşa yürütülecek Kara Para Aklanmasıyla Mücadele Kapasitesinin Yükseltilmesi Projesi'nin tanıtımını yaptı. MASAK'ın faaliyetleri hakkında bilgi veren Yaraşlı, kuruldukları 1997'den günümüze kadar bin 541 inceleme dosyası hazırlandığını ifade etti. Dosyalardan 156'sı hakkında aklama nedeniyle suç duyurusunda bulunduklarını anlatan Yaraşlı, "Bunlardan 118'i hakkında dava açıldı. 101 dava ilk derece mahkemelerde görülmeye devam ediyor" diye konuştu. Temyiz aşamasında 11 dosya bulunduğunu belirten Yaraşlı, "Biten altı dava ise maalesef beraatla sonuçlandı" dedi. "Bu konuda çok başarılı olduğumuzu söyleyemeyiz" diyen Yaraşlı, bu nedenle kanunların değiştirileceğini bildirdi. 


</TEXT>
</DOC>
