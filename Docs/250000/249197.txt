<DOC>
<DOCNO> 249197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/spo15.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Tekvandoda büyük başarı 

GÜNEY Kore'nin Suncheon kentinde düzenlenen Dünya Gençler Tekvando Şampiyonası'nda, Türk Milli Takımı sporcuları 1 altın, 2 gümüş, 3 bronz madalya kazandı. Ülkemize tek şampiyonluğu bayanlar 55 kiloda mücadele eden Servet Tazegül getirdi. 

Pizanowski işi yattı 

ÇAYKUR Rizespor, Türkiye'ye getirdiği Çek kaleci Pizanowski ile anlaşma sağlayamadı. Genel kaptan Yılmaz Zehiroğlu, "Pizanowski'nin bir Yunan takımı ile anlaşması olduğu ortaya çıkınca geri yolladık" dedi. Yönetim, Malatyaspor'dan ayrılan İnanç'ı transfer etmek için harekete geçti. 

Ankaraspor'un golcüsü tamam 

TRANSFER çalışmalarını sürdüren Ankaraspor, Çaykur Rizespor'un forveti Saffet Akyüz ile anlaştı. Önümüzdeki sezon Süper Lig'de tutunabilecek bir kadro kurmaya çalışan Lacivert - Beyazlı ekip, Trabzonspor'lu Ali Şen ile de prensip anlaşmasına vardı. Galatasaray'lı Murat Erdoğan'ın transferinde ise önemli mesafe alındığı bildirildi. 

Kayserispor atakta 

SÜPER Lig'in yeni takımlarından Kayseri Erciyesspor, Samsunsporlu Müslüm Can ve Kayserisporlu Mehmet Topuz ile anlaştı. Asbaşkan Ahmet Demircioğlu iki oyuncuyla iki yıllık sözleşme imzaladıklarını söyledi. Demircioğlu, Denizlisporlu Ali Akdeniz, Elazığsporlu Robson Da Silva ile de görüştüklerini belirtti. 

Levent Konya'da 

KONYASPOR, Denizlispor'da forma giyen orta alan oyuncusu Levent ile 2 yıllık sözleşme imzaladı. Kulüp başkanı Mehmet Köseoğlu, uzun süredir gizli bir şekilde yürüttükleri transfer görüşmesinde mutlu sona ulaşarak, Levent ile anlaştıklarını söyledi. 

TSYD'den yaz okulu 

TÜRKİYE Spor Yazarları Derneği, her yıl geleneksel olarak düzenlediği Yaz Okulları projesini bu yıl da sürdürüyor. TSYD'nin Levent Tesisleri'nde 6 - 16 yaş grubuna açık olan Yaz Okulu'na kayıtlar yarından itibaren başlayacak. Uzman eğitimciler gözetiminde yüzme, basketbol, resim, masa tenisi ve satranç derslerinin yer alacağı Yaz Okulu'na ilgi gösterenler 0 212 278 36 05 nolu telefondan bilgi alabilecekler. 

Talihliler Portekiz'de 

AVRUPA Futbol Şampiyonası'nın resmi sponsoru Coca-Cola Türkiye'de düzenlediği Tüketici ve Müşteri kampanyaları çerçevesinde yaklaşık beşyüz talihlisine Portekiz'deki Avrupa Kupası'nda maç seyretme ve güzel bir Portekiz turu imkanı sağladı. 13-17 Haziran tarihleri arasında gerçekleşen tur dahilinde Porto'da Danimarka-İtalya maçı seyredildi ve Porto'nun güzellikleri tanıtıldı. 


</TEXT>
</DOC>
