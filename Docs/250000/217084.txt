<DOC>
<DOCNO> 217084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/ydemirkol.html </URL>
<DATE> 2004/02/23/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Capello'ya müjde 
</HEADLINE>
<TEXT>

   
   Türk futbol piyasasına her sene yıldızlar sunan, evinde kaybetmeyen takımlar yaratan, genç yetenekler keşfetmeyi kulüp politikası yapan Gaziantep... Lens'ı içeride, dışarıda üç golle eleyen Gaziantep... Ve, Fenerbahçe'nin ilk 18'ine girmeleri tartışmalı olan Yusuf ve Hakan Bayraktar'ı direkt ilk 11 oyuncusu yapan Gaziantep... Antep kendi varlığını dayandırdığı ilkelerine ihanet etmenin bedelini dün ödedi. 
   Maç için Antep'e gelen Roma yetkilisi derin bir nefes almıştır herhalde. Emerson, Mancini, Totti ve Cassano'ya sahip bu en ofansif İtalyan takımının ağzını sulandıracak bir oyundu dünkü. Her kontratağın derin boşluklarla ödüllendirildiği garip bir oyun... Orta sahanın Yusuf, Hakan Bayraktar ve Erhan Namlı ile oluşturulması, bu bölgeyi Fenerbahçe için bile çok yumuşak yapmıştı. Johnson'un Van Hooijdonk, İbrahim Toraman'ın Nobre'ye yarım adam markajı uygulaması, Fenerbahçe orta sahasının sürpriz çıkışlarında hep pozisyon yarattı. Ümit Özat ilk yarıda dört gol atabilirdi, birinde direğe, diğerinde Ömer'e takıldı. Antep duran toplarda da sürekli sıkıntı yaşadı. 
   Bouazizi ve Jaziri'nin ilk 11'e dahliyle bu sorunların azalmasını umalım. Johnson'un orta sahaya geçişi bu bölgede bir dirilik yaratacaktır. Ancak bu Roma serisi için yeterli olur mu bilinmez. Gerçekten zor iş... Dün Daum'un kurduğu savunma oyunu Gaziantep hücumunu da işlemez kıldı. Rakiplerini hiç eksik yakalayamadılar. Yusuf, önüne Aurelio ve Ümit ile kurulan bloku sadece ilk dakikada bir kez geçebildi ve Kadıköy'de olduğu gibi sürekli tribünlerden homurtularla oyununu sürdürdü. Bunun dışında bulabildikleri pozisyon Johnson'un vurduğu bir kafa ve 24'te Luciano'nun eline çarpan top... Penaltı olması kuvvetle muhtemel bir pozisyon. Daum'un savunma planında işlemeyen tek öge, Fatih'in tuttuğu sağ kanattı. Fatih yine dalgın dolaştı ve Bülent'e kolay pozisyonlar verdi. Ama bu güzel olanaktan gollük şanslar çıkaramadılar. 
   İkinci yarıda Antep için çözülme çok daha korkunçtu. 53'te Bouazizi oyuna girene kadar Fenerbahçe dört net pozisyon ve bir gol buldu. Tunuslu'nun oyuna girişi ev sahibi ekipte belirgin bir orta saha dirilişi sağladı. Konuk ekip artık o kadar rahat çıkamıyordu. Ancak Antep'in savunmasını orta sahaya kadar çıkarması az ama bariz gol şansları yarattı. Ümit'in üçlemesi, haftalardır süren yükselişinin taçlandırılmasıydı. Kaptanın bu performansı karşısında saygıyla eğilmek gerekir. Ama saygı duyulmaması gereken, Antep taraftarını da bir kenara not etmeli. Tarihlerinin en önemli maçı öncesi Celal Doğan'ı istifaya davet etmeleri ve koltukları yakmaları hiç hoş değil. 
   
      
   
</TEXT>
</DOC>
