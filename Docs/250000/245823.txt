<DOC>
<DOCNO> 245823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonyas02.html </URL>
<DATE> 2004/06/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Halle Berry'nin bitmeyen çilesi 
</HEADLINE>
<TEXT>

     Oscarlı ünlü güzel Halle Berry, hiçbir şeyden kocası Eric Benet kadar çekmedi. Kendisini aldatan kocasından boşanmak için mahkemeye başvuran Berry, şimdi de Benet'ın nafaka isteğiyle karşılaştı. 
     Internetteki ''msnbc'' sitesinin, ünlülerin mahkeme tutanaklarını yayınlayan ''smokinggun'a dayanarak verdiği habere göre, 33 yaşındaki şarkıcı Benet, Berry'nin ''yakasını bırakmaya'' niyetli görünmüyor. 
     Berry'nin kendisinden boşanmak için dava açtığı Los Angeles'taki mahkemeye bir dilekçe veren Benet, çiftin evlilikten önce yaptığı anlaşmanın değiştirilmesini istedi. 
     Dilekçesinin bir örneği de ''smokinggun'' sitesinde yayınlanan Benet, Berry'den maddi destek isteğinde bulundu. Dokümanda, çiftin müşterek mülkleri ve paralarına ilişkin herhangi bir bilgi yer almadı. 
     
     ÇEKMEDİĞİ KALMADI 
     Boşanmak için nisan ayında başvuruda bulunan ve dilekçesinde ''farklı mizaçlarının uyuşmadığını'' belirten Berry, Eric Benet ile 2001'de evlendi. 
     Mutlu günleri kısa süren çift, bir süre sonra Benet'ın çapkınlıkları nedeniyle sıkıntıya düştü. Cinsel tacizden gözaltına alınan Benet'ın bu suçunu bile görmezden gelen Berry, 2002'de ''En İyi Kadın Oyuncu'' dalında Oscar ödülünü kucakladığı geceye de eşiyle katıldı. 
     Geçen yıl ekim ayında ayrıldıklarını açıklayan Berry, ilişkilerinin ''biraz zamana ihtiyacı olduğunu'' belirtti. Ancak, bundan 6 ay sonra boşanmak üzere mahkemeye başvurdu. 
     Evlilikleri süresince çok acı çektiğini ve ''kalp kırıklığı'' yüzünden birçok kez intiharı aklından geçirdiğini itiraf eden Berry, beysbol yıldızı David Justice ile evliliğini de eşinden şiddet gördüğü için bitirmişti. Aktör Wesley Snipes ile de uzun yıllar beraberliği olan Halle Berry'nin sağ kulağı, ünlü oyuncudan yediği tokat yüzünden duymuyor. 
     Bir daha evlenmek istemediğini katıldığı bir televizyon programında açıklayan güzel yıldızın başı, şu günlerde de, kendisini ''nişanlısı olduğunu'' iddia ederek rahatsız eden Greg Broussard ile dertte... 
     Kariyeri özel hayatıyla paralel gitmeyen Berry, pek çok film projesinde görev almaya hazırlanıyor. Rol aldığı ''Catwoman'' filmiyle yakında izleyici karşısına çıkacak Berry, Zora Neale Hurston'ın öyküsünden ekrana uyarlanan ''Their Eyes Were Watching God'' ile ABC televizyonunda seyirciyle buluşacak. 
     ''The Set-Up'' adlı filmde Benjamin Bratt ile kamera karşısına geçecek olan Berry, ''The Guide'' adlı gerilim filmi için de imza attı. 
     
</TEXT>
</DOC>
