<DOC>
<DOCNO> 243650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur27.html </URL>
<DATE> 2004/05/28/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Maçta ayağı kırılan amatör futbolcu, hayatını kaybetti 
</HEADLINE>
<TEXT>

     Manisa'nın Salihli İlçesi'nde maçta ayağı kırılan amatör futbolcu Anıl Doğan, olaydan 4 gün sonra aniden fenalaşarak hayatını kaybetti. 
     Alınan bilgiye göre, Salihli'nin Adala Beldesi'nde düzenlenen Şehitleri Anma Futbol Turnuvası'nda yapılan Adalaspor-Poyrazspor karşılaşmasında Poyrazspor'a 2 gol atan Anıl Doğan 22 , 75. dakikada rakibiyle çarpıştı. 
     Çarpışma sonucu sol ayak kaval kemiği kırılan Doğan, Salihli Devlet Hastanesi'ne kaldırıldı. Ayağı alçıya alınan Doğan, daha sonra evine gönderildi. 
     Evde 4 gün boyunca dinlenen Doğan, aniden fenalaştı. Salihli Devlet Hastanesi'ne kaldırılan amatör futbolcu, müdahalelere rağmen kurtarılamadı. 
     Gencin ölümü, başta ailesi olmak üzere Salihli ve Adala'da büyük üzüntüye neden oldu. 
     
     DOKTORUN GÖRÜŞÜ 

     Salihli Devlet Hastanesi'nde görevli Ortopedi Uzmanı Çetin Sözal, AA muhabirine yaptığı açıklamada, Kemik kırığı nedeniyle açığa çıkan yağ parçacıklarının, çok nadir de olsa damar yoluyla akciğerde tahribata yol açabildiğini söyledi. Bu durumun solunum yetmezliğine neden olup, ölüme sebebiyet verebildiğini ifade eden Dr. Sözal, ''Hastayı 1 gün hastanede yatırıp gözetim altında tuttuk. Hiçbir sorunu olmayınca taburcu ederek evine gönderdik. Bu tür bir olayın 24-48 saat içinde olması veya görülmesi gerekirdi. 4-5 gün sonra genç bir insanda böyle durumun ortaya çıkması, tıbben beklenmedik bir durum'' dedi. 
     
</TEXT>
</DOC>
