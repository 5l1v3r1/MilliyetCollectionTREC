<DOC>
<DOCNO> 225202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy13.html </URL>
<DATE> 2004/03/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Doğan "Belediyeciliği bilmeyenler yoksulluğu belediye giderir sanıyor" 
</HEADLINE>
<TEXT>

     Gaziantep Büyükşehir Belediye Başkanı ve CHP adayı Celal Doğan, belediyeciliği bilmeyenlerin, yoksulluğu belediyenin gidereceğini sandığını söyledi. 
     Doğan, yaptığı açıklamada, yokluğu ve yoksulluğu gidermenin hükümetin görevi olduğunu belirterek iktidarda olmalarına rağmen halkın fukaralığını kullanıp, siyaset yapmaya kalkanların vizyonlarının olmadığını savundu. 
     ''Halkın çok yoksul olduğunu, kaçak gecekondularda yaşadığını belediyenin bunları aç, açıkta bıraktığını'' söyleyenler bulunduğunu kaydeden Doğan, ''Siz iktidardakiler, bu insanların kişi başına düşen milli gelirini 10 bin, 15 bin dolara çıkardınız da yoksul insanımız yaşamasını bilmiyor mu İktidar olarak siz onlara bu imkanları tanıyın, onlar sizin hafızalarınızın alamayacağı konutlar yapar'' dedi. 
     Doğu ve Güneydoğu Anadolu'nun sanayi, ticaret ve belediyecilikte lokomotifi olan Gaziantep'in hükümet tarafından unutulduğunu iddia eden Doğan, yatırımda öncelikli illeri belirleyen hükümetin Gaziantep'in adını bile ifade etmediğini söyledi. Doğan, şöyle devam etti 
     ''Gaziantep, GAP'ın merkezi ve dünyaya açılan kapısı. Bazılarının bu merkezi başka illere taşıma gayreti ve çabasını anlayamıyorum. Hazır bir merkez, hazır üretici güç, hazır beyin var. Israrla uğraşılıyor ama bu çabalar boşa çıkacaktır. Gaziantep'in yatırımda öncelikli iller kapsamına alınmaması gelişmiş olan Gaziantep'in sanayi ve ticaretine büyük darbe vuracak ve ilde kurulu düzeni olan sanayici yatırımda öncelikli illere gidecek. Sanayi tesisleri bu illere kayacak, işsizlik artacak.'' Doğan, halkla omuz omuza yürüyerek, Gaziantep'i daha da ileriye taşıyacaklarını, halkın da şehrine ve belediyesine sahip çıkacağını söyledi. 
     
</TEXT>
</DOC>
