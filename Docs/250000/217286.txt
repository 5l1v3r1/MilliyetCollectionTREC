<DOC>
<DOCNO> 217286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/ekonomi/eko02.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamsar ihracatçı yatırımı düşünmüyor 
</HEADLINE>
<TEXT>

   TİM'in anketine göre, ihracatçıların yarısı yatırımı düşünmezken yarıya yakını üretimini ve enerji tüketimini azaltmayı öngörüyor 
   EKONOMİ SERVİSİ 
   
   İhracatçılar önümüzdeki ayın üretim, maliyet ile yatırım yapma konusunda karamsar bir tablo çizdi. İhracatçıların yüzde 44'ü üretimi ve elektrik tüketimini azaltmayı düşünürken yüzde 43'ü karlılıklarının düşeceğini tahmin ediyor. İhracatçıların yüzde 50'si ise yatırım yapmayı düşünmüyor. 
   Türkiye İhracatçılar Meclisi, Merkez Bankası'nın ayda iki kez düzenlediği beklenti anketinin benzerini ihracatçılarla yapmaya başladı. Ocak ayı gerçekleşmeleri ile mart ve yıl sonu beklentilerine yer verilen ankette, ihracatçıların üretim, karlılık, enerji tüketimi, dolar ve euro kuru ile ilgili beklentileri soruldu. 
   Ankette, üretim konusunda ihracatçıların beklentilerinde küçük bir düzelme yaşansa da karamsarlıkları göze çarptı. Ocakta üretimini azalttığını bildirenlerin oranı yüzde 50 iken martta bu oran yüzde 44 oldu. Firmaların yüzde 13'ü ocakta üretimini artırdığını açıklarken martta üretimini artırmayı düşünenlerin oranı yüzde 25'e çıktı. 
   İhracatta bu yıl 55 milyar, 2005'te 75 milyar dolar hedef konulmasına karşın ihracatçıların yüzde 50'si yatırım yapmayı düşünmüyor. Ankete göre, ihracatçıların yarısı da pazarlama sorunu yaşıyor. 
   Karlılıkların martta düşeceğini bekleyenlerin oranı ise yüzde 43 açıklandı. TİM anketine göre, olumsuz diğer gelişmeler ise girdi maliyetleri ile ithal girdi kullanımında gözlendi. Ankete göre, firmaların yüzde 56'sı martta girdi maliyetlerinin arttığını açıkladı. 
   Ankete göre TL'deki değerlenme ihracatçıları ithal girdiye yöneliyor. Ocakta üretimde ithal girdi kullananların oranı yüzde 17 iken martta oran yüzde 18'e çıktı. Aynı düzeyde ithal girdi kullananların oranı ise yüzde 66'dan yüzde 73'e yükseldi. 
   
   Enflasyon hedefle uyumlu    Firmaların yüzde 50'si doların martta 1 milyon 350 bin - 1 milyon 400 bin lira aralığında, yüzde 43'ü ise 1 milyon 400 bin liranın altında olmasını bekliyor. 
   Katılımcıların yüzde 43'ü ise martta euronun 1 milyon 700 binin altında seyredeceğini öngörüyor. İhracatların yüzde 29'u yıl sonunda doları 1 milyon 500 bin - 1 milyon 600 bin lira arasında tahmin ediyor. Katılımcıların yüzde 44'ü ise euroyu 1 milyon 800 binin altında bekliyor. Firmaların yüzde 42'si yıl sonu enflasyonunu yüzde 11 - 15 bandında tahmin ederek hükümetin yüzde 12 hedefiyle uyumlu bir öngörüde bulundu. 
   
   
</TEXT>
</DOC>
