<DOC>
<DOCNO> 221191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun11.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bin Ladin Afganistan'a dönmeyi planlıyor olabilir" 
</HEADLINE>
<TEXT>

     Amerikalı istihbarat yetkilileri, El Kaide lideri Usame Bin Ladin'in, halen bulunduğu sanılan Pakistan'daki dağlık bölgeyi terkederek Afganistan'a dönmeyi planlıyor olabileceğini söylediler. 
     Sky News, ismi açıklanmayan yetkililerin açıklamalarına dayandırdığı haberde, aylardır yapılan araştırmaların, Bin Ladin'i saklandığı yerden kaçmaya zorlayabileceğini belirtti. 
     Haberde, Amerikalı yetkililerin, ''Bin Ladin'e çok yakınız'' şeklindeki açıklamaları hatırlatıldı ve Afganistan'ın Pakistan sınırında terör örgütü liderine yataklık yapabilecek güvenilir yerler bulunduğu kaydedildi. 
     Yetkililerin, Bin Ladin'in Pakistan'dan kaçma niyetinde olabileceği görüşünde birleştikleri belirtilen haberde, ABD'nin, casus uçaklarla ve uydu görüntüleriyle aylardır Afganistan-Pakistan sınırını gözetlediği belirtildi. 
     
</TEXT>
</DOC>
