<DOC>
<DOCNO> 229167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo03.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaklar devri 
</HEADLINE>
<TEXT>

   Galatasaray Teknik Direktörü Hagi, takıma gelişiyle birlikte bazı kuralları da beraberinde getirdi. Öncelikle disiplini sağlamak isteyen Rumen hoca, bunlara uymayanlara para cezası verecek 
      
   Arkadaşlık ve takım ruhu 
   GALATASARAY'I yeniden güzel günlerine döndürmek isteyen Teknik Direktör Gheorghe Hagi, göreve başlar başlamaz bazı kuralları da beraberinde getirdi. Öncelikle takım içi disiplini ön planda tutan Rumen çalıştırıcı, özellikle şampiyonlukların geldiği dönemdeki arkadaşlık ve takım ruhunu da ortaya çıkarmak istiyor. İşte Hagi'nin futbolculara verdiği reçete 
   
   1- Maçlara gidiş ve dönüşlerde takım otobüsünde telefonla konuşmak yasak. 
   2- İdmanlardan sonra çay, kahve ve kola yasak. Sadece portakal suyu serbest. 
   3- Gece 23.00'ten sonra dışarı çıkmak yasak. Buna uymayana para cezası verilecek. 
   4- Antrenmandan sonra tüm futbolcular masaj yaptıracak. Daha sonra tesisten ayrılacak. 
   5- İdmanlar arasında dışarı çıkmak, çok önemli bir mazeret olmadığı sürece yasak. 
   6- Deplasmanlarda oda arkadaşı seçmek yok. Kim kime düşerse onunla kalacak. 
   7- Medyayla ilişkilerde mesafe olacak. Hakemler ve rakip hakkında konuşulmayacak. 
   8- Özel hayata dikkat edilecek. Magazin basınına malzeme olunmayacak. 
   
   Galatasaray çift koldan saldırıyor    Hasselbaink'in menajeri ile görüşen Sarı-Kırmızılılar, Denizlisporlu Çağdaş için de düğmeye bastı. Genç futbolcuyla konuşulup, nabız yoklandı 
   M.ALİ SABUNCU 

   Yabancı atağı 
   SEZON sonuna kadar gelecek yılın kadrosunu kurmayı düşünen Galatasaray, yerli ve yabancı arayışlarını sürdürüyor. Chelsea'nin forvetinde görev yapan Hasselbaink'in menajeriyle görüşen Sarı - Kırmızılılar'ın, bu oyuncu için nabız yokladığı öğrenildi. Hasselbaink için Beşiktaş ve Fenerbahçe'nin de devrede olduğu ifade edildi. 
   
   Çağdaş sırada 
   İKİNCİ Başkan Ergun Gürsoy'un asistanı olarak fahri görev yapan eski futbolculardan Ayhan Akbin ise, Cim - Bom'un transfer gündemindeki Denizlisporlu Çağdaş'la görüştü. Yeşil - Siyahlılar'ın kapısını çalacak olan Galatasaray Yönetimi'nin karşısına 1.5 milyon dolarlık bir bonservis ücretiyle çıkması bekleniyor. 
   
   Canaydın kucak açtı    Cansun'a davet 
   GALATASARAY Başkanı Özhan Canaydın, camia içinde birlik beraberliği sağlamak için seçimde yarıştığı Mehmet Cansun ve yönetimine davet yaptı. Ortaköy Feriye'de yarın düzenlenen geceye, seçim zamanı çıkan tartışmalar nedeniyle başkana kızgın olduğu belirtilen Cansun'un katılıp katılmayacağı henüz netleşmedi. 
   
   Eskiler de çağırıldı 
   YÖNETİCİLERİN tamamının katılacağı yemeğe, şimdiki yönetime girmeyen Ali Dürüst, Burak Elmas ve Özer Saraçoğlu gibi eski idareciler de davet edildi. Canaydın'ın 100. yılda tüm camiayı aynı şemsiye altında toplamayı düşünen bu hareketinin çok olumlu olduğu ve birlik, beraberlik için büyük prim yapacağı vurgulandı. 
   
   Mesai başladı    GALATASARAY, Ankaragücü maçı hazırlıklarına dün başladı. Hagi yönetimindeki antrenmana grip olan Volkan katılmazken sakatlıkları bulunan Prates ile Bratu düz koşu yaptı. Ümit milli takımda olan Sabri de idmanda yer almadı. Sakatlığı geçen Ergün'ün takımla birlikte çalışmalara devam etmesi teknik heyeti sevindirdi. Antrenman sırasında girdikleri ikili mücadele sonrasında tartışan Ümit Karan ve Batista ise idman sonunda barıştı. 
   
   
</TEXT>
</DOC>
