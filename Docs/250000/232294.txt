<DOC>
<DOCNO> 232294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko06.html </URL>
<DATE> 2004/04/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Nisan yağmuru umut oldu... 
</HEADLINE>
<TEXT>

     Konya'nın merkez Karatay İlçesi Ziraat Odası Başkanı Derviş Davaslı, Mart ayında beklediklerini bulamadıklarını, şimdi ise umutlarını Nisan yağmurlarına bağladıklarını söyledi. 
     Davaslı, ''Tahıl Ambarı'' olarak nitelendirilen Konya Ovası'nda, Mart ayında istenen yağmurun düşmemesi nedeniyle, yeni yetişmeye başlayan hububatın yeterli gelişimini sağlayamadığını belirtti. 
     Yağmur dışında sulama alternatifi olmayan kıraç arazilerdeki çiftçilerin zor durumda kaldığını ifade eden Davaslı, ''Mart ayında beklediğimiz yağmuru bulamadık. Şimdi umudumuz Nisan yağmurlarında. Meteoroloji yetkilileri, Pazartesi gününden itibaren yeni bir yağışlı hava dalgası geleceğini tahmin ediyor. Umarım özlediğimiz yağmura kavuşuruz'' dedi. 
     Ekinlerin ''oka sıçrama'' olarak tabir edilen 10-15 santimetre uzunluğa ulaştığını anlatan Davaslı, ''Bu dönemde yağmur yağmazsa, elde edilecek rekolte yüzde 50'nin altında gerçekleşir. Çiftçimizin tedirgin ve endişeli bekleyişi sürüyor. Cuma namazının ardından bazı camilerimizde yağmur duası yapıldı. Bol yağmur için dua etmekten başka çaremiz yok'' diye konuştu. 
     
</TEXT>
</DOC>
