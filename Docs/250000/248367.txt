<DOC>
<DOCNO> 248367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun35.html </URL>
<DATE> 2004/06/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Balkenende Türkiye'ye adil davranılacak 
</HEADLINE>
<TEXT>

     Hollanda Başbakanı Jan Peter Balkenende, Avrupa Birliği'ne üyelik sürecinde Türkiye'nin attığı olumlu adımların memnuniyet verici olduğunu belirterek, yıl sonunda üyelik müzakereleri için alınacak karar sürecinde kesinlikle adil ve dürüst davranılacağını vurguladı. 
     Balkenende, Başbakan Erdoğan ile birlikte başbakanlık konutunda düzenlenen ortak basın toplantısında, Türkiye için müzakere kararı alınmasında, 6 Ekim'de Avrupa Komisyonu'nun açıklayacağı raporun son derece önemli olduğunu hatırlatarak, raporun olumlu olması halinde müzakerelere hemen başlanabileceğini söyledi. 
     Balkenende, ülkesinin dönem başkanlığı sırasında müzakere konusunda alınacak kararın, bütün üye ülkelerin benimseyeceği bir karar olmasına da özen gösterileceğini belirtti. 
     Türkiye'de Kopenhag kriterleri çerçevesinde atılan olumlu adımları takdirle karşıladıklarını ve bu görüşünü Başbakan Erdoğan'a da ilettiğini söyleyen Balkenende, ancak atılan bu olumlu adımları uygulamada da görmek istediklerini bildirdi. Balkenende, dönem başkanlığı sırasında, bu bağlamda Türkiye ile çok sıkı ilişkiler içinde olacaklarını anlattı. 
     Balkenende, Türkiye-Hollanda ilişkilerinin çok iyi bir düzeyde olduğunu da vurguladı ve bu olumlu tablonun ileride daha da gelişeceğine inandığını kaydetti. 
     
     UYGULAMA ÖNEMLİ 
     Hollanda Başbakanı Balkenende, bir soru üzerine Türkiye'de son iki yıldaki gelişmelerin çok olumlu seyrettiğini, askerlerin siyasi ağırlığının azaltılması insan haklarındaki yeni düzenlemeler, demokratikleşme sürecindeki iyileşmelerin hemen hepsini yakından izlediklerini, ancak bütün bu gelişmeleri olumlu bulmalarına karşın, Ekim ayında çıkacak Komisyon raporunu görmeden müzakere kararına ilişkin kesin görüş bildirmesinin mümkün olmadığını belirtti. 
     Balkenende, Komisyon raporuna büyük ölçüde yapılan değişikliklerin uygulama aşamasının da ışık tutacağını söyledi. 
     Balkenende, Avrupa Parlamentosu seçimlerinde Türkiye'nin üyeliğinin seçim malzemesi yapılması konusunda yöneltilen bir soruya verdiği yanıttaysa Türkiye üzerine her zaman dürüst bir tartışma yapılmasını savunduğunu belirtti ve Türkiye'ye resmi adaylık statüsünün tanındığını anımsatarak, öngörülen kriterler ışığında adil ve doğru bir karar verileceğine inandığını tekrarladı. 
     Türkiye'ye gösterilen hassasiyetin yeni üye ülkelere ve üyelik sürecindeki Romanya ve Bulgaristan'a gösterilmediği yolundaki bir soruya karşılık Balkenende, Türkiye'ye karşı dürüst davranılacağı görüşünü tekrarlardı ve kendi kişisel tutumundaysa Türkiye için bir olumsuzluğun söz konusu olmadığını söyledi. 
     Hollanda Başbakanı Balkenende, Türkiye'ye müzakere kararıyla Türkiye'nin bölgedeki jeopolitik öneminin ayrı noktalar olduğunu, jeopolitik konumun müzakere kararıyla doğrudan ilişkilendirilemeyeceğini sözlerine ekledi. 
     
</TEXT>
</DOC>
