<DOC>
<DOCNO> 221156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yasam/yas00.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkolün etkisini B vitaminiyle silin 
</HEADLINE>
<TEXT>

   Vücuttaki B vitamini eksikliği kanser riskini de beraberinde getiriyor. Özellikle alkol tüketiminden sonra kaybedilen B vitaminlerini aksatmadan yerine koymak gerekiyor 
      Doğru beslen kanseri yen - 4 
Ayşegül Aydoğan 
   
   Kansere karşı adeta koruyucu meleklerimiz gibi görev yapan vitaminlerin en önemlileri arasında yer alan B vitaminleri, vücutta adeta birer savunma silahı gibi çalışıyorlar. Besinlerdeki yüksek B vitaminlerinin vücudun savunma sistemini güçlendirerek tüm hastalıklardan koruduğunu vurgulayan Beslenme ve diyet uzmanları Aysun - Murat Gökçen, B vitaminin vücutta eksilmesiyle kanser riskini de ciddi biçimde beraberinde getirdiğine işaret ediyor. Gökçen çifti, piyasaya çıkacak yeni kitapları 'Kanseri Beslenerek Yenebilirsiniz'de özellikle B vitaminlerine önemli bir yer ayırıyor. 
   
   Aksatmadan tüketin 
   Yapılan araştırmalarda B kompleksi vitaminlerin fazla alınmalarının kanser oluşumunu önlemediği ancak, yetersizliklerinin kansere yol açabileceğinin bildirildiğini anlatan Gökçen çifti, bu vitaminler hakkında şunları söylüyor 
   "B vitaminleri vücutta depolanmaz. Günlük alınır, metabolizma ihtiyacı kadarını kullanır, gerisini dışkıyla atar. Günlük beslenmeyle ihtiyaç karşılanamazsa yetersizlik baş gösterir. B vitaminleri içeren besinlerin her gün aksatmadan tüketilmesi şarttır. 
   B2 Vitamini yetersizliğinin epidel dokuda harabiyete neden olduğu, bunun da yemek borusu ve mide kanseri riskini arttırdığı düşünülüyor. B6 Vitamin yetersizliğinin ise meme ve karaciğer kanser riskini artırabildiği rapor ediliyor. B1 Vitamini yetersizliğinde de tümör oluşumunun hız kazandığı biliniyor. B12 Vitamini kemoterapi sırasında alınan bazı ilaçlardan etkilenmekte, dolayısıyla yetersizliği görülmektedir. Yetersizliğinin meme kanserini olumsuz yönde etkilediği üzerinde duruluyor." 
   
   Akşamcılara duyurulur    Aşırı alkol tüketimi ve 'akşamcılık'ı tüm B vitaminlerinin düşmanı olarak gören Gökçen çifti, "Alkol B vitaminlerini adeta yer bitirir, dolayısıyla da yetersizliklerine neden olur. Alkol tüketiminden sonra kaybedilen B vitaminlerini yerine koyabilmek için mutlaka B vitaminlerinden zengin beslenmek gerekir" diyor. Gökçenler, alkol alanlar için şu uyarılarda bulunuyor 
   
   Meyveyle tüketin 
   Alkol alımının abartılmadığı ve de akşamcılığa dönüştürülmediği sürece kanser yaptığı söylenemez. Ancak alkolün karaciğere yaptığı tahrip göz önünde tutulup kronik alkoliklerde B kompleks vitaminleri ile demir ve çinko yetersizliği oluştuğu bilinirse, alkolün ne denli zararlı olduğu ortaya çıkar. 
   Alkolle beraber yeterli miktarda meyve ve sebze tüketilmesi örneğin limon suyu içinde havuç ve salatalık dilimleri ya da taze soyulmuş meyve gibi ince detaylara dikkat edildiğinde ağız - boğaz boşluğu ve bazı sindirim sistemi kanserleri riskini uzaklaştırırsınız. 
   Özellikle bira içmeyi abartanlarda kalın bağırsak, rektum kanserinin sık görüldüğü bildirilmektedir. 
   Alkol tüketiminde aşırıya kaçmamanın yanı sıra, alkolü sigara ile birlikte tüketmemeye özen gösterin. Özellikle sigaranın olumsuz etkisi alkolle birleşince daha da artmaktadır. Lütfen bu uyarımızı fazlaca dikkate alın. Sigarayla alkol birlikte asla olmaz, çok fazla kanserojen. 
   
   B1 vitamininden zengin besinler 
   Bulgur pilavı 
   Yulaf, çavdar, kepek ekmeği 
   Tam buğday ekmeği 
   Bamya 
   Tarhana çorbası 
   Yerfıstığı 
   Dolmalık fıstık 
   
   B6 vitamininden zengin besinler 
   Acı pul biber 
   Sivri biber 
   Kereviz yaprakları 
   Ceviz 
   Dereotu 
   Keten tohumu 
   Tahin 
   Tam buğday ekmeği 
   
   B2 vitamininden zengin besinler 
   Süt dana karaciğer 
   Süt dana böbrek 
   Tavuk karaciğeri 
   Dereotu 
   Tarhana çorbası 
   Pul biber 
   
   B12 vitamininden zengin besinler 
   Sığır eti 
   Balık eti 
   Kuzu böbreği, yüreği, karaciğeri 
   Beyaz peynir 
   Süt 
   Yumurta sarısı 
   
   
   Gökçenler'in özel mönüsünden    Barbunya ve ıspanaklı lazanya 
   
   MALZEMELER 
   2 su bardağı barbunya 
   1 çorba kaşığı zeytinyağı 
   1 orta boy ince kıyılmış sarı soğan 
   4 diş ince kıyılmış sarmısak 
   4 adet domates 
   1 çorba kaşığı pekmez 
   1 çay kaşığı tuz 
   1 tatlı kaşığı rezene tohumu 
   1 tatlı kaşığı kuru fesleğen 
   1 paket lazanya 
   
   SOSU İÇİN 
   1 adet ince kıyılmış sarı soğan 
   2 diş ince kıyılmış sarmısak 
   1 demet ayıklanmış yıkanmış ıspanak 
   1 su bardağı soya filizi 
   
   HAZIRLANIŞI 
   Barbunya, zeytinyağı, soğan, sarmısak, domates, tuz, pekmez ve baharatları bir miktar su ilavesiyle hafif sulu kalacak şekilde pişirin 
   Ayrı bir kapta soğan, sarmısak, ıspanak ve soya filizini az miktarda su ilave ederek hafif sulu kalacak şekilde pişirin 
   Fırın kabınızda lazanyalar arasına bir kat barbunyalı malzeme, bir kat ıspanaklı malzeme gelecek şekilde yerleştirin 
   En üste lazanya koymayın, alüminyum folyo ile kabınızı kaplayıp önceden ısıttığınız fırında pişirin 
   
   Lif ve posanın kansere müthiş etkisi    Beslenme yoluyla alınan lif ve posanın, bağırsak - rektum kanser riskini yüzde 31 oranında düşürebildiği rapor edilmekte. Araştırmalara göre düşük posalı diyetlerle beslenenlerde kalın bağırsak kanseri, yüksek posalı diyetle beslenenlerden çok daha sık görülüyor. Lif - posasının kanser riskini önlemedeki etkisi, bağırsaktaki bakteri florasını değiştirerek zehirli maddelerin üremesini önleyerek ortaya çıkıyor. Bir diğer görevini de eğer üremiş zehirli maddeler varsa bunları da dışkı atım hızını artırarak bağırsak hücreleriyle temas sürelerini mümkün olduğu kadar kısaltarak gerçekleştiriyor. 
   Lif ve posanın etkisi özellikle meme kanserinde önem kazanıyor. Kanserli tümörlerin gelişmesinden sonra, östrojen seviyelerinin düşürülmesiyle bu tümörlerin yaklaşık üçte birinde gerileme olduğu bulunmuştur. Meme kanseri riskini azaltmanın en etkili yöntemi, posa - lif alımının yükseltilmesi ve yağ alımının azaltılması şeklinde olabilir. Ancak, günlük alınacak lif - posa sınırsız değil. Günlük alınacak posanın bir miktarı olmalı. Çünkü, posa aynı zamanda bazı vitaminlerin emilimini azaltıyor, kalsiyum, çinko , demir gibi hayati minerallerin de emilimi engelliyor. Günlük diyet posası alımının ortalama 14 - 24 gram civarında olması öneriliyor. İşte en yüksek posa içeren besinlerin 100 gramlarında bulunan lif - posa miktarları... 
   
   Bazı besinlerdeki lif - posa miktarları 
   Yulaf ekmeği 1 dilim 2 gram 
   Mısır ekmeği 1 dilim 4 gram 
   Kırmızı ve yeşil mercimek 1 K se Çorba 2 gram 
   Barbunya 1 porsiyon 26 gram 
   Kestane 7 adet 8 gram 
   Badem 1 avuç 4 gram 
   Ceviz 1 adet 1 gram 
   Yerfıstığı 1 avuç 3 gram 
   Taze bezelye 1 porsiyon 7 gram 
   Yaprak sarma 8 adet 11 gram 
   Kabuklu elma, armut 1 orta boy 7 gram 
   Kuru kayısı 2 adet 9 gram 
   Kuru incir 2 adet 7 gram 
   Mantar 100 gramında 3 gram 
   Pırasa 1 porsiyon 5 gram 
   Havuç 1 orta boy 3 gram 
   Taze fasulye 1 porsiyon 6 gram 
   Ispanak 1 porsiyon 5 gram 
   Bamya 1 porsiyon 5 gram 
   Taze Soğan 2 adet 1 gram 
   
   
</TEXT>
</DOC>
