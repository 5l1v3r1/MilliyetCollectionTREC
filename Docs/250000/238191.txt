<DOC>
<DOCNO> 238191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo29.html </URL>
<DATE> 2004/05/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Schalke Hamit'i büyük bir transfer önerisi gelirse satarız 
</HEADLINE>
<TEXT>

     Almanya Birinci Ligi takımlarından FC Schalke 04'de, kulüp başkanı Gerhard Rehberg, takımın başarılı futbolcusu Hamit Altıntop'a büyük bir transfer önerisi gelmesi durumunda bunu düşünebileceklerini söyledi. 
     Gerhand Rehberg, ''Hamit şu durumda çok değerli ve takımdaki önemli futbolcularımızdan biri. Büyük bir transfer önerisi gelirse düşünürüz. Örneğin 12 milyon Euro gibi bir öneri değerlendirilebilir'' dedi. 
     Hamit'ten övgüyle sözeden Rehberg, ''Hamit, soyadı gibi değerli bir oyuncumuz ve takımın gözde oyuncularından biri. Oynadığı iyi futbolla dikkatleri üzerine çeken bir oyuncu'' yorumunu yaptı. 
     Rehberg, takımın yedek kalecisi Volkan Ünlü hakkında da, ''Volkan çok heyecanlı genç bir kalecimiz, daha çok deneyim edinmesi gerekiyor. Henüz deneyim sahibi olmadığı için sanırım ona kalede heyecan basıyor. VFL Bochum maçında gole engel olamayınca ağladı, ancak sonuçta biz maçı kazandık. Volkan da üzülmek yerine galibiyet sevincini yaşadı'' dedi. 
     Almanya'daki Türk spor kulüpleri hakkındaki görüşlerini de aktaran Rehberg, ''Türkler arasında kurulan birçok spor kulübü var. Açıkçası ben buna pek sıcak bakmıyorum. Türkler kendi spor kulüplerini oluşturmak yerine Alman kulüplerinde futbol oynasalar daha iyi olur. Türk ve Alman takımları arasında bazen hiç hoş olmayan olaylar meydana geliyor. Biz ayrım yapmayı asla kabul etmiyoruz. Kaynaşmanın, dostlukların, yakınlaşmaların uyuma daha iyi katkısı olur diye düşünüyorum'' biçiminde görüş bildirdi. 
     Yaklaşık 10 yıldan bu yana kulüp başkanlığı yaptığını kaydeden Rehberg, FC Schalke 04 Kulübü'nün altyapısında geleceğe dönük çok sayıda Türk gencinin yetişmekte olduğuna dikkati çekti. 
     Rehberg, ''Mevcut durumda altyapıda futbol oynayan gençler geleceğe hazırlanmakta. Gelecek vaadeden genç oyuncular diğer kulüplerden seçilerek kulübümüze katılmaktadır'' dedi. 
     Almanya Ligi'nde en çok yabancı oyuncuyu bünyesinde barındıran bir kulüp olduklarını ifade eden Rehberg, 1981 yılında FC Schalke 04 takımında İlyas Tüfekçi'nin ilk profesyonelliğe adım atan isim olduğunu, Çaykur Rizespor'a transfer olan Ünal Alpugan'ın da kulüpte amatörler arasından yükselen bir futbolcu olduğunu söyledi. 
     Rehberg, İstanbul'da meydana gelen terör olaylarından sonra Antalya'daki kampı iptal etmeleriyle ilgili olarak da, ''Olası bir durum karşısında sigortayla karşı karşıya gelme riskini göze almak istemedik. Bu kararımız asla Türkiye'nin aleyhine değildir, yanlış anlaşılmamalıdır. Türkiye'de gelecekte kampa girebiliriz'' diye konuştu. 
     Rehberg, çok sayıda kulübün peşinde koştuğu Yıldıray Baştürk ile ilgili olarak da, ''Yıldıray ile biz de görüştük, ancak diğer bir kulübe gitmek istediğini söyledi. Biz artık Yıldıray ile ilgilenmiyoruz'' dedi. Arena AufSchalke Stadı'nda yarın kulübün 100. yılını kutlayacaklarını kaydeden Rehberg, ''Kutlamaya, kalpleri bizimle olan Türk taraftarlarımızı da çağırıyoruz'' diyerek çağrıda bulundu. 
     
</TEXT>
</DOC>
