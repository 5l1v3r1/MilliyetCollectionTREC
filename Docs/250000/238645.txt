<DOC>
<DOCNO> 238645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur08.html </URL>
<DATE> 2004/05/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
MEB bürokratından ''ilginç'' imam hatip saptaması... 
</HEADLINE>
<TEXT>

     Milli Eğitim Bakanlığı MEB Din Öğretimi Genel Müdürü Prof. Dr. İrfan Aycan, ''İmam hatip liseleri ile ilgili tereddüt ve şüphelerin sebebi, bu okullara olan ilgi ve mezunlarının sahip olduğu artı değerlerdir'' dedi. 
     Aycan, Kayseri İl Özel İdare Müdürlüğü Erciyes Kültür Merkezi'nde, imam hatip lisesi öğrencileri arasında düzenlenen Kuranıkerim ve Ezan Okuma Türkiye Final Yarışmaları öncesinde yaptığı konuşmada, imam hatip liselerinin, Anayasa'nın güvencesi altında yasal eğitim-öğretim kurumları olduğunu söyledi. 
     İmam hatip liselerinin, din uzmanları ile din hizmetlilerinin çağın gereklerine uygun şekilde yetiştirilmesi amacıyla açıldığını belirten Aycan, şunları söyledi 
     ''50 yıldan fazla süren uygulama sonuçları, bu okulların kanunla belirlenen mevcut özelliklerinin isabetli olduğunu göstermiştir. Açıldığı günden itibaren misyonunu başarıyla icra eden bu okullarımız, statü, program ve fiziki yapılanma bakımından önemli gelişmeler kaydederken, eğitim-öğretim faaliyetleriyle de milletimizin takdirini ve teveccühünü kazanmıştır. 
     Fakat dönem dönem bu okullarla ilgili tereddütler ve şüpheler ortaya atıldığı da olmuştur. Bunların sebebi, imam hatip liselerine olan ilgi ve mezunlarının sahip olduğu artı değerlerdir. Bu okullara olan ilginin arkasında halkın din eğitimine olan talebi yatmaktadır. Bu taleplerini devletin denetimi ve gözetimi altında olmasını istedikleri için insanlar, çocuklarını imam hatip liselerine göndermektedirler.'' 
Aycan, bu talebi devlet karşılamadığı zaman başkalarının, başka şekilde karşıladıklarını belirterek, şöyle devam etti 
     ''Ülkemiz ehil olmayan kişilerce, sağlıksız ve eksik bir şekilde verilen din eğitiminden sıkıntılar yaşamıştır. Bu yüzden devletin verdiği din hizmetini talep etmektedir. Din eğitimi basit bir eğitim sorunu olarak görülemez. Din eğitimi ve öğretimi sorunu, Türkiye'de, Anayasal düzenden halkın sosyal ihtiyaçlarına, ülkemizin birlik ve beraberliğinden halkımızın kimlik davasına kadar birçok sorunun merkezinde yer alan stratejik bir sorundur.'' 
     
</TEXT>
</DOC>
