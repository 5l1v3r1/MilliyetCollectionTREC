<DOC>
<DOCNO> 242239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/guncel/gun04.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk çocukta umudu öldürüyor 
</HEADLINE>
<TEXT>


Marmara Üniversitesi'nde yapılan araştırmaya göre, yoksul ailelerin çocukları, geleceğe umutsuz bakıyor, kendilerini saygıya değer bireyler olarak görmüyor 

Sibel Kahraman 

Marmara Üniversitesi Atatürk Eğitim Fakültesi'nde yapılan bir araştırmaya göre, yoksul ailelerin çocukları geleceğe umutsuz bakıyor. Umutsuzluk düzeyi yükseldikçe çocukların özsaygıları da azalıyor. 

Babanın eğitim düzeyi 
Marmara Üniversitesi Atatürk Eğitim Fakültesi Öğretim Görevlileri Dr. Halil Ekşi, Dr. Mustafa Otrat ve Dr. Müge Yukay, 13 - 16 yaş grubundaki ilköğretim 7 - 8 ve lise 1. sınıf öğrencisi 207 çocuk arasında bir araştırma yaptı. Öğrencilerin "benlik saygısı ve umutsuzluk düzeylerinin, sosyoekonomik düzey açısından incelenmesini" kapsayan araştırmaya göre, ailesinin gelir düzeyini "alt grup"ta algılayan öğrenciler, geleceğe umutsuz bakıyor. 
Ayrıca, babası ilkokul ve altında eğitim düzeyinde olan öğrenciler, babaları üniversite mezunu olan öğrencilere göre daha umutsuz. 

Özsaygı azalıyor 
Genel olarak düşük sosyoekonomik düzeyde olan ergenler, yüksek sosyoekonomik düzeyde olan ergenlere göre daha fazla geleceğe ilişkin motivasyon kaybı yaşıyor. Araştırma sonuçlarının çarpıcı bir bulgusu da "umutsuzluk düzeyinin yükselmesiyle birlikte özsaygının da azaldığı" yönünde. 
Araştırmayı yapan ekipten Mustafa Otrat, özsaygısı yüksek olan kişilerin kendilerini saygıya ve kabul edilmeye değer, önemli ve yararlı kişiler olarak algıladıklarını belirterek, "Özsaygısı düşük olan bireyler ise, kendilerini pek önemli olmayan, sevilebilir özelliklerden mahrum, kendilerine güvenmeyen kişiler olarak görme eğilimindeler" dedi. 


</TEXT>
</DOC>
