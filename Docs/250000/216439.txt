<DOC>
<DOCNO> 216439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yazar/uras.html </URL>
<DATE> 2004/02/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tekstilde KDV'yi yüzde 8'e indirmek istiyorlar 
</HEADLINE>
<TEXT>

      Hükümetin tekstilde KDV'yi yüzde 18'den yüzde 8'e indirmeye kararlı olduğu, bu konuda IMF'nin onayını almaya çabaladığı bildiriliyor. 
   Konuya yabancı okuyucularıma önce tekstilcinin KDV sorununu ve ihracatta vergi iadesi istemini basitleştirerek anlatayım. 
   Tekstilci üretim yaparken farklı maddeler kullanıyor. Örneğin iplik alıyor, kumaş alıyor. Bunları alırken mal bedeline ek olarak yüzde 18 oranında KDV ödüyor. 
   Tekstilci ürettiği malı ihraç eder ise daha önce ödediği KDV'leri, Maliye'den geri alıyor. Burada Maliye, ihracatçıya havadan para vermiyor. Daha önce ödediği vergiyi iade ediyor. İade edilen verginin yapılan ihracatın büyüklüğü ile ilgisi ilişkisi yok. İadenin miktarını üretim safhasında ödenen KDV miktarı belirliyor. Bu işleme ihracatta vergi iadesi deniliyor. 
   İhracatta vergi iadesinden sadece tekstilci yararlanmıyor. Başka ihracatçılar da yararlanıyor. Ama tekstilde vergi oranının yüksekliği ve ihracatçı sayısının çokluğu nedeniyle konu daha çok gündeme geliyor. 
   Maliye, ihracatta vergi iadesini iki şekilde yapıyor. 1 Mahsup şeklinde iade, Maliye'nin sevdiği iade şekli. Burada ihracatçının alacağı diğer vergi borçlarına mahsup ediliyor. 2 Nakit ödeme ise Maliye'nin midesini bulandırıyor. Çünkü nakit ödeme demek, ihracatçının ödeyeceği diğer vergilerden çok para talep etmesi, Maliye'den para çıkışı demek. Bu uygulamayı herkes kendine göre farklı pencereden yorumluyor. 
   n Maliyeciler, vergi iadesi rakamının her yıl artmasından, net vergi geliri içindeki payının büyümesinden yakınıyor. 
   n İhracatçı, üretime başlamadan peşin olarak ödediği yüzde 18 oranındaki KDV yükünü, ihracat gerçekleşinceye ve de Maliye'den vergiyi geri alıncaya kadar taşımanın ağır yükünden yakınıyor. 
   n Bu gelişmeleri dışarıdan izleyenler ise ihracatta vergi iadesinin "hayali ihracat"a yol açıp açmayacağından şüpheleniyor. 
   Hükümet KDV'nin yüzde 18'den yüzde 8'e indirilmesi halinde KDV iadesinde yılda 1 katrilyon liralık tasarruf sağlanacağını tahmin ediyor. 
   2003'tea Maliye ihracatçıya 5.0 katrilyon lira KDV iadesi yaptı. Bu iadeyi ortalama döviz kuru ile 3.3 milyar dolar olarak kabul etsek, 47.8 milyar dolarlık ihracatın yüzde 6.8'i oranında bir değer ifade ettiği ortaya çıkar. İhracatta vergi iadesi sistemine şüphe ile bakanlar, ihracatın 2003'te yüzde 32.2 artmasına karşılık ihracatta vergi iadesinin yüzde 45.6 artmasından huzursuz. 
   
      
   
</TEXT>
</DOC>
