<DOC>
<DOCNO> 226369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonsiy33.html </URL>
<DATE> 2004/03/28/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Karasu'da ''taşıma oy'' iddiası... 2 otobüs Ankara'ya geri gönderildi 
</HEADLINE>
<TEXT>

     Ankara'dan, Sakarya'nın Karasu İlçesi'ne 2 otobüsle oy kullanmaya geldiği iddia edilen grup, polis nezaretinde il dışına çıkartıldı. 
     Adapazarı girişinde polis tarafından durdurularak, Emniyet Müdürlüğü bahçesine götürülen Musa Çolakoğlu yönetimindeki 34 LTK 34 plakalı ve Mahir Uca'nın kullandığı 06 MNK 26 plakalı otobüslerin yolcuları, burada bir süre bekletildiler. 
     Sakarya Emniyet Müdürü Mustafa Aydın, yolculara yaptığı konuşmada, otobüslerin güvenlik nedeniyle Emniyet Müdürlüğü'ne getirildiğini, 'gözaltı diye birşey olmadığını' belirtti. 
     Yolculara, ''Karasu İlçesi'nde taşıma oy iddiası nedeniyle infiale neden olduklarını'' söyleyen Aydın, ''İlçe Seçim Kurulu'nun infial sonrasında aldığı karar gereği il dışına çıkartılacaksınız. TEM otoyoluna kadar polis eşliğinde gideceksiniz'' dedi. 
     Taşıma oy iddiasını kabul etmeyen ve Karasu'nun Maden deresi yöresine pikniğe geldiklerini söyleyen grup, Aydın'ın konuşmasının ardından Ankara'ya gönderildi. 
     Karasu İlçesi'ne bugün iki otobüsle gelen yolcular, Genç parti için oy kullanacakları yönünde iddia üzerine bir süre otobüste bekletilmiş, daha sonra ilçe dışına çıkartılmıştı. 
     
</TEXT>
</DOC>
