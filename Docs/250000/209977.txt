<DOC>
<DOCNO> 209977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur27.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'de denizde tanımsız bir cisim bulundu ... 
</HEADLINE>
<TEXT>

     Rize Valisi Enver Salihoğlu, denizde kaya parçası üzerinde tanımsız bir cisim bulunduğunu belirterek, ''Ne olduğunu İstanbul'dan gelecek uzman ekip belirleyecek'' dedi. 
     Vali Salihoğlu, AA muhabirine yaptığı açıklamada, Rize Limanı açıklarında, kaya parçası üzerinde balıkçılar tarafından top şeklinde tanımsız bir cisim bulunduğunu söyledi. 
     Bomba uzmanlarının ne olduğu konusunda karar veremedikleri cisimle ilgili Deniz Kuvvetleri Komutanlığı'na bilgi verildiğini dile getiren Vali Salihoğlu, İstanbul'dan gelecek uzman ekibin gerekli incelemeyi yapacağını kaydetti. 
     Vali Salihoğlu, top şeklinde olan ve suda batmayan cismin muhtemelen Rus yapımı olduğunu belirterek, cismin Liman İşletmesi alanındaki boş bir arazide bekletildiğini, Emniyet Müdürlüğü'nce her ihtimale karşı güvenlik önlemlerinin alındığını, vatandaşların cisme yaklaştırılmadığını söyledi. 
     
</TEXT>
</DOC>
