<DOC>
<DOCNO> 223366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/yazar/sazak.html </URL>
<DATE> 2004/03/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Reklama tesettür 
</HEADLINE>
<TEXT>

   
   Sanayi Bakanı Ali Coşkun'un, reklamdaki çıplak kadın fotoğrafına karşı açtığı savaş, AKP yönetiminin topluma vermeye çalıştığı 'değişim' iddiasının tersine bu partinin köklerinde olan kimi duyguları dışa vurması açısından düşündürücüdür. 
   Bakan Coşkun, selülit kremindeki kadına yasak koyuncaya dek, milyonlarca kişinin böyle bir reklamdan haberi bile olmamıştı. Çıplak kadın fotoğrafı nasılsa Ali Coşkun'un gözüne çarpmış, Bakan da 'resme bakmayan' tüketiciler adına kadının istismarını önlemeyi iş edinerek Reklam Kurulu'na soruşturma açtırmış. 
   Bakan şimdi 'ahlaki bulmadığı' fotoğrafın Türkiye'nin örf ve adetlerine aykırı olduğu inancıyla, 'kutsal bildiğimiz kadının istismarını önlemek' adına reklamı yasaklatmaya çalışıyor. 
   Erbakan'dan bu yana Selametçi kadroların kadın meselesine bir zaafları var. Şevket Kazan'ın 1970'lerde MC hükümetlerindeki Adalet Bakanlığı ile başlayan 'ahlak zabıtalığı' ANAP'ın muhafazakar kanadının 1980'lerde 'küçükleri muzır neşriyat'tan koruma yasasına kadar uzanmıştı. 
   1990'lı yıllar ise türban tartışmalarıyla geçti. Geçen on yılda daha çok kadın başını kapatıyor. 
   AKP artık iktidarda. Dolayısıyla türbanlı olan da olmayan da kendini rahat hissediyor derken, örtülü kimi niyetler 28 Mart seçimleri kampanyası vesilesiyle açılıyor. 
   Çarşı mağazasının reklamındaki çıplak kadın fotoğrafı Avrupa'da her ülkede, Kuzey Afrika ülkelerinde kullanılırken sadece İran, Kuveyt ve Birleşik Arap Emirlikleri'nde fotoğrafa külot giydiriliyormuş. 
   Ali Coşkun sayesinde Türkiye'de 'reklama tesettür' uygulayan ülkeler, ligine girdi. Bu Arap ligine duyulan öykünmeyi anlamak da zor. 
   Türkiye'deki manzara giderek Ortadoğu liderlerini de şaşırtıyor olmalı. Suriye Devlet Başkanı Başer Esat'ın eşinden sonra Ürdün Kralı Abdullah'a refakat eden Kraliçe Raina'nın başları açık modern görünümleri karşısında 'AB adayı ülke hangisi ' diye sormak gerekiyor. 
   Türkiye Şarklılaştığı oranda Batı'ya yaklaşıyor 
   AB adayı Türkiye'nin reklamdaki çıplak kadını örtmeye çalışan hükümet üyeleriyle sözde kadını koruma adına atılan baskıcı adımlarla inandırıcı olabilmesi mümkün mü Atatürk Havaalanı'ndaki bir mayo reklamının da hacılar nedeniyle yasaklandığı ortaya çıktı. 
   Bu örnekler çoğalmaya başlarsa, İslamcı yazar Metin Metiner'in Neşe Düzel ile söyleşisindeki Buda heykellerini yıkan Taliban örneğindeki gibi 'Biz de Nemrut'taki heykelleri yıkacaktık' itirafındaki Molla zihniyeti ortaya çıkmaz mı 
   Ali Coşkun'un çıkışının 28 Mart kampanyasıyla sınırlı bir adım olduğunu diliyoruz. Umarız arkası gelmez. 
   AKP değişim iddiasını kendi eliyle yıkmaz 
   
      
   
   
</TEXT>
</DOC>
