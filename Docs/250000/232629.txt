<DOC>
<DOCNO> 232629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas14.html </URL>
<DATE> 2004/04/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sertab Erener Anvers'de 12 bin kişiyi coşturdu... 
</HEADLINE>
<TEXT>

     Belçika'nın Anvers kentinde düzenlenen ''Eurosong Live On Stage'' adlı konserde, Eurovision Şarkı Yarışması'nda son 10 yılda birinci gelen parçalar seslendirildi. 
     Letonya'da geçen yıl Türkiye'ye, bestesi Demir Demirkan'a ait ''Everything That I Can'' adlı şarkısıyla ilk Eurovision birinciliğini kazandıran Sertab Erener, Anvers'de 12 bin kişinin izlediği konserde Belçikalıları coşturdu. 
     Sertab Erener'in ayakta alkışlandığı konserde, İsrailli Dana International, Jonny Logan, Sandra Kim gibi eski Eurovision birincileri de sahne aldı. 
     Konser, bu yıl İstanbul'da düzenlenecek Eurovision Şarkı Yarışması'nda Belçika'yı temsil edecek Xandee'nin ''1 Life'' adlı parçasıyla sona erdi. 
     Sertab Erener, A.A muhabirine yaptığı açıklamada, AB'nin genişlemesi kapsamında Berlin'de 30 Nisan'da yapılacak konserde, aday ülke Türkiye'yi temsil edeceğini bildirdi. Konserin tüm Avrupa ülkelerinde canlı yayınlanacağını belirten Erener, Türkiye'den de konserin canlı izlenebileceğini kaydetti. 
     Erener'in üçüncü single CD'si ''Leave'', Avrupa'nın birçok ülkesinde 15 Mayıs'ta satışa sunulacak. 
     
</TEXT>
</DOC>
