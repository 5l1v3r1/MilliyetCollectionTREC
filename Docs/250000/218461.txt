<DOC>
<DOCNO> 218461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yasam/yas03.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Potalar Haluk'u özleyecek 
</HEADLINE>
<TEXT>

   Ülkerspor'un kaptanı milli basketbolcu Haluk Yıldırım, lenf bezi hastalığı nedeniyle 4 ay sahalardan uzak kalacak 
      SPOR SERVİSİ 
   
   Türkiye Basketbol Ligi takımlarından Ülkerspor'un kaptanı Haluk Yıldırım'ın lenf bezi hastalığına yakalandığı ve 4 ay süreyle tedavi göreceği açıklandı. Ülkerspor Kulübü'nden yapılan açıklamada, Haluk Yıldırım'ın tıp dilinde "hodgkin lenfoma" denilen bir lenf bezi hastalığı nedeniyle 4 ay tedavi göreceği ve bu süre içinde forma giyemeyeceği bildirildi. 
   
   'Erken teşhis koyduk' 
   Kulüp Doktoru Prof.Burhan Uslu, Haluk'un yakalandığı hastalığın bir lenf bezleri hastalığı olduğunu vurgulayarak, "Haluk'un hayati bir tehlikesi yok. Erken teşhis koyduk ve tedavisine hemen başladık. İyileştikten sonra yeniden basketbola dönebilecek" dedi. Haluk ise, kısa sürede tedavisini tamamlayarak basketbola geri dönmek istediğini belirterek, ''Bu zor dönemde ailemin, dostlarımın, takım arkadaşlarımın ve Ülkerspor camiasının yakın ilgisi ve büyük desteği beni mutlu ediyor" dedi. Ülkerspor Kulübü Başkanı Orhan Özokur da ''Kaptanımızın rahatsızlığı nedeniyle çok üzgünüz. Kendisinin tedavisi için maddi ve manevi yanında olacağız" diye konuştu. 
   
   
</TEXT>
</DOC>
