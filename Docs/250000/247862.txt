<DOC>
<DOCNO> 247862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur13.html </URL>
<DATE> 2004/06/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kıbrıs Türk Hava Yolları uçağı tehlike atlattı 
</HEADLINE>
<TEXT>

     Lefkoşa-İstanbul seferini yapan Kıbrıs Türk Hava Yolları KTHY uçağında, Atatürk Havalimanı'na inişi sırasında kuyruk kısmının piste sürtünmesi sonucu hasar meydana geldi. 
     A.A muhabirinin edindiği bilgiye göre, Lefkoşa'dan İstanbul'a gelen KTHY'nin ''Girne'' adlı ''Airbus A-321'' tipi yolcu uçağı, yaklaşık 200 yolcusuyla saat 08.30 sıralarında Atatürk Havalimanı'na inişe geçti. 
     Piste inmekte olan uçağın arka tekerleklere yakın kuyruk kısmı, pist zeminine sürtündü. 
     Daha sonra inişini tamamlayan ve yolcularını indirmesinin ardından açığa çekilen uçağın kuyruk kısmında, sürtünme nedeniyle hasar oluştuğu gözlendi. 
     İstanbul-Lefkoşa seferi için saat 09.30'da havalanması gereken bu uçağın sefere çıkartılamaması nedeniyle yolcuların Dış Hatlar Terminali'ndeki bekleyişleri sürüyor. Bu konuda KTHY tarafından henüz bir açıklama yapılmadı. 
     
</TEXT>
</DOC>
