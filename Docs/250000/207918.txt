<DOC>
<DOCNO> 207918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo04.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki fırtına ve yağmur, kamp yapan takımları da vurdu 
</HEADLINE>
<TEXT>

     Antalya'da devam eden fırtına ve şiddetli yağmur, ligin ikinci yarısına bu bölgede kamp yaparak hazırlanan futbol takımlarını da etkiledi. 
     Belek turizm beldesinde kamp yapan takımlardan Trabzonspor, Akçaabat Sebatspor, Konyaspor, Denizlispor, çalışmalarını Manavgat'ta sürdüren Gaziantepspor ve Aksu bölgesindeki takımlardan Malatyaspor ile Diyarbakırspor, bugünkü antrenmanlarını iptal ettiler. Akçaabat Sebatspor ve Trabzonspor sabah çalışmalarını kamp yaptıkları otelin fitness salonlarında gerçekleştirdiler. 
     Bu arada Gençlerbirliği'nin, Hollanda Birinci Lig takımlarından Den Haag ile yapacağı özel maç yarın saat 14.30'a alınırken, Çaykur Rizespor ile Bursaspor arasında yapılması planlanan karşılaşma da iptal edildi. 
     Fırtınanın devam etmesi halinde, Trabzonspor'un bu akşam saat 20.30'da Hollanda'nın PSV Eindhoven takımıyla yapacağı Efes-CUP Turnuvası maçının da ertelenebileceği bildirildi. 
     
</TEXT>
</DOC>
