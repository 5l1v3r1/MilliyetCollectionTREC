<DOC>
<DOCNO> 240774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur07.html </URL>
<DATE> 2004/05/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ehliyet skandalı Bilgisayar programıyla sınav sonuçlarını değiştirmişler 
</HEADLINE>
<TEXT>

     Hatay ve çevre illerde ehliyet sınavlarına giren 756 kişinin sınav sonuçlarını geliştirdikleri bilgisayar programı aracılığıyla para karşılığı değiştiren 7 kişi yakalandı. 
     Milli Eğitim Bakanlığı MEB çalışanları tarafından tespit edilen ''ehliyet skandalı'', geliştirilen bilgisayar programının arıza yapması sonucunda ortaya çıktı. 
     Milli Eğitim Bakanlığı ve İçişleri Bakanlığı'nın talimatları doğrultusunda ehliyet sahtekarlığıyla ilgili olarak Ankara Emniyet Müdürlüğü Kaçakçılık ve Organize Suçlar Şube Müdürlüğü ekipleri tarafından Ankara, Hatay ve Kahramanmaraş'ta yapılan operasyonlarda Mehmet Nuri T., Kemal D., Hasan A., Sinan Y., Serkan Ç. ve Ahmet S. ile Mustafa T. gözaltına alındı. 
     Emniyet yetkililerinden alınan bilgiye göre, ''ehliyet skandalı''na ilişkin olay şöyle gelişti 
     ''Kahramanmaraş Türkoğlu İlçe Milli Eğitim Müdürlüğü Şube Müdürü Mustafa Toper ve henüz yakalanamayan kardeşi Z.T, aralarında Ahmet S'nin de bulunduğu bazı ehliyet kursu sahipleri ile bağlantı kurarak sınava girecek adaylardan para aldı. 
     Mehmet Nuri T. ise sınav sonuçlarının okunduğu MEB Eğitim Teknolojileri Genel Müdürlüğü'nde şoför olarak çalışan Kemal D. ve Hasan A. ile güvenlik görevlileri Sinan Y. ve Serkan Ç'nin yardımıyla optik okuyucuların bağlı bulunduğu bilgisayar odasına girdi. Zanlılar, kameraları bozduktan sonra özel güvenlik kartı ile açılabilen oda kapısını da menteşelerinden çıkararak açtılar. Mehmet Nuri T., burada daha önceden geliştirdiği bilgisayar programını kullanarak sınav sonuçlarını değiştirdi.'' Şüphelilerin ev ve işyeri aramalarında 3 CD, 1 bilgisayar disketi, 4 sayfa elle yazılmış aday listesi, 5 sayfa 04.04.2004 tarihli motorlu taşıtlar sürücü belgesi sınav sonuçları ile 14 Şubat, 4 Nisan ve 11 Nisan 2004 tarihlerinde yapılan motorlu taşıtlar sürücü belgesi sınavlarına ilişkin 3 ayrı aday listesi, toplam 8 milyar 287 milyon 500 bin liralık 5 havale dekontu, 11 Nisan tarihinde yapılan sınava katılan 756 kişinin sonuç belgelerinde önce ve sonra yapılan değişmeyi gösteren mukayese tablosu ile güvenlik kameralarının kayıtları ele geçirildi. 
     Yetkililer, sınav sonuçlarını değiştiren programın 2002 yılından itibaren sistemde kullanıldığının tespit edilmesi üzerine, son 2 yılda bu merkezce yapılan motorlu taşıtlar ve diğer sınavların sonuçlarını tek tek incelemeye aldı. 
     Gölbaşı Cumhuriyet Savcılığı tarafından yürütülen soruşturma çerçevesinde gözaltına alınan 7 kişinin, sınavlara giren kişilerden 1,5 milyar ile 3 milyar arasında para aldıkları öğrenildi. Şüpheliler, emniyetteki sorgularının ardından adliyeye sevk edildi. 
     
</TEXT>
</DOC>
