<DOC>
<DOCNO> 237890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo30.html </URL>
<DATE> 2004/05/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
"Basketbolda başarıyı getiren en önemli unsur takım olabilmektir" 
</HEADLINE>
<TEXT>

     1. Uluslararası Performans Sporları Fıtness ve Sağlık Semineri'ne katılan Ülkerspor antrenörü Ergin Ataman ve oyuncu İbrahim Kutluay, başarının takım olmaktan geçtiğini söylediler. 
     The Marmara Oteli'nde gerçekleştirilen seminerde ''Antrenör sporcu'' ilişkisi konusunda görüşlerini anlatan Ergin Ataman, basketbolda başarının en önemli unsurunun takım olmaktan geçtiğini söyledi. 
     Ataman, büyük başarıların bu şekilde geldiğini ifade ederek, ''Takım olamayan takımlar yıldız oyuncular alsalar bile hedeflerine ulaşamazlar. Benim antrenör olarak kriterim oyuncuyu insan olarak görmektir. Oyuncunun iyi oynaması için teknik, taktik ve fizik çalışmalarının yanında psikolojik olarak iyi olması ve kulübe güvenmesi gerekir. Sporcu iyi insan, iyi sporcu ve iyi basketbolcu olmalı. İyi sporcu olup, iyi insan olmazsa performansı yeterli olmaz'' diye konuştu. 
     Oyuncudan verim almak için saha içinde her türlü agresifliği yaptığını kaydeden antrenör Ataman, şunları söyledi 
     ''Ben saha içinde agresif biri olarak tanınırım. Soyunma odasında ve sahada oyuncuyu motive etmek için her şeyi yaparım. Bu anlarda sert sözler bile sarf edebilirim. Ama oyuncuya bu hareketimin takımın iyiliği için olduğunu gösteririm. Bu nedenle sorun yaşanmaz. Ayrıca gençliğimin avantajlarını da kullanarak, oyuncularıma anlayışlı yaklaşırım. Zaten takımdaki en yaşlı oyuncu Naumoski, benden 1 yaş küçük.'' 
     
     İBRAHİM ''GÜVEN ÇOK ÖNEMLİ'' 
     Ülkerspor'un yıldız oyuncularından İbrahim Kutluay ise takım içinde antrenör ile sporcu arasında güven ilişkisinin önemli olduğunu dile getirdi. 
     İbrahim, oyuncunun kariyeri ne olursa olsun saha içinde tek patronun antrenör olduğunu belirterek, ''Antrenör saha içinde sporcunun göremediğini daha iyi görür ve ona göre taktik belirler. Sporcular da her şeyi antrenörden beklememeli. Kendi eksiklerini bilip, çalışarak bunları tamamlamalı'' dedi. 
     
</TEXT>
</DOC>
