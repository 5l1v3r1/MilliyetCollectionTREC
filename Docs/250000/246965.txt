<DOC>
<DOCNO> 246965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonyas05.html </URL>
<DATE> 2004/06/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bir zamanlar krallardı... 
</HEADLINE>
<TEXT>

     Bir dönem şöhretin zirvesinde olan ve şöhretten başı dönen ünlü oyuncular, alkol, uyuşturucu gibi zararlı alışkanlıklar ve hızlı yaşam yüzünden bugün ''meteliğe'' kurşun atıyor. 
     Internetteki ''imdb'' ve ''askmen'' sitelerinde yer alan haberlere göre bir dönemin ''kralları'' bugün ününü ve parasını yitirmiş birer eski şöhret. 
     Bitmiş şöhretlere en büyük örnek ''Hayalet'', ''Dirty Dancing'' ve ''Point Break'' filmlerinin oyuncusu Patrick Swayze. Alkol yüzünden ününü ve yaşama sevincini yitirdiğini açıklayan gişe rekortmeni filmlerin tanınmış oyuncusunun hayatı alkol yüzünden karardı. 
     Babası Jesse Swayze'in ölümünden sonra kendini alkole verdiğini ifade eden 51 yaşındaki oyuncu, çok yalnızlık hissettiğini, şöhretini kaybettiğini ve gelecekten umutsuz olduğunu dile getirdi. 
     Swayze, ''Büyük filmlerde oynadım ama alkol beni mahvetti. Şöhretin yalnızlığı kafamı bulandırdı. Zaten şöhret de gelip geçici. İnsanlara bir zamanlar şöhret olduğunuzu anlatıyorsunuz ve bu size bile yalan gibi geliyor'' dedi. 
     
     20. YÜZYILIN JAMES DEAN'İYDİ 
     Asi görünüşü ve esrarengiz tavırlarıyla 80'li yıllarda izleyicinin gönlünde taht kuran aktör Mickey Rourke, 20. yüzyılın James Dean'i olarak tanınıyordu. 
     ''Siyam Balığı'', ''9.5 Hafta'', ''Vahşi Orkide'', ''Barfly'' gibi filmlerle bir dönem fırtına gibi esen Rourke da, tıpkı Swayze gibi büyük bir çöküş yaşadığını, bütün malvarlığını ve ruhunu kaybettiğini itiraf etti. 
     Kısa sürede kendini şöhretin büyüsüne kaptırarak eşi Carrie Otis'i döven, uyuşturucu kullanan ve sinemayla ilgilenmeyen Rourke, sonunda ''boksör'' olma arzusuyla sinemadan tamamıyla koptuğunu kaydetti. 
     Yaşadıklarından çok pişmanlık duyduğunu vurgulayan Mickey Rourke, en büyük hatayı ''boksör'' olmaya heveslenmekle yaptığını söyledi. Profesyonel yardım almak için çabaladığını, ancak bunun da fayda etmediğini dile getiren oyuncu, daha sonra kendine ait bir dükkan açtığını, ancak battığını belirtti. 
     Sonunda çareyi eşcinsellere yönelik eşyalar satan bir mağaza açmakta bulduğunu anlatan Rourke, ''Evimi, karımı, itibarımı ve ruhumu kaybettim. Çok yalnız kaldım'' dedi. 
     Bu dükkanda da çok sıkıntılı günler geçirdiğini ifade eden aktör şimdi iş arıyor. 
     
     ŞÖHRETTEN BUGÜNLERE... 
     Bir zamanlar Türk ekranlarına da konuk olan ''Miami Vice'' dizisiyle milyonlarca seyirciyi fetheden Don Johnson ise hızlı yaşam mağduru. 
     Eşi aktris Melanie Griffith'in kendisini Antonio Banderas için terketmesinden sonra bunalıma düşen Johnson, bu sıkıntılı günleri Jodi Lyn O'Keefe gibi ''yarı yaşındaki'' genç kadınlarla atlatmaya çalıştı. Ancak yaşam tarzını değiştirmesi Johnson'a mutluluk değil sıkıntı getirdi. 
     ''Har vurup harman savuran'' 55 yaşındaki aktör, CBS'te 1996'dan 2001'e kadar yayınlanan başarılı dizi ''Nash Bridges''ten kazandığı paralarla bir süre idare etti. Ancak hazıra dağ dayanmayınca Johnson da iflas bayrağını çekti. 
     Rol teklifi de gelmeyen aktörün kapısını bugün borçlulardan başka çalan yok. İflas ettiğini doğrulayan Johnson, şimdi elinde son kalan malı Pitkin Çiftliği'nin de haczedilmemesi için çaba sarfediyor. 
     
</TEXT>
</DOC>
