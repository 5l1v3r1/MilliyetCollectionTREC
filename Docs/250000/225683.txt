<DOC>
<DOCNO> 225683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy08.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zihni Sinir'i geçtiler 
</HEADLINE>
<TEXT>

   'Bez hayvanat bahçesi', 'Kız Kulesi'ne köprü' gibi seçim vaatleri Porof. Dr. Zihni Sinir'in dünyasını tersine çevirdi 
      ANKARA ANKA 

   
   Alternatif "proceleriyle" ünlü "Porof. Dr. Zihni Sinir" karakterini yaratan İrfan Sayar, kimi belediye başkan adaylarının "ses çıkaran bez hayvanat bahçesi", "Kız Kulesine Üsküdar'dan köprü", "50 metrelik döner lokanta -heykeller", "Hıdırlıktepe zirvesine dev uçak maketi" gibi vaatleri için "Sanki Zihni Sinir'in dünyası tersine dönüyor" dedi. 
   Sayar, bazı vatandaşların, Ankara Büyükşehir Belediye Başkanı ve AKP adayı Melih Gökçek'in önerilerinin de aralarında bulunduğu projelere "Zihni Sinir Projeleri" adını takmalarını değerlendirdi. Sayar, "Bunlar birer proje ise hesabı kitabı yapılmış demektir ya da sansasyon için gündeme getirilmiştir" diye konuştu. Kentlerin heykele de ihtiyacı olduğunu vurgulayan Sayar, "Ama orada bir ucube yaratmamak lazım" şeklinde konuştu. Sayar, bir adayın Kız Kulesi'ne Üsküdar'dan köprü projesi için de "Zihni Sinir belediye başkanı olsaydı herhalde önce özellikle İstanbul için elektriğin kesilmemesine, İstanbul topraklarının ve göğünün barbarca talan edilmemesine yönelik projeler geliştirirdi" dedi. 
   
   
   
</TEXT>
</DOC>
