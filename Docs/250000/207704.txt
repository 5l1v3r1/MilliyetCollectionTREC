<DOC>
<DOCNO> 207704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun10.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Hükümet kurma çalışmalarında müdahil olmadım" 
</HEADLINE>
<TEXT>

     KKTC Cumhurbaşkanı Rauf Denktaş, ''siyasi partilere uzlaşarak geniş tabanlı hükümet kurmalarını söylemenin dışında, hükümet kurma çalışmaları sürecinde müdahil olmadığını'' belirtti. 
     Denktaş, yaptığı yazılı açıklamada, 14 Aralık seçimlerinden sonra Cumhuriyetçi Türk Partisi CTP Genel Başkanı Mehmet Ali Talat'ı, anayasanın öngördüğü şekilde ve demokratik teamülleri dikkate alarak hükümeti kurmakla görevlendirdiğini anımsatarak şunları kaydetti ''Cumhurbaşkanı olarak Cumhuriyet Meclisi'nde temsil edilen tüm partilere esneklik göstermeleri, halkın hassasiyetlerini de dikkate alarak geniş tabanlı bir hükümet kurmaları yönünde de telkinde bulundum. Bundan sonrasında partilerin kendi aralarında yaptığı temaslarda Cumhurbaşkanlığı kurumu taraf olmamıştır ve olmayacaktır.'' 
     
     ''İDDİALAR GERÇEK DIŞI'' 
     Açıklamasında, ''Devletin varlığı ve devamlılığı, halkın esenliği ve mutluluğu benim için en önemli konudur'' ifadesini kullanan Cumhurbaşkanı Denktaş, şöyle devam etti 
     ''Bazı basın yayın organlarında, benim Sayın Talat'ın hükümet kurma çalışmalarına engel olmaya çalıştığım ve Demokrat Parti DP üzerinde baskı uyguladığım yönünde gerçekle ilgisi olmayan iddialar ortaya atılmaktadır. Ortaya atılan bazı başka iddialarda ise benim Ulusal Birlik Partisi'ni UBP devre dışı bırakarak, Demokrat Parti'nin hükümete gireceği ortamı hazırladığım öne sürülmektedir. Bu iddiaların tümü de gerçek dışıdır. 
     Ben ne Sayın Talat'ın hükümet kurma çalışmalarına engel olmaya çalışmak gibi bir gayret içindeyim, ne de Ulusal Birlik Partisi'ni devre dışı bırakarak Demokrat Parti'ye avantaj sağlamaya çalışıyorum. Cumhurbaşkanlığı kurumu, devletinden ve halkından yanadır ve siyasi partilere eşit mesafededir.'' Demokrat Parti'nin diğer siyasi partiler gibi kendi genel başkanı, yetkili kurulları, üyeleri, sempatizanları ile kendi aralarında kararlarını vererek hareket eden bir siyasi parti olduğunu belirten Denktaş, ''Gelinen bu önemli aşamada Cumhurbaşkanı olarak ben tüm siyasi partilere gerekli esnekliği göstererek, halkımızın ulusal konulardaki hassasiyetlerini dikkate alarak, ama bu arada gelecekle ilgili kaygılarını da giderecek şekilde hareket etmeleri ve uzlaşarak geniş tabanlı bir hükümet oluşturmalarını söylemenin ötesinde hükümet kurma çalışmaları sürecinde müdahil olmadım'' açıklamasında bulundu. 
     
     ''SORUMSUZ POLİTİKA YAPILMASIN'' 
     Siyasi partilere birkaç kez seçim öncesi pozisyonlarını bir kenara koyarak, o atmosferden çıkmaları çağrısı yaptığını hatırlatan Denktaş, açıklamasını şöyle tamamladı 
     ''Gelinen aşamada halkın beklentilerini, hassasiyetlerini ve kaygılarını dikkate almayan ve bunları göz ardı eden hiçbir yaklaşım biçimi halkın çıkarına değildir. Bu önemli safhada varsayımlar üzerine senaryolar yazmak, birilerini suçlamak doğru değildir ve ülkesini seven, sorumluluk sahibi kişilerin yapacağı bir şey değildir. Zaman, toplumsal birlik ve bütünlüğü sağlayarak, güçlerimizi birleştirmek suretiyle KKTC'ye dönük oynanmak istenen oyunlara 'dur' demek zamanıdır. Kimse bu aşamada içe dönük siyasi avantaj elde etmek için sorumsuz bir anlayışla politika yapmaya, kişi ve devletin kurumlarını hedef almaya kalkmasın.'' 
     
</TEXT>
</DOC>
