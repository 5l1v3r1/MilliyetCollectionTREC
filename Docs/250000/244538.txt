<DOC>
<DOCNO> 244538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur10.html </URL>
<DATE> 2004/06/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hırsızların son hedefi Izgara ve logar kapakları... 
</HEADLINE>
<TEXT>

     Başkent sokaklarından yılda yaklaşık 4 bin adet ızgara ve logar kapağının hırsızlarca çalındığı bildirildi. 
     ASKİ yetkililerinden yapılan açıklamaya göre, maliyeti yaklaşık 75 milyon lirayı bulan ve toplam 100 bin adet olan kapaklar, kurulan ''şebekeler'' tarafından çalınıyor. Kapaklar daha sonra dökümcü esnafına hurda olarak satılıyor. 
     Hırsızlar kapakları çalarken birbirinden ilginç yöntemlere başvuruyor. Yöntemler arasında, özel dizayn edilen ve ortası delinen minibüslerin kapağın üzerine park edilerek fark edilmeden alınması da yer alıyor. 
     Söz konusu hırsızlığın artması üzerine kapaklar sabitlenirken, hurda değeri olmayan ''sfero'' döküm kapakların kullanımına başlandı. 
     İlgili kurumlardan gerekli önlemlerin alınması konusunda yardım talep eden yetkililer ayrıca, hırsızlığa karşı vatandaşlardan zabıtanın ''ALO 1'' ve ASKİ'nin ''ALO 185'' numaralı telefonlarına bilgi vermelerini istediler. 
     
</TEXT>
</DOC>
