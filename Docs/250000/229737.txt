<DOC>
<DOCNO> 229737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas13.html </URL>
<DATE> 2004/04/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Türkiye'de kronik böbrek hastalarının sayısı artıyor... 
</HEADLINE>
<TEXT>

     Akdeniz Üniversitesi AÜ Organ Nakli Ünitesi Başkanı Doç. Dr. Alper Demirbaş, Sağlık Bakanlığı'nın 30 bin kronik böbrek hastası için yılda 1.5 katrilyon lira harcama yaptığını belirtti. 
     Demirbaş, AA muhabirine yaptığı açıklamada, Türkiye'deki 30 bin kronik böbrek hastasının haftada 3 gün diyaliz makinesine bağlanmak zorunda olduğunu hatırlattı. Bir diyaliz hastasının Sağlık Bakanlığı'na maliyetinin yılda 30 bin dolar olduğuna dikkati çeken Demirbaş, böbrek nakli yapılmayan kronik böbrek hastaları için yaşadıkları sürece bu paranın ödendiğini kaydetti. 
     Kronik böbrek hastası sayısının Türkiye'de her yıl 6 bin artığını vurgulayan Demirbaş, ''Her yıl 2 bin civarında kronik böbrek hastası ölmekte, buna karşın 6 bin yeni hasta ortaya çıkmaktadır. Bu gidişle 5 yıl içinde hasta sayısı 50 bini aşacaktır. Sağlık Bakanlığı'nın bu yıl ki bütçesi 3.5 katrilyon liradır. Yani 5 yıl sonra bakanlığın bütçesi, ancak kronik böbrek hastalarına ödeme yapabilecek düzeyde olacaktır'' diye konuştu. 
     Kronik böbrek hastalarına organ bulunup nakil yapılması halinde hem hastaların sağlığına kavuşacağını, hem de büyük bir ekonomik yükten kurtulunacağını ifade eden Demirbaş, ''Böbrek nakli mutlaka yaygınlaştırılmalıdır. Ancak geçen yıl Türkiye'de 350 böbrek nakli yapılmıştır. Bu oran çok düşüktür. Türkiye'de yılda en az 6 bin böbrek nakli yapılmalıdır. Biz, ancak yapabileceğimiz böbrek naklinin yüzde 8'ini yapabilmekteyiz'' dedi. 
     
     ANTALYA ORGAN BAĞIŞINDA LİDER 

     Türkiye'de yeterince organ bağışı yapılmadığına da değinen Demirbaş, şöyle devam etti 
     ''Türkiye genelinde nüfusa göre organ bağışı oranı yüzde 0.8'dir. Bu oran Avrupa Birliği ülkelerinde yüzde 13-14, Antalya'da ise yüzde 17'dir. Yani Antalya'da organ bağışı oranı AB'den yüksektir. Dünyada en yüksek oran ise yüzde 30 ile İspanya'dadır. Türkiye'de organ bağışının az olmasının nedeni dinsel veya başka nedenler değildir. Bunun tek nedeni organizasyon eksikliğidir. Halka organ bağışını iyi anlatırsanız Türkiye'de organ bağışı çok yüksek düzeylere çıkar. Biz bunu Antalya'da başardık. Çalışmalarımızı sürdürüyoruz. Yüzde 17 olan oranı daha yukarılara çıkaracağız. Ancak sorun sadece organ bağışı değildir. Sağlık Bakanlığı diyaliz hastalarının masraflarını ödüyor ama böbrek nakli yapan ekibin haklarını ödemiyor. Onlara yeterli destek verilmiyor.'' Türkiye'de yapılan böbrek nakillerinin yüzde 40'ının Akdeniz Üniversitesi'nde yapıldığını kaydeden Doç. Dr. Alper Demirbaş, Antalya'da geçen yıl 147 hastaya böbrek nakli yapıldığını, bu yıl ilk 3 ay içinde 40 hastaya böbrek nakledildiğini, bu sayının yıl sonuna kadar 200'ü aşacağını, bu rakamla Akdeniz Üniversitesi Organ Nakli Merkezi'nin Avrupa'nın en büyük merkezi durumuna geleceğini sözlerine ekledi. 
     
</TEXT>
</DOC>
