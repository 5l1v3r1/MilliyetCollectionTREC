<DOC>
<DOCNO> 230152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun10.html </URL>
<DATE> 2004/04/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Felluce... Amerikan ordusu milisleri tek yanlı ateşkese katılmaya çağırdı 
</HEADLINE>
<TEXT>

     Irak'taki Amerikan ordusu, Felluce'deki Sünni milisleri, tek yanlı ilan edilen ateşkese katılmaya çağırdı. 
     Amerikalı general Mark Kimmitt, Bağdat'ta gazetecilere yaptığı açıklamada, ''Felluce'de iki taraflı ateşkes görmek istediklerini'' söyledi. 
     ''Bunun bir temenni olduğunu'' belirten Kimmitt, ''Bu basın toplantısıyla düşmana 'ateşkese katılmaları' mesajının gitmesini umuyorum'' dedi. 
     Irak'ın ''Sünni Üçgeni'' olarak adlandırılan bölgesinde bulunan Felluce kentini kuşatan Amerikan deniz piyadeleri, dün saldırı operasyonlarını tek yanlı askıya almıştı. 
     Kentin birçok bölgesinde, Amerikalı deniz piyadeleri ile Sünni milisler arasında yeni çatışmalar çıktığı bildirilmişti. 
     Felluce'de bir haftadır süren çatışmalarda, yaklaşık 450 kişinin öldüğü, 1000 kişinin yaralandığı kaydedilmişti. 

     
</TEXT>
</DOC>
