<DOC>
<DOCNO> 218449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/spo07.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ringde iki bronz 
</HEADLINE>
<TEXT>

   Avrupa Boks Şampiyonası'nda ringe çıkan Mustafa Karagöllü ve Ertuğrul Ergezen finale kalamadı. Ergezen sakatlandığı için altın şansını kaçırırken, Karagöllü Rus rakibi karşısında tutunamadı 
      
   Hakem kararıyla yenildi 
   HIRVATİSTAN'IN Pula kentinde devam eden Avrupa Büyükler Boks Şampiyonası'nda yarı final mücadelelerinin ikinci gününde finalist çıkaramadık. 64 kilodaki temsilcimiz Mustafa Karagöllü Dünya Şampiyonu Rus Alexander Maletin karşısında tutunamadı ve rakibine ikinci raundda hakem kararı ile yenilerek bronz madalyada kaldı. 
   
   Büyük şanssızlık 
   91 kilo boksörümüz Ertuğrul Ergezen ise sakatlandığı için ringe çıkmadı. Yarı final randevusu öncesi omuzundan sakatlanarak büyük bir şanssızlık yaşayan ve Beyaz Rus Viktar karşısında mağlup edilen Ergezen altın madalya fırsatını kaçırmış oldu. Şampiyonada yarın 60 kiloda Selçuk Aydın finalde Bulgar Dimitrav Stilianov ile karşılaşacak. 
   
   
</TEXT>
</DOC>
