<DOC>
<DOCNO> 244570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonyas06.html </URL>
<DATE> 2004/06/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yabancı sanatçılar Kapadokya'ya hayran kaldı... 
</HEADLINE>
<TEXT>

     Nevşehir'in Uçhisar Beldesi'nde düzenlenen 1. Uluslararası Uçhisar Kapadokya Sanat Kampı için beldeye gelen 11 ülkeden 17 ressam, heykeltıraş ve seramik sanatçısının çalışmaları, tamamlanma aşamasına geldi. 
     Uçhisar Belediye Başkanı Mustafa Zühal, AA muhabirine yaptığı açıklamada, Kapadokya'nın merkezindeki beldelerini uluslararası alanda tanıtmak amacıyla ilk kez düzenledikleri sanat kampını geleneksel hale getireceklerini bildirdi. 
     Sanat kampında, Kapadokya bölgesinin tarihi, kültürel zenginlikleri ve doğal güzelliklerini sanat eserleriyle bütünleştirmeyi hedeflediklerini ifade eden Zühal, şöyle konuştu 
     ''Kapadokya bölgesinin merkezinde bulunan beldemizde, tarihi ve kültürel değerler ile dünyada eşi bulunmayan doğal güzellikler var. Bu zenginliklerimizi insanlara tanıtmanın en güzel yolu olarak sanatı görüyoruz. Sanatın dili, dini, siyaseti olmadığı için evrensel bir dille beldemizde yapılan sanat eserleriyle tüm dünyaya seslenmek istiyoruz. Beldemize davet ettiğimiz yabancı sanatçıların yaptığı eserlerle hem bölgemizi tüm dünyaya tanıtacağız, hem de yöre halkımıza sanatı sevdireceğiz.'' Kampa katılan sanatçılar için tur düzenlediklerini kaydeden Zühal, gezinti turları sayesinde sanatçıların bölgeyi tanıma imkanı bularak izlenimlerini eserlerine yansıttıklarını söyledi. 
     Sanatçıların, ülkelerine döndüklerinde de eserlerinde Kapadokya'nın izlerini yansıtacaklarını belirten Zühal, böylece Kapadokya'yı sanat aracılığıyla tüm dünyaya tanıtacaklarını vurguladı. 
     Sanat kampının organizatörlüğünü yapan ve kampa katılan ressamlar Özlem Kalkan Erenus ve Feryal Taneri de kampa davet edilen sanatçıların, kendi ülkelerinde isim yapmış, uluslararası alanda birçok ödül almış sanatçılar olduklarını söylediler. 
     24 Mayıs'ta başlayan kamp süresince, sanatçıların oluşturduğu yaklaşık 60 eserin, Kapadokya manzarasının en güzel izlenebildiği tarihi Uçhisar Kalesi'nde sergileneceğini bildiren Erenus ve Taneri, 3-4 Haziran'da düzenlenecek sergiye, ünlü sanatçı ve sanat eleştirmenlerinin geleceğini belirttiler. 
     
     HAYRAN KALDILAR 
     Kampa Almanya'dan katılan Ressam Dorothea Fleiss, AA muhabirine yaptığı açıklamada, Kapadokya'ya gelirken kendisini evine gidiyormuş gibi hissettiğini, bölgenin kendine özgü ışığı nedeniyle ilk kez farklı figür ve renkler kullanmaya başladığını ifade etti. 
     Kapadokya'da kendisini farklı bir gezegendeymiş gibi hissettiğini ifade eden Moldovalı Sanatçı Elena Garstea da Uçhisar'daki sanat kampının bir başlangıç olduğunu, bundan sonra farklı projelerde görev almak istediğini ve ülkesine döndüğünde Türkler için sergi açacağını kaydetti. 
     Kampa Kuveyt'ten katılan Thuraya Al-Bagsami ise bundan sonraki tüm eserlerinde Kapadokya'nın izlerini yansıtacağını belirterek, ''Kapadokya'nın güzelliğinin içime işlediğini hissediyorum. Bu güzellik, doğanın güzelliği ile Türk insanının güzelliğinin bir bileşkesi'' dedi. 
     Türkiye'den Ressam Reyhan Abacıoğlu ve Seramik Sanatçısı Şerif Günyar'ın katıldığı kampta yer alan diğer sanatçıların isimleri ve ülkeleri şöyle 
     Sylvia Reiser Almanya , Dimitar Velichkov Bulgaristan , Pataj Pal Macaristan , Ashraf Hosen Mısır , Jacek Cichon Polonya , Lojze Kalinsek Slovenya Oleh Nedoshytko, Elmaz Osmanova, Michael Reva Ukrayna , Hilda Hiary Ürdün . 
     
</TEXT>
</DOC>
