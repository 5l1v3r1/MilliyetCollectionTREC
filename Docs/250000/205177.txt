<DOC>
<DOCNO> 205177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo27.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nin UEFA'daki rakibi Parma, iflasın eşiğinde 
</HEADLINE>
<TEXT>

     Parmalat Grubu'ndaki ekonomik kriz, UEFA Kupası'nda Gençlerbirliği'nin rakibi olan AC Parma iflas tehlikesiyle karşı karşıya. 
     Borç miktarının ana sermayeyi geçtiği belirtilen AC Parma'nın, 9 Ocak'a dek acilen sermaye artırımına gitmesi gerekiyor. Ancak AC Parma hisselerinin yüzde 98'ini ellerinde bulunduran Parmalat şirketinin, ellerinden tüm yetkiler alınmış durumda olduğu için şu anda herhangi birşey yapabilmelerin mümkün görünmediğini ifade eden AC Parma Kulübü Genel Direktörü Patrick Nebiolo, sermaye artırımının gerçekleştirilememesi durumunda, AC Parma'da olağanüstü yönetim döneminin başlayacağını söyledi. 
     Patrick Nebiolo, İtalya Üretim Faaliyetleri Bakanlığı'nca olağanüstü komiser sıfatıyla Parmalat Grubu'nun başına geçirilen Enrico Bondi ile sorunu görüşme hazırlığında olduklarını ifade ederek, ''Sermaye artırımı gerçekleştirilemezse, olağanüstü yönetim yoluna başvurabiliriz. Parmalat Grubu için bu yola başvuruldu. Parmalat'a bağlı bir kulüp olduğumuz için, mantıken aynı kuralın bizim için de uygulanması gerekiyor'' dedi. 
     AC Parma'nın geleceğine ilişkin bu belirsizliklerin, oyuncuları da etkilediği, ekonomik krizin AC Parma'yı elindeki oyunculardan bazılarını satmak zorunda bırakacağını vurgulayan Nebiolo, ''Kriz, Brezilyalı golcü Leite Ribeiro Adriano'nun FC İnter'e geçişinin Ocak ayında gerçekleşmesi ihtimalini güçlendirmiş durumda. Japon oyuncu Nakata'yla da FC Bologna'nın ilgilendiği bildirildi'' diye konuştu. 
     Noel tatili sonrasında yarın antrenmanlara başlaması gereken AC Parma'nın futbolcularından Sebastian Frey, kulübün bu sorunu da atlatacağına inandıklarını söyledi. Frey, ''Hiçbir yere kaçmaya niyetli değiliz. Tam tersine patronumuz Calisto Tanzi'ye saygımız büyük. Bu zor dönemde, kendisinin yanındayız. Parma'ya geldiğim günden bu yana, kulübün bizden hiçbir şeyi esirgememiş olduğunu rahatlıkla söyleyebilirim. Kulüp yetkilileri bizlerle sürekli temas halinde. Bizlere rahat olmamızı söylüyorlar. Tüm sorunlar çözülecek'' diye konuştu. 
     
</TEXT>
</DOC>
