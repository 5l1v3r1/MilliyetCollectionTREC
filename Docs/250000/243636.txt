<DOC>
<DOCNO> 243636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur13.html </URL>
<DATE> 2004/05/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yüksekokul mezunlarına "astsubaylık" yolu açıldı... 
</HEADLINE>
<TEXT>

     İki yıl süreli yüksekokul ve meslek yüksekokulu bitirenler ile fakülte mezunlarının, Türk Silahlı Kuvvetleri'ne TSK ''muvazzaf astsubay'' olarak alınabilme koşullarını düzenleyen ''Dış Kaynaktan Muvazzaf Astsubay Temin Yönetmeliği'', Resmi Gazete'nin bugünkü sayısında yayımlanarak, yürürlüğe girdi. 
     Buna göre, muvazzaf astsubay adaylarında, ''tutum ve davranışları ile yasadışı siyasi, yıkıcı, irticai, bölücü ideolojik görüşleri benimsememiş, bu gibi faaliyetlerde bulunmamış olmak'' ve ''herhangi bir bayan veya erkekle nikahsız yaşamamak'' gibi koşullar da aranacak. 
     Adayların, ''Genelkurmay Başkanlığı tarafından tespit edilen lise ve dengi okullardan mezun olarak, yine Genelkurmay Başkanlığı tarafından tespit edilecek en az iki yıl süreli yüksekokul, meslek yüksekokulu veya fakülteyi kendi nam ve hesabına bitirmeleri'' gerekecek. 
     4 yıl veya daha fazla süreli yüksek öğretimi bitirenlerin 28 yaşından, daha az süreli yüksek öğretimi bitirenlerin 26 yaşından gün almamış olmaları, tam teşekküllü askeri hastanelerden, sınıfında ''Muvazzaf Astsubay Olur'' kararlı sağlık raporu almaları zorunlu olacak. 
     Başvuruları kabul edilen adaylar, genel kültür sınavı, fiziki yetenek değerlendirme testi ile mülakata alınacaklar. 
     Başarılı olanlar, temel askerlik eğitimine ve muvazzaf astsubaylık anlayışı kazandırma eğitimine tabi tutulacaklar. 
     Eğitimi başarı ile bitirenler, astsubaylığa nasbedilecekler. 
     Nasbedilenler, atandıkları görevlerde bir yıllık deneme adaylık süresine tabi tutulacaklar. Deneme süresi sonunda TSK'ya uyum sağlayamayan veya astsubaylığa engel hali görülenler ile deneme süresinin bitimine kadar kendi istekleri ile ayrılmak isteyenlerin ilişikleri kesilecek, devlet tarafından yapılan masraflar, kanuni faizleri ile birlikte tahsil edilecek. 
     Temel askerlik ve muvazzaf astsubaylık anlayışı kazandırma eğitiminden çeşitli nedenlerle ilişiği kesilenlerin bu eğitimde geçirdikleri süreler ile bu eğitimi müteakip astsubay nasbedilenlerden deneme süresinin bitimine kadar ayrılanların temel askerlik ve muvazzaf astsubaylık anlayışı kazandırma eğitimi ile muvazzaf astsubaylıkta geçen süreleri, askerlik hizmetinden sayılacak. 
     Bunlardan en az dört yıl süreli bir fakülte veya yüksek okulu bitirmiş olanlar, seçime tabi tutulmadan kısa dönem er statüsüne ayrılacak. Toplam hizmet süreleri, askerlik yükümlülük sürelerini karşılayanlar, askerlik hizmetini yerine getirmiş sayılacak. Noksan hizmeti olanların bu süreleri tamamlatılacak. 
     
</TEXT>
</DOC>
