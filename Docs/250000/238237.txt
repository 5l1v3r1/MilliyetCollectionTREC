<DOC>
<DOCNO> 238237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonyas01.html </URL>
<DATE> 2004/05/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Eski savaş esiri asker, CNN kadrosuna katıldı 
</HEADLINE>
<TEXT>

     CNN televizyonunun, Irak'la ilgili haberleri asker gözüyle değerlendirebilmek için, 2003 yılında Irak'ta esir düşen bir Amerikan askerini kadrosuna aldığı bildirildi. 
     CNN'de çalışmaya başlayacak eski asker Ron Young'ın, geçen yıl pilot David Williams ile Irak'ta esir alındığı kaydedildi. 
     Esir alındıktan üç hafta sonra serbest bırakılan Young'ın, CNN'in Atlanta'daki merkezinde görev yapacağı belirtildi. 
     ABD'de çok sayıda televizyon kanalı, askeri harekatlarla ilgili haberlerinde eski ordu komutanlarından oluşan danışmanlardan yararlanıyor. 
     CNN başkan yardımcısı Sue Bunda, Young'ın CNN'deki görevinin bunlardan biraz farklı olacağını belirterek, ''harika bir iletişimci olan'' Young'ın, askerlerin içinde bulunduğu durumu halkın anlamasına yardımcı olacağını söyledi. 
     Young'ın ordu yanlısı tavrının kendileri için sorun teşkil etmediğini ifade eden Bunda, CNN'in Young'ı tarafsız bir gazeteci olarak değil, eski bir asker olarak işe aldığını kaydetti. 
     Irak'ta görev yapan çok sayıda eski meslektaşıyla hala iletişimini sürdüren Young'ın, CNN haberlerine Irak'taki olaylarla ilgili asker bakışını yansıtması bekleniyor. 
     Askeri birliklere ''iliştirilmiş'' embedded herhangi bir gazeteci olmadığı için cephedeki askerlerin görüşlerinin medyaya fazla yansımadığı öne sürüldü. Young'ın katkısının bu açıdan çok önemli olacağına dikkat çekildi. Young'ın ne kadar ücret alacağı açıklanmadı. 
     
</TEXT>
</DOC>
