<DOC>
<DOCNO> 244541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur13.html </URL>
<DATE> 2004/06/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Uyurken protez damağını yuttu .. 
</HEADLINE>
<TEXT>

     Rizeli Şaban Sarı'nın uyurken yuttuğu 6 santimetre uzunluğundaki takma metal damak, operasyonla çıkarıldı. 
     Çayeli İlçesi'ne bağlı Büyükköy Beldesi'nde yaşayan 35 yaşındaki Sarı, AA muhabirine, gece nefes alma zorluğu ve boğazında acıyla uyandığını belirterek, ''İlk önce ne olduğunu anlamadım. Fakat daha sonra konuşmamda da bir değişiklik olduğunu fark ettim ve ağzımda takma damağımın olmadığını anladım'' dedi. 
     Yakınları tarafından Rize Devlet Hastanesi'ne kaldırıldığını ifade eden Sarı, ''Yapılan operasyonla damak boğazımdan çıkarıldı. 6 santimetre uzunluğundaki damağı nasıl yuttuğumu ben de anlayamadım'' diye konuştu. 
     Operasyonu gerçekleştiren Kulak Burun Boğaz Uzmanı Dr. Sinan Kavasoğlu da Şaban Sarı'nın hastaneye geldiğinde nefes almakta zorlandığını ve ağzından kan geldiğini belirterek, ''İlk muayene ve tetkiklerin ardından, hastanın ağzındaki damağı yuttuğunu ve damağın, ses tellerine takılı olduğunu tespit ettik'' dedi. 
     Hastanın nefes almakta zorluk çektiğini belirten Dr. Kavasoğlu, ''Hayati tehlikeye yol açabileceği düşüncesiyle derhal operasyona başladık. Hastanın ağzından 6 santimetrelik damağı çıkardık. Şu anda hastamız iyi, ciddi bir sorunu bulunmuyor'' diye konuştu. 
     Kavasoğlu, ilk kez böyle bir vakayla karşılaştığını da ifade ederek, ''Takma damak kullananlar, yatarken mutlaka damaklarını çıkarsınlar. Çünkü derin uyku anında, farkında olmadan damağını yutabilirler ve bu da telafisi zor olan sonuçlar doğurabilir'' . 
     
</TEXT>
</DOC>
