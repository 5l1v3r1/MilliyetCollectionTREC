<DOC>
<DOCNO> 238834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo09.html </URL>
<DATE> 2004/05/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Birinci Beşiktaş karşısında rahat bir galibiyet aldık... 
</HEADLINE>
<TEXT>

     Birinci Süper Futbol Ligi'nde deplasmanda Beşiktaş'ı 2-0 yenen Akçaabat Sebatspor'da, teknik direktör Mehmet Birinci, ligde rahat bir galibiyet aldıklarını söyledi. 
     Birinci, Beşiktaş maçının kendileri açısından iyi geçtiğini belirterek, ''Beşiktaş, iyi bir kadroyla mücadele etti. Ancak son yaşadıkları olaylar, motivasyonlarını bozdu. Bizde kazanmayı daha fazla istedik ve rahat bir galibiyet aldık'' dedi. 
     Ligde 4 takımın düşmeme mücadelesi verdiğini dile getiren Birinci, ''Beşiktaş galibiyeti bizi ligde bırakır. Bu saatten sonra Ankaragücü'ne sahamızda puan vermeyeceğiz. Son maçımızı da kazanarak ligde kalacağımıza inanıyoruz. Ligde kalma şansımızı yüzde 100 olarak görüyoruz'' diye konuştu. 
     Kırmızı-beyazlı takımın bu sezon taraftar desteğinden yoksun mücadele ettiğini kaydeden Birinci, bu maçta taraftarlara büyük ihtiyaçlarının bulunduğunu ve onları yanlarında görmek istediklerini kaydetti. 
     
     ''DÖRT BÜYÜKLERDEN PUAN" 

     Akçaabat Sebatspor, ligdeki ilk yılını geçirmesine karşın dört büyüklerden puan almayı başardı. 
     Trabzonspor ve Fenerbahçe'den 1'er puan almayı başaran karadeniz ekibi, Galatasaray ve Beşiktaş'ı yenmeyi başardı. 
     Kırmızı-beyazlılar, dört büyükler karşısında böylece 8 maçta 8 puan topladı. 
     
</TEXT>
</DOC>
