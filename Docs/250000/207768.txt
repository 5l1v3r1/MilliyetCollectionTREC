<DOC>
<DOCNO> 207768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur16.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekşi'den Erdoğan'a mektup "Yılbaşında yaşanan olay müessiftir" 
</HEADLINE>
<TEXT>

     Basın Konseyi Başkanı Oktay Ekşi, Başbakan Recep Tayyip Erdoğan'a bir mektup göndererek, yılbaşı gecesi bir gazeteciyle yaşanan olayın ''çok müessif'' olduğunu bildirdi. Ekşi, ''Her gazeteci görevini özgürce yapmak ister'' dedi. Basın Konseyi'nden yapılan açıklamada, Ekşi'nin, yılbaşı gecesi Başbakan Erdoğan ile bir gazeteci arasında yaşanana olayla ilgili olarak Erdoğan'a mektup gönderdiği bildirildi. 
     Ekşi mektubunda, Basın Konseyi Yüksek Kurulu'nun verdiği görev üzerine konuyu Başbakan hariç olaya tanık olanların tek tek bilgisine başvurarak incelediğini ifade etti. 
     Olayın gelişimini de anlatan Ekşi, şu görüşlere yer verdi 
     ''Ne sizin basını, ne de basının sizi sevmesi gerekli veya zorunludur. Ama sizin basın dünyasından veya basın mensuplarından asgari düzeyde bazı beklentilerinizi varsa basın dünyasının da sizden öyle beklentileri var... 
     Her gazeteci görevini özgürce yapmak ister. 
     Yaşanan olay çok müessiftir. Hem olayda adı geçen meslektaşımızın maruz kaldığı muamele nedeniyle, hem de basına karşı tutumunuzun bu şekilde sürüp gitmesi nedeniyle müessiftir. 
     Sizden demokratik bir ülkenin hoşgörülü Başbakanı olmanızı ve bulunduğunuz konumun gereklerine göre davranmanızı beklemek sadece biz gazetecilerin değil, tüm insanlarımızın hakkıdır.'' 
     
</TEXT>
</DOC>
