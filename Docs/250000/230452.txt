<DOC>
<DOCNO> 230452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur19.html </URL>
<DATE> 2004/04/11/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Sabancı'nın naaşı Atlı Köşk'te... 
</HEADLINE>
<TEXT>

     Hacı Ömer Sabancı Holding Yönetim Kurulu Başkanı Sakıp Sabancı'nın naaşı, uzun yıllar ikamet ettiği ve bugün adını taşıyan müzeye dönüştürülen Atlı Köşk'e götürüldü. 
     Amerikan Hastanesi morgundan yakınlarınca ambulansla alınan Sabancı'nın naaşına, Emirgan'daki Atlı Köşk'e kadar motosikletli polisler eskortluk yaptı. Eskort sayısının 11 motosikletli polise ulaştığı görüldü. 
     Sabancı'nın naaşı Levent'teki Sabancı Holding'in merkezinin yer aldığı Sabancı Center'dan geçirilirken, ambulans ve eşlik eden motosikletli polisler siren çaldı. Cenaze götürülürken, geçiş süresince gidiş güzergahında trafiğe izin verilmedi. 
     İstanbul'da yarın devlet töreniyle toprağa verilecek olan Sabancı'nın naaşı, Sabancı Müzesi'nde geceyi yakın aile fertleri ile geçirecek. 
     
     ADANA'DA TAZİYE DEFTERİ AÇILDI 

     Öte yandan vatandaşlar, vefat eden işadamı Sakıp Sabancı'nın anısına, Sabancı Holding tarafından, Adana Sabancı Kültür Sitesi'nde açılan taziye defterine yazı yazmak için kuyruk oluşturdular. 
     Sakıp Sabancı'nın büyük yatırımlar yaptığı Adana'da, vatandaşlar ve Sabancı Holding çalışanları, işadamının vefatının ardından Sabancı Kültür Sitesi'nde açılan taziye defterine anılarını ve düşüncelerini yazıyorlar. 
     MENSA Fabrikası çalışanlarından Bahattin Güveloğlu, ''Haberi duyduğumuzda inanamadık. Adana'da ve diğer illerde yaptığı yatırımlar ve halka verdikleri asla unutulmaz. Ailemizden biri ölmüş gibi'' dedi. 

     
</TEXT>
</DOC>
