<DOC>
<DOCNO> 221304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo32.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili Yabancı oyuncu sayısı serbest bırakılmalı... 
</HEADLINE>
<TEXT>

     Beşiktaş Kulübü Başkanı Serdar Bilgili, yabancı oyuncu sayısının serbest bırakılması gerektiğini söyledi. 
     Turkcell Futbol Ödülleri 2004 toplantısında ilk yarının fair play ödülünü alan Serdar Bilgili, toplantı sırasında yaptığı açıklamada, Türkiye'ye gelen yabancı oyuncunun takımda direkt oynaması gerektiğini belirterek, ''Avrupa Birliği'ne girme sürecinde zannediyorum gelecek yıldan itibaren AB ülkesi oyuncuları Türkiye'de de serbest oynayabilecek. Yabancı oyuncunun olması yerli oyuncunun fiyatının makul değere gelmesini sağlar'' dedi. 
     Bilgili, yabancı oyuncunun takıma katkı yapması gerektiğini belirterek, ''Biz de dahil birçok kulüp, yabancı oyuncu seçiminde birçok hatalar yaptı. Ancak Beşiktaş'ın yabancı oyuncu konusunda 100 yılın en şanslı dönemini yaşadığını düşünüyorum. Dünyanın en iyi yabancı oyuncusunu da getirseniz, uyum sorunu oluyor'' diye konuştu. 
     Başkan Bilgili, Turkcell Futbol Ödülleri 2004'te ilk yarının fair play ödülüne layık görülmesiyle ilgili de ''Fair play ödülünü Galatasaray maçından sonra yaptığım açıklama nedeniyle alıyorsam, Türkiye'nin bu konuda çok geride olduğunu gösteriyor'' dedi. 
     
     FOTOĞRAFÇILIK 
     Serdar Bilgili, fotoğrafçılık konusunda da açıklamalarda bulunarak, şunları söyledi 
     ''Ben de fotoğrafla ilgileniyorum. İlk fotoğraf makinemi, amcam ben 7 yaşındayken almıştı. ABD'de üniversitede hem işletme, hem de fotoğrafçılık okudum. 1992 yılında kulüp yöneticiliğine başlamamla birlikte biraz ara verdim. İnşallah başkanlığı bıraktıktan sonra tekrar ilgilenebilirim. Türkiye'de de basında iyi fotoğraflar çekiliyor. Türk basını dijital fotoğrafçılığa dünyada ilk başlayan basından biridir. Teknolojiden iyi yararlanıyorlar. Avrupa'nın da kaliteli fotoğraflarını çekiyorlar.'' Bu arada TMOK Başkanı Togay Bayatlı'nın Tümer'e sorduğu ''Tümer, İlhan'ın gittiği Japon kulübünden transfer teklifi alsan, gider misin'' sorusunu yanıtlayan Serdar Bilgili, ''Tümer'e neden soruyorsunuz Ben Tümer'i bırakmıyorum'' dedi. 
     
     TÜMER ''YABANCI OYUNCU KATKI SAĞLAMALI'' 
     Beşiktaşlı futbolcu Tümer Metin ise Türkiye'ye transfer olan futbolcunun takıma katkı sağlaması gerektiğini söyledi. 
     Tümer, kaliteli yabancı oyuncuyu her zaman benimsediklerini vurgulayarak, ''Böyle futbolcular da zaman zaman buraya geliyor. Galatasaray'da Hagi vardı. Fenerbahçe'de ise Van Hooijdonk bulunuyor. Biz de ise Cordoba, Zago, Ronaldo ve Giunti kaliteli yabancı oyuncular. Bu tür kaliteli oyuncularla çabuk uyum sağlıyoruz. Onlara saygımız oluyor. Kariyeri belli, takıma katkı sağlayan her yabancı oyuncuya varız. Türkiye'de maalesef yabancı oyuncuya daha fazla ilgi gösteriliyor'' diye konuştu. 
     Toplantıya jüri üyesi olarak katılan TMOK Başkanı Togay Bayatlı ise ''Türkiye'ye gelen yabancı oyuncu dört dörtlük olmalı. Yerli oyuncuya katkı sağlayacak, arkadaşlarına davranış biçiminde uyumlu, takım dayanışması üst düzeyde oyuncular olmalı'' dedi. 
     
</TEXT>
</DOC>
