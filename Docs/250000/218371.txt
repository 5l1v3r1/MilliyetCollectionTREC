<DOC>
<DOCNO> 218371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur17.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan açıklama Kıbrıs görüşmelerini takip ediyoruz 
</HEADLINE>
<TEXT>

     Genelkurmay Genel Plan ve Prensipler Başkanı Hava Korgeneral Aydoğan Babaoğlu, Kıbrıs görüşmelerinden, hem Türkiye'nin hem de KKTC halkının güvenlik beklentilerine yanıt verecek bir sonucun çıkmasını beklediklerini belirtti. 
     Genelkurmay Başkanlığı'nın aylık basını bilgilendirme toplantısında, Kıbrıs konusu gündemin ilk sırasında yer aldı. Konuya ilişkin açıklama yapan Genelkurmay Genel Sekreteri Tümgeneral Tümg. Sabri Demirezen, Türk Silahlı Kuvvetleri'nin TSK Kıbrıs sorununa kalıcı ve adıl bir çözüm bulunmasını her zaman desteklediğini belirtti. Tümg. 
     Demirezen, bu çerçevede TSK'nın çözüme ilişkin görüş ve tekliflerinin Çankaya Zirve toplantısında ve Ocak ayı Milli Güvenlik Kurulu toplantısında ifade edildiğini belirtti. 
     Tümg. Demirezen, "Annan Planı'nda yer almasının gerekli olduğu düşünülen, Türkiye'nin ve KKTC'nin güvenlik gereksinimleri ışığında hazırlanan Genelkurmay Başkanlığı önerileri ve gerekçeleri 15 Şubat 2004 tarihinde yazılı olarak da Başbakanlığa sunulmuştur" diye konuştu. 
     Tümg. Demirezen, KKTC ve Rum kesimi arasındaki görüşmelerin Lefkoşe'de başladığını anımsatarak, görüşmelerin BM Genel Sekreteri'nin iyi niyet misyonu kapsamında yürütüldüğünü belirtti. Tümg. Demirezen, görüşmelerin Genelkurmay Başkanlığı tarafından yakın biçimde izlendiğini de kaydetti. 
     Konuya ilişkin soruları yanıtlayan Genelkurmay Genel Plan ve Prensipler Başkanı Hava Korg. Aydoğan Babaoğlu ise, TSK'nın, konuyla ilgili görüşlerinde bir değişiklik olmadığını vurguladı. Korg. Babaoğlu, "Hem Türkiye'nin hem de KKTC halkının güvenlik beklentilerine cevap verecek bir sonuç çıkması ümit ve beklentisi içindeyiz" dedi. Korg. 
     Babaoğlu, görüşmelerde Türk tarafının bu yönde gayret gösterdiğine inandıklarını da kaydetti. 
     Korg. Babaoğlu, görüşmeleri yönlendirebilecek ve etkileyebilecek açıklamalar yapmanın uygun olmadığna da dikkat çekti. 
     
     16 OCAK'TAKİ KIBRIS AÇIKLAMASI 

     Genelkurmay 2'nci Başkanı İlker Başbuğ 16 Ocak 2004 tarihinde düzenlediği basın bilgilendirme toplantısında, Kıbrıs ile ilgili olarak TSK'nın görüşlerini şöyle açıklamıştı 
     "Türk Silahlı Kuvvetleri, Kıbrıs sorununa görüşmeler yoluyla adil ve kalıcı bir çözümün bulunmasının gerekliliğine inanmaktadır. 
     Bu kapsamda, Dışişleri Bakanlığı ile gerekli çalışma ve görüşmeler bir süreç içerisinde devam ettirilmektedir. 
     Milli bir dava olan KIBRIS konusuna ilişkin, Genelkurmay Başkanlığı'nın görüşü diğer birçok konuda olduğu gibi Kuvvet Komutanlıkları'nın da katkılarıyla oluşturulmaktadır. 
     Bu çerçevede 19 Aralık 2003 ve 2 Ocak 2004 tarihlerinde Gnkur. Bşk.lığı karargahında Kuvvet Komutanları ve Jandarma Genel Komutanı'nın da katıldığı iki toplantı ile Gnkur. Bşk.lığı görüşü oluşturulmuştur. 
     Gnkur.Bşk.lığı görüşü, 8 Ocak 2004 tarihinde Sayın Cumhurbaşkanı Başkanlığında yapılan zirvede arz edilmiştir. 
     Bu önemli konunun 23 Ocak 2004 tarihinde yapılacak MGK toplantısında görüşülmesi gayet doğaldır. Bu konuya ilişkin farklı değerlendirmelere katılmadığımızı ifade etmek isterim." YENİ IRAK GÜVENLİK TEŞKİLATININ OLUŞUMU DİKKATLE İZLENMELİ" -Genelkurmay Genel Sekreteri Tümg. Sabri Demirezen, Irak'ın yeni politik yapılanmasında dini ve etnik kökene dayanan bir anayasanın Irak halkı arasında ciddi sorunlar doğuracağını belirtti. Tümg. Demirezen, yeni Irak Güvenlik Teşkilatı'nın oluşumunun da dikkatle izlenmesi gerektiğini kaydetti. 
     
     IRAK'A DİKKAT 

     Genelkurmay Genel Sekreteri Tümg. Sabri Demirezen, Irak'ın yeni kurulacak Güvenlik Teşkilatı'nın oluşumunun dikkatle izlenmesi gerektiğini vurguladı. 
     Genelkurmay Başkanlığı'nda yapılan basını bilgilendirme toplantısında Irak konusunda açıklamalar yapan Genelkurmay Genel Sekreteri Tümg. Sabri Demirezen, Irak yönetiminin Iraklılar'a devri konusunda hazırlanan yol haritasında geçiş yönetimi anayasası, seçim tarihinin belirlenmesi, geçici ulusal meclisin ve geçiş hükümetinin oluşturulması, buna bağlı olarak Irak Geçici Yönetim Konseyi'nin lağvedilmesi ve yeni Irak anayasası çalışmalarının büyük önemi olduğunu kaydetti. 
     Tümg. Demirezen, Irak'ta devam eden süreç kapsamında, 30 Haziran 2004 tarihine kadar bir genel seçim yapılmasının 
     mümkün olmadığı konusundaki görüşlerin ve geçiş sürecindeki olası gelişmelere ilişkin tartışmaların artarak devam ettiğine dikkat çekti. Tümg. Demirezen, BM Özel Temsilcisi'nin hazırladığı raporda, "Irak Geçici Yönetim Konseyi'nin genişletilerek ve yetkilerinin arttırılarak göreve devam ettirilmesi" ile "Nüfus sayımı ve seçimlerin 2004 yılı sonu veya 2005 yılı başına ertelenmesi 
     tavsiyesinde bulunulması"nın dikkat çektiğini ifade etti. 
     Tümg. Demirezen, "Irak'ın yeni politik yapılanmasında dini ve etnik kökene dayanan bir anayasa ve yapısal değişiklik, Irak halkı arasında ciddi sorunlar yaşanmasına neden olacaktır. Politik yapılanma ile ilgili gelişmelerin yanısıra, Yeni Irak Güvenlik Teşkilatı'nın oluşumu da dikkatle izlenmesi gereken bir süreçtir. Ordunun yapılanmasının, Irak'ın gerçekleri ve halkının beklentisi ile uyumlu olmasının önemine inanılmaktadır" diye konuştu. 
     
     "NATO GÖREV ALABİLİR" 

     Tümg. Demirezen gelecekte yönetimin Irak halkına bırakılması ile Irak'ta yürütülen askeri harekatın yeni bir nitelik kazanacağını kaydetti. Tümg. Demirezen, "Bu safhada herhangi bir şekilde NATO da görev alabilecektir" dedi. 
     Konuya ilişkin sorulara yanıt veren Genelkurmay Harekat Başkanı Korg. Metin Yavuz Yalçın konuyla ilgili olarak NATO karargahlarında çalışmaların olduğunu belirtti. Çalışmaların henüz netlik kazanmadığını bildiren Korg. Yalçın, "Bazı alternatifler üzerinde tartışılıyor. Ne zaman NATO'nun Irak'a gireceği konusunda üye ülkeler bir araya gelip karar verecekler. Tabi Türkiye de kendi milli sistemi içerisinde oluşacak kararı, NATO'da gerektiği şekilde ifade edecektir" dedi. 
     
     PKK İÇİN BEKLENTİ SİLAHLI FAALİYETİN SON BULMASI 

     Korg. Yalçın, PKK'nın faaliyetleri ve ABD ile konuya ilişkin yürütülen görüşmelerin de devam ettiğini belirtti. 
     Görüşmelerin belli bir aşamaya geldiğini ve PKK'ya yönelik bir girişimin zamanlaması konusunda bazı sorunların olduğunu kaydeden Korg. Yalçın, Türkiye'nin beklentisinin, örgütün Türkiye veya başka ülkelere hareket etmesi değil, silahlı varlığının ortadan kalkması ve silahlı faaliyetlerine son verilmesi olduğunu ifade etti. Korg. Yalçın, PKK'nın siyasal yapılanma çalışmalarına da dikkat çekti. 
     
</TEXT>
</DOC>
