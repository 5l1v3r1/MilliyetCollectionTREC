<DOC>
<DOCNO> 222144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/spor/spo04.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vazgeç bu işten 
</HEADLINE>
<TEXT>

   Atay Aktuğ'u uyaran Trabzonsporlu yöneticiler, "Soyunma odasına her indiğinde primi artırmak zorunda kalıyorsun" diyerek, başkanın futbolcuları kutlamasına engel oldu 
      AHMET DEMİRTAŞ 

   
   Gelenek bozuldu 
   GALİBİYETTE tebrik, mağlubiyette teselli etmek için her maçın ardından soyunma odasına inen Trabzonspor Başkanı Atay Aktuğ, Ankaragücü karşılaşması sonrasında bu geleneği yerine getirmedi. Herkesin merakını uyandıran bu uygulamanın perde arkasında, Bordo - Mavili yöneticilerin bulunduğu, soyunma odasına gitmemesi için başkanı uyardıkları ortaya çıktı. 
   
   İnce taktik 
   YÖNETİCİLERİN, "Soyunma odasına indiğinde futbolcular primlerin artırılmasını istiyor. Sen de kıramıyorsun. Beşiktaş maçının primini 4 kat artırmak zorunda kaldın. Bu karşılaşmada da soyunma odasına inersen, yine futbolcular senden prime zam isteyebilirler" dedikleri öğrenildi. Bunun üzerine de Atay Aktuğ'un soyunma odasına inmekten vazgeçtiği vurgulandı. n DHA 
   
   Yoldan idmana 
   TÜRKİYE Kupası yarı finalinde çarşamba günü İstanbulspor ile karşılaşacak olan Trabzonspor, 21 kişilik futbolcu kafilesiyle dün İstanbul'a geldi. Otobüsle yola çıkan Bordo - Mavililer, Çınar Otel'de kampa girdi. Futbolcular, otele yerleşmelerinin ardından Florya Metin Oktay Tesisleri'nde hafif bir çalışma yaptı. n 
   
   'Sırada final var' 
   Doğan çok mutlu 
   TRABZONSPOR Teknik Direktörü Ziya Doğan, Ankaragücü galibiyetinin mutluluğunu yaşarken, yeni hedeflerinin Türkiye Kupası'nda final olduğunu belirtti. Başkent ekibinin karşısında zorlandıklarına dikkat çeken Doğan, "Oyuncularım maçın önemini biliyordu. Herkes elinden geleni yaptı. Özellikle Hasan çok iyiydi. Alanını kapattı, hata yapmadı, rakibe pozisyon vermedi" dedi. 
   
   'Bu maç geride kaldı' 
   2-0 öne geçtikten sonra dikkatlerinin dağıldığını söyleyen Ziya Doğan, "Son dakikalarda oyunu kendi alanımızda kabul etmenin sıkıntısını yaşadık. Buna rağmen gol yemedik" diye konuştu. Bordo - Mavili ekibin çalıştırıcısı şöyle devam etti "Artık bu maç geride kaldı. Artık tek hedefimiz, çarşamba günü Türkiye Kupası'nda İstanbulspor'u mağlup ederek, finale çıkmaktır." 
   
   
   
</TEXT>
</DOC>
