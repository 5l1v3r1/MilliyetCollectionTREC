<DOC>
<DOCNO> 208019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/spor/spo07.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞKENCE KAMPI 
</HEADLINE>
<TEXT>

   Antalya, hızı saatte 100 kilometreyi aşan rüzgar ve aralıksız yağan yağmur nedeniyle, futbol takımlarının kabus şehri oldu. Beşiktaş gitmedi, Fenerbahçe ile Galatasaray pişman oldu 
      
   Kartal evde kaldı 
   BEŞİKTAŞ, Antalya'da yapacağı kamp çalışmasını erteledi. Geçen yıl yine burada fırtına ve yağmur nedeniyle gereği gibi çalışamayan Siyah - Beyazlılar bu kez tedbirli davrandı. Meteoroloji yetkililerinden bu haftanın tahminini alan Kartal, 12.20'deki yolculuğu iptal etti, çalışmalarını yine Ümraniye Tesisleri'ne aldı. Beşiktaş, hava durumuna göre hafta içinde Antalya'ya gidip iki hazırlık maçı oynayacak. Aksi takdirde Club Brugge ve Feyenoord, İstanbul'a davet edilecek. 
   
   Fener salona kaçtı 
   KEMER'DE hazırlıklarını sürdüren Fenerbahçe'nin programında da aksamalar oldu. Rus ekibi Amkar ile oynayacağı karşılaşmanın önceki akşam ertelenmesinin ardından dün de hava koşulları nedeniyle çalışamayan Sarı - Lacivertliler, otelde mahsur kaldı. Günü boş geçirmek istemeyen Fener, salon ve havuz çalışması yaptı, iki kaleci Volkan ve Recep ise bir süre sahada antrenmana çıktı. Fenerbahçe kafilesinin, havaların bugün de aynı şekilde devam etmesi durumunda İstanbul'a döneceği öğrenildi. 
   
   Aslan'ın gözü korktu 
   EFES Cup Turnuvası'na katılacak olan Galatasaray ise Beşiktaş gibi programını iptal etmedi, karşılaşmalar için dün Antalya'ya gitti. Sarı - Kırmızılılar'ın kamp yaptığı Lara'daki Titanik Oteli'nin yolları da yağmurdan dolayı harap oldu. Bu nedenle Cim - Bom güçlükle kamp merkezine ulaşabildi. Antalya'daki hava şartlarını gören futbolcuların gözü korkarken, Sarı - Kırmızılılar'ın organizasyonun devam etmesi nedeniyle gitmek zorunda kaldıkları vurgulandı. 
   
   Samsunspor döndü 
   ÜÇ büyükler gibi olumsuz hava koşullarından etkilenen Süper Lig takımları da perişan oldu. Ankaragücü ile bugün oynayacağı maçı iptal eden Samsunspor, kampı sona erdirip Samsun'a dönerken, Gençlerbirliği'nin dün Den Haag ile oynayacağı karşılaşma da bugün 14.30'a ertelendi. Ayrıca Bursaspor ile Gaziantepspor da antrenmandan vazgeçip, salona kaçtı. Hollanda ekibi PSV Eindhoven ise kötü hava şartlarına aldırış etmeden sabah antrenmanını yaptı. 
   
   
</TEXT>
</DOC>
