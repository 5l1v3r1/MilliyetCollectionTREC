<DOC>
<DOCNO> 207259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun29.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM'nin yeni Kıbrıs raporu kabul edildi... İşte ayrıntılar... 
</HEADLINE>
<TEXT>

     Avrupa Konseyi Parlamenterler Meclisi AKPM tarafından hazırlanan raporda, AB'nin Türkiye'ye tam üyelik müzakerelerinin başlaması yönünde daha açık mesaj vererek, Kıbrıs sorununun çözümü için Ankara'yı cesaretlendirmesi gerektiği belirtildi. 
     AKPM üyesi Macar parlamenter Matyas Eörsi tarafından hazırlanan raporun ilk hali, Siyasi İşler Komitesi'nin bugün Paris'te yaptığı toplantıda kabul edildi. 
     Rapor ve tavsiye karar tasarısında, AB'den, KKTC'deki mal ve ürünlerin AB pazarlarına girişi önündeki engellerin azaltılması da istendi. 
     KKTC'den parlamenterlerin de katıldığı komisyon toplantısında, Macar raportörün Atina, Ankara ve Kıbrıs'ın her iki kesimini tekrar ziyaret etmesinin ardından, raporun Ocak ayı sonunda yapılacak genel kurul öncesinde, bir kez daha görüşülmesine karar verildi. 
     
     ''RAPOR OLUMLU VE DENGELİ'' 

     AKPM Türk heyeti başkanı Murat Mercan, komisyon toplantısı sonunda AA'ya yaptığı açıklamada, bazı eksiklikler içirmesine rağmen, raporun genelde ''olumlu ve dengeli'' olduğunu bildirdi. 
     ''Kıbrıs'ta çözümsüzlüğün kimsenin yararına olmadığını belirten Mercan, ''Geçmişle ilgili yaşananları sürekli hatırlamak ve tartışmak sorunun çözümünü zorlaştırır. Kıbrıs'ta sorun, iki toplumun da özgürlüklerinin ve haklarının korunmasıyla çözülür. Daha önce söylenenleri bir tarafa bırakarak, yeni yaklaşımlarla iki tarafın da yapıcı bir tutum sergilemesiyle sorun çözülebilir'' dedi. 
     Mercan, komisyon toplantısında, Kıbrıslı Türk ve Rum parlamenterlerin rapora olumlu yaklaştıklarını belirtti. 
     AKPM üyesi Türk parlamenterlerin rapordaki eksikliklerin giderilmesi için 9 değişiklik önergesi hazırladıklarını kaydeden Mercan, gelecek komisyon toplantısındaki gelişmelere göre, bu önergelerin sunulup sunulmayacağına karar verileceğini söyledi. 
     
     RAPORUN İÇERİĞİ 

     Genel kurulun Ocak ayı sonunda yapılacak toplantılarında oylanacak raporda, Kıbrıs'ta zaman kaybedilmeden BM Genel Sekreteri Kofi Annan'ın sunduğu planın temelinde görüşmelerin başlaması çağrısında bulunuluyor. 
     İki toplumun liderlerinden güven artırıcı önlemleri geliştirmeleri istenen raporda, liderlere, bu yönde olumlu adımlar atmaları çağrısı yapılıyor. 
     
     RUMLARA UYARILAR 

     Kıbrıslı Rum yöneticilere yönelik uyarılarda, ''Kıbrıs'ta hakim konumda ve Kıbrıslı Türkler için tehdit oluşturdukları yolunda algılanabilecek açıklama ve davranışlardan kaçınmaları'' isteniyor. 
     Rum yönetiminden, KKTC'nin diğer ülkelerle ticari ilişkilerine kolaylık göstermesi istenirken, ''iki toplum arasındaki temaslar konusunda ortaya çıkan sorunların aşılmasında da Rum yönetiminin ortadaki zorlukları çözmesi gerektiği'' vurgulanıyor. 
     Raporda ayrıca, Kıbrıs Rum yönetiminden, AB üyesi olduktan sonra, Türkiye'nin AB üyeliğine karşı çıkmaması isteniyor. 
     
     KKTC'YE TAVSİYELER 

     Raporun KKTC'ye yönelik tavsiye kısmında ise zaman kaybedilmeden Annan planı temelinde görüşme masasına dönülmesi isteniyor ve güvensizlik ortamının aşılması için geçmişteki korkuların yeniden gündeme getirilmekten kaçınılması çağrısı yapılıyor. 
     KKTC'nin AB'ye karşı daha olumlu bir yaklaşım göstermesi istenirken, KKTC yönetiminin medyanın ifade özgürlüğünü güvence altına alması gerektiği görüşü savunuluyor. 
     Kıbrıs sorununun çözümü konusunda Türkiye'deki hükümetin ''açık görüşlü ve pragmatik'' olmasından memnuniyet duyulduğu ifade edilen tasarıda, Ankara'dan, görüşmelerin başlaması için ağırlığını koyması ve Rum kesimiyle ilişkilerini geliştirmesi isteniyor. 
     Yunanistan'dan da görüşmelerin tekrar başlamasına katkıda bulunmasını isteyen AKPM, Atina'dan Rum yönetimini Annan planı çerçevesindeki çözüm için cesaretlendirmesini istiyor. 
     
</TEXT>
</DOC>
