<DOC>
<DOCNO> 227557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun61.html </URL>
<DATE> 2004/04/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Powell Felluce'deki saldırılara rağmen Irak'ta kalacağız 
</HEADLINE>
<TEXT>

     ABD Dışişleri Bakanı Colin Powell, ''Felluce kentindeki saldırılara rağmen Irak'ta kalacaklarını'' söyledi. 
     Powell, bu akşam Alman ikinci televizyonu ZDF'de yayınlanacak ''Berlin Mitte'' programında yaptığı konuşmada, ''ülkesinin Irak'ta kalacak ve düşmanlarına karşı mücadele edebilecek güçte olduğunu'' belirterek, ''Her insan hayatı kaybedildiğinde üzüntü duyuyoruz. Ancak ABD özgürlük uğruna kayıplara katlanabilecek güçte olduğunu her zaman ispatlamıştır'' dedi. 
     ''BM'nin Temmuz ayında Irak konusunda yeni bir karar almasını beklediğini, İspanya'nın tutumunun da bundan sonra belli olacağını'' kaydeden Powell, ''İspanya BM'nin yeni bir karar almaması durumunda Irak'taki askerlerini geri çekeceğini açıkladı. BM'nin gelecek aylarda nasıl bir karar alacağını göreceğiz. İspanya egemen bir ülkedir ve istediği her şeyi yapabilir. Biz de kararına saygı duyarız'' diye konuştu. 
     
</TEXT>
</DOC>
