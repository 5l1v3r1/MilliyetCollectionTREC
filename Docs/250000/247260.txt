<DOC>
<DOCNO> 247260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/ekonomi/eko05.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Traktör üreticisi Uzel, biçerdöver de satacak 
</HEADLINE>
<TEXT>


EKONOMİ SERVİSİ 

Üretimde dünyanın ilk 10 traktör fabrikası arasında bulunan Uzel Makina, biçerdöver satışına başlıyor. Uzel Makina İcra Kurulu Üyesi Nüzhet Atabek, Finlandiya kökenli tarım makinaları üreticisi Sampo Rosenlew ile distribütörlük anlaşması imzaladıklarını söyledi. 

'Hedefimiz Avrupa' 
Atabek, Sampo firması tarafından üretilen üç tip biçerdöverin Uzel markası altında Türkiye ve eski Yugoslavya cumhuriyeti ülkelerinde pazara sunulacağını kaydetti. Atabek, biçerdöverde pazar payını 2005 ve sonrasında yüzde 25'e çıkaracaklarını bildirdi. Atabek, "AB rekabetine hazırlanıyoruz ve Avrupalı oyuncu olmak istiyoruz. Geçen yıl yüzde 60 büyüdük. Bu yıl da buna yakın büyüme bekliyoruz" dedi. 
Traktör pazarında yapılan toplam 7.250 adet satışın 3.169'unun Uzel Makina tarafından satıldığını belirten Atabek, pazar paylarının yüzde 48 olduğunu kaydetti. Atabek, ilk çeyrekteki cironun da yüzde 157'lik artışla 72.4 trilyon lira olarak gerçekleştiğini kaydetti. 


</TEXT>
</DOC>
