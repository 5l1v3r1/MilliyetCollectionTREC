<DOC>
<DOCNO> 212293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/guncel/agun.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'İntihar saldırıları' kapsamında yakalanan Baki Yiğit'in, El Kaide kampında kaldığı ortaya çıktı 
</HEADLINE>
<TEXT>
   Bombacının oğluna ismini Ladin verdi... 
   Yiğit ve eşinin, 6 yıl kampta kaldığı ve masraflarının örgütçe karşılandığı, doğan çocuklarına da 'Abdullah' ismini görüştükleri Usame bin Ladin'in verdiği iddia edildi 
      ERDAL KILINÇ, SERHAT ÜNAL İstanbul 
   
   İstanbul'daki bombalı intihar saldırılarıyla ilgili gözaltına alınan Baki Yiğit ve eşi Ceren Yiğit'in oğlu Abdullah'ın isim babasının, Usame bin Ladin olduğu öne sürüldü. 
   İddiaya göre, Terörle Mücadele ekipleri tarafından önceki gün gözaltına alınan Yiğit, eşiyle birlikte 1996'da Afganistan'ın K bil kenti yakınlarındaki kampa yerleşti. Yiğit, eşiyle birlikte 6 yıl kampta Usame bin Ladin'le de görüştü. Aralık 2002'de Türkiye'ye dönen çiftin, 5 yıl önce Afganistan'da dünyaya gelen oğluna "Abdullah" ismini Usame bin Ladin verdi. El Kaide'nin Türkiye oluşumu içerisinde yer aldığı belirtilen Yiğit ve eşinin Afganistan'da kaldıkları süre içerisinde masrafları da örgüt tarafından karşılandı. 
   
   Takip edildi 
   Öte yandan 2 ay süren takip sonucu yakalanan Yiğit'in, aralarında "Türkiye'de yapılacak eylemlerle" ilgili Afganistan'daki kampın sorumlusu Hafız El Mısıri ve Afganistan'daki Türklere kamp yeri ayarlayan Adnan Ersöz'ün de yer aldığı bir toplantıda da bulundu. 
   
   Akraba çıktı 
   Afganistan'a cihat için gittiğini söyleyen Yiğit'in ayrıca Neve Şalom Sinagogu'na düzenlenen intihar saldırısı öncesi keşif yapan Harun İlhan'ın da akrabası olduğu öğrenildi. 
   Yiğit ifadesinde, kendisinin de bulunduğu bir ortamda, İncirlik ve İsrail gemilerine yönelik saldırı düzenlemeyi amaçladıklarını da itiraf etti. 
   
   'Hedef İsrail'di' 
   Türkiye'deki bombalı intihar saldırıları sırasında İstanbul'da olduğunu da itiraf eden Yiğit'in, "Patlamaların İsrail hedeflerine yönelik olmasını bekliyordum. Ancak İngiliz Başkonsolosluğu ve HSBC binasına yapılacak saldırılardan haberim yoktu. Çünkü hedefimiz değildi" dediği öne sürüldü. 
   
   
   
   
</TEXT>
</DOC>
