<DOC>
<DOCNO> 227819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/yasam/yas02.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyetiniz çocuksa Viagra'ya güvenmeyin 
</HEADLINE>
<TEXT>

   'Mucize ilaç' Viagra'nın sperm kalitesini bozduğu belirtiliyor... 
      DIŞ HABERLER SERVİSİ 
   
   İrlanda'daki Queen's University uzmanlarınca yapılan bir araştırma, Viagra'nın sperm hızını artırdığını doğrularken, yumurtayı döllemek için gerekli olan bir kimyasal reaksiyonun zamanlamasını bozduğunu ve bu yüzden spermin yumurtaya giremediğini ortaya çıkardı. 
   Spermin yumurtayı dölleyebilmesi için "akrozom reaksiyon" adı verilen bir kimyasal işlemin gerçekleşmesi gerekiyor. Bu süreçte salgılanan enzimler, yumurtanın dış yüzeyini koruyan zarı delerek spermin yumurtaya nüfuz etmesini sağlıyor. Araştırmaya göre Viagra kullanımı bu reaksiyon sürecini hızlandırıyor ve sperm yumurtaya ulaştığında, süreç sona ermiş oluyor. Bu yüzden zarı delemeyen sperm, yumurtaya giremiyor. 
   Viagra'nın iktidarsızlık sorunu olan yaşlı erkekleri hedeflediğini belirten uzmanlar, "çocuk isteyenler ilacı kullanırken dikkatli olmalılar" dedi. 
   
   
   
</TEXT>
</DOC>
