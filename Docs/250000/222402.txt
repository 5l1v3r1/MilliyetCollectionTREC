<DOC>
<DOCNO> 222402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun25.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Denktaş'ın çekilmesi çelişki arz eder 
</HEADLINE>
<TEXT>

     Kıbrıs Rum yönetimi lideri Tasos Papadopulos, KKTC Cumhurbaşkanı Rauf Denktaş'ın, ''görüşmelerin üç safhası da tamamlanmadan görüşmelerden çekilmesinin çelişki arz edeceğini'' ifade ederek, ''Ancak ilk kez çelişkili davranmıyor ki, o sürekli uzlaşmazdır ve Annan planına karşı tutumunu aleni şekilde ortaya koymaktadır'' dedi. 
     Papadopulos, ''Kıbrıs Rum tarafının 1 Mayıs'a kadar özlü görüşmelerle devletin çalışabilirliği ve yaşayabilirliliğini güvence altına alan bir çözüm bulunması arzusunda olduğunu'' belirterek, ''Yunanistan da önümüzdeki gün ve haftalarda karşı karşıya kalacağı zorluklarda Kıbrıs Rumlarının yanında olacaktır'' diye konuştu. 
     Papadopulos, dün akşam Atina'dan dönüşünde yaptığı açıklamada, KKTC Cumhurbaşkanı Rauf Denktaş'ı, ''istikrarlı şekilde uzlaşmazlığını sürdürmekle'' suçladı. 
     Rum gazetecilerin sorularını da yanıtlayan Papadopulos, ''Kıbrıs konusundaki dörtlü konferansa Karamanlis katılacak mı ''sorusu üzerine, ''Bu tartışılan bir konudur. Henüz kesinleştirilmedi, olumlu bir gelişme perspektifinin olup olmadığı değerlendirmesine bağlı olacak'' dedi. 
     
     TÜRKİYE GÖRÜNTÜYÜ İYİLEŞTİRME ÇABASINDA 
     Papadopulos, ''Kıbrıs Rum tarafı Türkiye'den toprak konusunda herhangi bir hareket bekliyor mu '' sorusu üzerine, şöyle konuştu 
     ''Türkiye'nin uluslararası görüntüsünü iyileştirme çabası sürdürdüğünü herkesin anlamasını umarım. Bu çaba uzun zaman önce başladı. Bu yeni politika birçok alıcı buluyor. Bu ortak bir çaba olunca veya ikna olmaya hazır olanlar bulununca alıcı bulmak zor değildir.'' Papadopulos, KKTC Cumhurbaşkanı Denktaş'ın dörtlü konferanstan çekileceği iddialarıyla ilgili soruya karşılık da ''Görüşmelerin üç safhası da tamamlanmadan çekilmesi çelişki arz eder. Ancak ilk kez çelişkili davranmıyor ki, o sürekli uzlaşmazdır ve Annan planına karşı tutumunu aleni şekilde ortaya koymaktadır. Tek ilginç nokta şu, kimse Kıbrıs Türk tarafı ve Sayın Denktaş'ın bu tutumunu eleştirmiyor. Bizim demeçlerimiz ise mercek altına alınıyor'' diye konuştu. 
     ''Referandum öncesinde TBMM'de anlaşmanın onaylanmasına gerek olmadığı'' mesajını ileten İngiltere'nin tutumuna da değinen Papadopulos, ''Bu konunun yasal düzenlemeyle çözülebileceğini'' söyledi. 
     Papadopulos, '' Kıbrıs 'ın Avrupa Birliği üyeliğiyle ilgili yeni protokol sözleşmesine ilişkin Türk önerisine İngiltere'nin destek verdiği'' yönündeki haberlere ilişkin olarak, şunları söyledi 
     ''Bu yönde hareketler var. Bu hareketlerin arkasında kimlerin olduğunu söylemeyeceğim. Fakat herkes bu talebin başarılması için iki önkoşulu unutuyor. İlk olarak bizimle Kıbrıs Türk tarafı arasında bir anlaşmaya varmamız gerekir. Ben bunu herkese net şekilde izah ettim. Böyle bir süreç için bizim onay vermemiz imkansızdır. İkinci olarak da herhangi bir hareket için 15'lerin oybirliğiyle alacağı bir karara ihtiyacı vardır. Bildiğim kadarıyla da bu oybirliği kararı temin edilemez. Dolayısıyla böyle bir süreç başlayamaz.'' 
     
</TEXT>
</DOC>
