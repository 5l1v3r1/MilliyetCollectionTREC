<DOC>
<DOCNO> 201695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur17.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu Hizbullah'a karşı operasyon yapan polisler işin başında 
</HEADLINE>
<TEXT>

     İçişleri Bakanı Abdülkadir Aksu, dün akşam TBMM'de kabul edilen, büyükşehir belediyelerinin sınırlarını yeniden belirleyen yasanın daha önce çıkarılması gerektiğini belirterek, ''Metropol kent planlaması için mevcut yasa uygun değildi'' dedi. 
     İzmir'e gelerek Vali Yusuf Ziya Göksu'yu ziyaret eden Aksu, kentin güvenliği ve gelişmesi hakkında yetkililerden bilgi almak amacıyla temaslarda bulunduğunu söyledi. 
     Büyükşehir belediyelerinin sınırlarını genişleten kanunun daha önce çıkması gerektiğini belirten Aksu, şunları söyledi 
     ''Bu kanun, vizyonu olan önemli değişikliklerin yer aldığı bir kanun. Yasayla, büyük ölçekli sorunlar hallediliyor. Belediyelerin kaynak ihtiyaçları vardı. Metropol kent planlaması için mevcut yasa yeterli değildi. Yeni düzenleme gerekiyordu. Böyle bir durumda kent gelişimini, birlik beraberliğini sağlamak için bu yasaya ihtiyaç vardı. İtiraz edenler, zamana itiraz ediyor. Bizim, hizmet dışında hiçbir hedefimiz yoktur. Yaşanabilir kentler meydana getirmek amacındayız. Kimse bunun altında başka bir şey aramasın.'' 
     
     EMNİYET MÜDÜRLERİ ATAMALARI 
     Bakan Aksu, bir gazetecinin, ''Hizbullah operasyonlarına katılan emniyet müdürlerinin merkeze alınmalarına ilişkin'' sorusuna şu karşılığı verdi 
     ''Bunlar afaki laflar. İddiayı atanlar net bir şey söylemiyorlar. Türkiye'de ilk defa kararname çıkmıyor. Emniyet müdürlerinin belli hizmet sonrası görev yerleri değişiyor. Asıl önemlisi, emniyet müdürlerinin her konuda uzman olmasıdır. Emniyet müdürleri, kendi alanlarına giren bir konuyla değil, her konuyla ilgilenmeli. Sadece terör konusunda uzman demek yeterli değil. Her konuda uzman olmaları gerekir. Belli bir hizmet yapan başka bir ile gider veya merkezde bir süre kalır, daha sonra tekrar başka bir ile atanır. Olayın asıl gerçeği, 59. Hükümet'in iş başında olduğu sürede, en çok Hizbbullah'a yönelik operasyon yapıldı. 694 kişi yakalanarak adalete teslim edildi. Tüm terör örgütleriyle mücadelemiz sürecektir.'' 
     
     HİZBULLAH'LA MÜCADELE 
     Dönemlerinde Hizbullah'ın üçüncü kişisi ile örgütün üst düzey yöneticilerinin yakalandığını bildiren Bakan Aksu, şöyle devam etti 
     ''Geçmişte Hizbullah operasyonlarını yöneten emniyet müdürü, bu işin tepe noktasına getirilmiştir. Gaffar Okan'ın sağ kolu, birlikte operasyon yaptığı kişi, Emniyet Genel Müdürlüğü'nde Daire Başkan Yardımcısı olmuş, tüm Türkiye'de operasyonlar yürütebilmektedir. Mezar evler, Umut Operasyonu'nu gerçekleştiren emniyet müdürü, Emniyet Genel Müdürlüğü'nde bu işle ilgili önemli bir göreve getirilmiştir. İrticayla Mücadele Şubesi'nin başında duran arkadaşımız, 14 yıldır aynı görevi sürdürmektedir. Mücadele edenler görevlerinden alınıp başka yerlere atanmıştır diyorlar. Görevlerinden alınmış olanları, biz yerlerine getirdik.'' 
     
</TEXT>
</DOC>
