<DOC>
<DOCNO> 217192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo11.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'den Mutlu Çelik'e Hakemin kulağı çekilmeli 
</HEADLINE>
<TEXT>

     Denizlispor Futbol Şubesi Başkanı Turgut Dalaman, son haftalarda hatalı hakem kararlarının kurbanı olduklarını söyleyerek, ''Artık hakemlerin kulağı çekilmeli'' dedi. 
     Denizlispor-Ankaragücü maçının hakemi Mutlu Çelik'i eleştiren Dalaman, Çelik'in hatalı kararla maçın sertleşmesine yol açtığını, gösterdiği kartlarla atmosferi yükselttiğini ifade etti. 
     Sezonun bu hakemlerle başladığını ve bunlarla sona ereceğini kaydeden Dalaman, ''Yöneticiler, teknik adamlar ve futbolcular ne kadar dikkatli olmak zorundaysak, maçları yöneten hakemler de o kadar dikkatli olmalı. Artık birileri hakemlerin kulağını çekmeli'' diye konuştu. 
     Çelik'in, teknik direktör Giray Bulak'a yönelik tavrının bir hakeme ''yakışmadığını'' da söyleyen Dalaman, sözlerini şöyle sürdürdü 
     ''Cezası nedeniyle maçı tribünden izlemek zorunda kalan hocamız, devre arasında soyunma odasına giderken, koridorda sayın Çelik'e kararlarından dolayı serzenişte bulundu. Onun yanıtı sen ceza aldın, daha akıllanmadın mı şeklinde oldu. Bu çirkin bir davranıştır, kınıyoruz.'' Denizlispor'un bu sezon çizdiği grafiği bazı çevrelerin çekemediğini öne süren Dalaman, ''Art niyet aramak istemiyoruz. Ancak, son haftalarda Denizlispor'a yönelik hakem hatalarına baktığımızda, ligin üst sıralarında bulunmamızın bazılarına rahatsızlık verdiğini görüyoruz'' diye konuştu. 
     Bu arada, Ankaragücü maçında kırmızı kart gören Ersen Martin'e, sezon başında açıklanan ceza yönetmeliği gereği 5 milyar lira para cezası verileceği açıklandı. 
     
</TEXT>
</DOC>
