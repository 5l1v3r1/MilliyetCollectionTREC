<DOC>
<DOCNO> 212597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sontur08.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'liler 6-7 Şubat'ta sandığa gidecek 
</HEADLINE>
<TEXT>

     CHP'de yerel seçimlere yönelik aday tespiti amacıyla, çoğunluğunu ilçelerin oluşturduğu 46 seçim çevresinde yapılacak eğilim yoklaması için ön seçim ve kongre delegeleri 6-7 Şubat'ta sandığa gidecek. 
     CHP Merkez Yönetim Kurulu'nun MYK aldığı karar uyarınca il merkezlerinden yalnızca Sinop'ta ve değişik illerden 11 ilçede belediye başkan adaylıkları için eğilim yoklaması yapılacak. 
     Çanakkale'nin Bozcaada, Ezine, Bayramiçi ve Gelibolu, Çorum'un Mecitözü, Oğuzlar ve Sungurlu, Edirne'nin Keşan ve Uzunköprü ile Kırklareli'nin Pınarhisar ilçelerinde belediye başkan adaylarını belirlemek üzere partililerin eğilimi alınacak. 
     CHP'liler, diğer yerlerde ise belediye meclisi üyeliğine aday olacak isimleri belirlemek üzere sandığa gidecekler. 
     Belediye meclis üyelikleri için aday listeleri oluşturulurken, sıralamadaki tek sayılara genel merkez yönetiminin, çift sayılara ise örgütün belirlediği isimler yerleştirilecek. 
     Belediye meclis üyelikleri için başvuruların yoğun olduğu İstanbul, Ankara ve İzmir'de metropol ilçelerin büyük çoğunluğunda üyelerin eğilimine başvurulacak. 
     Ankara'da 6, İstanbul'da 23, İzmir'de 9 metropol ilçede belediye meclisi üyelikleri için 6-7 Şubat'ta ilçe başkanlıklarına sandık konulacak. Mersin'in 3, Gaziantep'in 2 ilçesinde de aynı şekilde eğilim yoklaması yapılacak. 
     Bu arada, Adana Büyükşehir Belediyesi, Muğla-merkez ilçe, Yozgat-Boğazlıyan, Mersin-Mut, Konya-Ereğli ve Afyon-Dinar'da aday belirlenmesinde yol gösterici olması için kamuoyu araştırması yöntemine başvurulacak. 
     Hakim denetiminde resmi bir seçim niteliği taşımadığı için eğilim yoklaması yapılan yerler de dahil olmak üzere, listelerle ilgili karar CHP MYK tarafından verilecek. 
     MYK'nın hazırlayacağı aday listelerini kesinleştirmek üzere CHP Parti Meclisi'nin PM 15 Şubat'tan önce toplanması planlanıyor. 
     
</TEXT>
</DOC>
