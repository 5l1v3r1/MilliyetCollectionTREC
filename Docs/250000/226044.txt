<DOC>
<DOCNO> 226044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/yasam/yas01.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazdan yine skandal çıktı... 
</HEADLINE>
<TEXT>

   Erzurum'da 9 kişinin öldüğü depreme 8 kurban veren köyün 'oturulamaz' raporu olduğu anlaşıldı 
      ERZURUM DHA 
   
   Doğu Anadolu fay hattı üzerindeki Erzurum'da önceki gece 21.30'da meydana gelen 5.1 büyüklüğündeki depremde, erken uyudukları için kaçamayan 2 yaşlı ve 7 çocuk can verdi, 48 kişi yaralandı. 
   Merkez üssü Çat olmasına rağmen komşu Aşkale'yi vuran depremde, 15 köyde büyük bir bölümü taş ve toprak olan evler yıkıldı, 5 bin kadar hayvan telef oldu. Depreme 8 kurban veren Küçükgeçit köyünün, dere yatağına kurulduğu için 'oturulamaz' raporu olduğu ortaya çıktı. 250 kişinin yaşadığı, 40 evden 25'inin tamamen yıkıldığı diğerlerinin de ağır hasar gördüğü köyün muhtarı Mustafa Ateş, "1970'li yıllarda köye Bayındırlık 'oturulması sakıncalı' raporu verdi. Köyün yerinin değiştirilmesi gerekirdi ama kimseye sesimizi duyuramadık" dedi. Yaklaşık 10 saniye süren depremde Erzurum ve ilçeleri başta olmak üzere çevredeki illerde oturanlar da sokaklara döküldü, balkonlardan atlayanlar oldu. Erzurum ve çevresi ilk depremin ardından 2 ile 4 büyüklüğünde 81 artçıyla sabaha kadar beşik gibi sallandı. 
   
   Şimdi taşınacak 
   Vali Mustafa Malay, Erzurum merkeze bağlı köylerle Aşkale, Çat ve Ilıca'daki ilköğretim okullarıyla liselerin dün tatil edildiğini ve eğitime salı günü başlanacağını kaydetti. 9. Kolordu ve Jandarma Bölge Komutanlığı'nın da köylerde çadırkentler kurup güvenliği sağladığını belirten Malay, "Deprem, gece yarısı uykuda yakalasaydı 15 köyde en az 500 - 600 vatandaş ölürdü" diye konuştu. Malay, hasar tespiti ve inceleme sonunda Küçükgeçit'in sağlam bir yere taşınacağını da kaydetti. Dün devam eden artçı sarsıntılar nedeniyle Erzurum kent merkezinde de bir bahçe duvarı yıkıldı. Göçük altında kalan 2'si kardeş 3 çocuk, yaralanarak hastaneye kaldırıldı. 
   
   
</TEXT>
</DOC>
