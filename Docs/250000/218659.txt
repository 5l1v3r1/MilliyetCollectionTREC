<DOC>
<DOCNO> 218659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/spor/spo01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BİTKİSEL HAYAT 
</HEADLINE>
<TEXT>

   Samandıra'da dün sabah oyuncularıyla bir toplantı yapan Daum, "24 saat herşeyi unutun. Galatasaray'ı bile düşünmeyin. İyi uyuyun, TV seyretmeyin, özel sorunlarınızı rafa kaldırın" dedi 
      YUSUF KOBAL 

   
   Bir dizi yasak 
   GALATASARAY maçının son çalışmasını dün Samandıra Tesisleri'nde yapan ve kampa giren Fenerbahçe dünya ile ilişkisini kesti. Teknik Direktör Daum dün sabah oyuncularına bir dizi yasak getirdi. Alman hoca, önce Galatasaray'ın son maçlarını izlettirdi ve rakibin eksilerini, artılarını anlattı, ardından bu akşam 19.00'da başlayacak kritik karşılaşma öncesi isteklerini sıraladı. 
   
   Ziyaretçi yok 
   DAUM, oyuncularına, "Tüm sorunlarınızı rafa kaldırın. Sizden 24 saat herşeyi unutmanızı istiyorum. Galatasaray'ı bile aklınıza getirmeyin, maçla ilgili birbirinizle yorumlar yapmayın. Telefonlarınızı kapatın, televizyon bile izlemeyin. Uykunuzu iyi alın. Beyninizi boşaltın. Yarın bugün hepinizi diri görmeliyim" dedi. Bu arada kampa ziyaretçi alınması da yasaklandı. 
   
   Kadroda kararsız 
   DERBİYE çıkaracağı kadroyu büyük oranda belirleyen Daum, Fatih - Ali Güneş, Selçuk - Mehmet Yozgatlı, Mahmut - İsmail arasındaki tercihini ise son dakikaya bıraktı. Alman hocanın, büyük olasılıkla Selçuk, Fatih ve Mahmut'a görev vermesi bekleniyor. Sarı - Lacivertli takımda cezalı olan Kemal ile sakatlıkları süren Serhat ve Servet kadroda yer almayacak. 
   
   Portakallar geldi    Hooijdonk aşkı 
   GALATASARAY derbisinde Pierre van Hooijdonk'u izlemek için 100 Hollandalı, Türkiye'ye geldi. Hooijdonk hayranları ülkelerinden satın aldıkları Fenerbahçe forması ve atkılarıyla dün İstanbul sokaklarında gezerken, Fındıkzade ve Sultanahmet'te bulunan otellerde konakladılar. 
   
   Seyirci yağıyor 
   TARİHİ yerleri de dolaşan Hollandalılar, bol bol alış veriş yaptılar. Pierre van Hooijdonk'un da kendisini izlemeye gelen vatandaşlarını Fenerium mağazalarına göndererek ürün aldırdığı öğrenildi. Bu arada tur şirketlerinin başka ülkelerden de seyirci taşıdıkları belirtildi. 
   
   Notlar    Fener favori 
   BAHİS siteleri derbide Fenerbahçe'yi daha şanslı görüyor. Dünyaca ünlü bahis şirketlerinden "www.gamebookers.com", Fenerbahçe'ye 1.80, beraberliğe 3.20, Galatasaray'a 3.60, "www.beteurope.com" Fenerbahçe'ye 1.85, beraberliğe 3.25, Galatasaray'a 3.75, "www.willhill.com" ise Fener'in galibiyetine 1.90, beraberliğe 3.25, Cim-Bom'a 3.40 prim açıkladı. 
   
   Medya ordusu 
   ŞÜKRÜ Saracoğlu Stadı'ndaki derbiyi bir medya ordusu izleyecek. Türkiye Spor Yazarları Derneği'ne TSYD 200'ü basın tribünü, 80'i de saha içi olmak üzere toplam 280 medya mensubunun akredite yaptırdığı öğrenildi. Dünyanın sayılı derbileri arasında gösterilen maçı KKTC'den de 10 gazetecinin yanı sıra, 11'i Alman, 1'i Hırvat olmak üzere 12 yabancı gazeteci de izleyecek. 
   
   PAF maçı 13.30'da 
   DERBİ heyecanı bugün PAF Ligi'nde de yaşanacak. Ezeli rakiplerin gençleri Dereağzı Tesisleri'nde saat 13.30'da karşı karşıya gelecek. Sezonun ilk yarısında Florya Metin Oktay Tesisleri'nde yapılan maç 1-1 sonuçlanmıştı. Trabzonspor'un 21 maçta 44 puanla lider olduğu ligde Fenerbahçe 20 maçta 38 puanla 3, Galatasaray ise 19 maçta 32 puanla 9. sırada yer alıyor. 
   
   Taraftar güveniyor 
   SARI - Lacivertli taraftarlar, ezeli rakiplerine oranla galibiyete daha çok inanıyor. "www.fenerhaber.org" adlı web sitesindeki ankete katılanlardan yüzde 95.15'i "Fenerbahçe kazanır" şıkkını işaretledi. "www.galatasaray.com"da derbi ile ilgili ankete katılanların yüzde 51'inin "kazanırız", yüzde 37'sinin ise "yeniliriz" şıklarını işaretlemesi dikkat çekti. 
   
   Volkan uğurlu geldi 
   LİGİN 15. haftasında Recep'ten devraldığı görevi başarıyla sürdüren Volkan Demirel'in kaleyi koruduğu maçlarda Fenerbahçe yenilgi yüzü görmedi. Sarı - Lacivertliler genç kalecinin forma giydiği 12 resmi maçta 10 galibiyet, 2 de beraberlik elde etti. Milli kaleci bu karşılaşmalarda kalesinde 10 gol gördü. 
   
   
</TEXT>
</DOC>
