<DOC>
<DOCNO> 207180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/siyaset/siy04.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti'ye 'yardım' şoku 
</HEADLINE>
<TEXT>

   Yargıtay Başsavcılığı, Kemal Uzan'ın Genç Parti Adana İl Teşkilatı'na 2002'de yaptığı 10 milyar liralık yardımın Siyasi Partiler Yasası'na aykırı olduğu gerekçesiyle suç duyurusunda bulundu 
   GÖKÇER TAHİNCİOĞLU Ankara 

   
   Yargıtay Cumhuriyet Başsavcılığı, firari durumdaki Kemal Uzan'ın Genç Parti Adana İl Teşkilatı'na 2002'de yaptığı 10 milyar liralık para yardımı konusunda suç duyurusunda bulunmayı kararlaştırdı. Buna göre Adana Başsavcılığı, Kemal Uzan'la, 3 Kasım seçiminde Genç Parti'den Adana milletvekili adayı gösterilen ÇEAŞ eski Hukuk Müşaviri Remzi Sanrı hakkında soruşturma başlatacak. 
   Enerji Bakanlığı'nın ÇEAŞ ve KEPEZ'e ilişkin Antalya Cumhuriyet Başsavcılığı'na gönderdiği bir evrakta Sanrı'nın, GP'nin Adana İl Teşkilatı için 10 milyar lira para yardımı yapılması talebinde bulunduğu, Kemal Uzan'ın da bu talep yazısının üzerine "uygundur" notu düşerek, parayı ödediği açığa çıktı. 
   Basına yansıyan bu belge için inceleme başlatan Yargıtay Başsavcılığı, Uzan'ın yaptığı bağışın Siyasi Partiler Yasası'nın "gerçek ve tüzel kişilerin siyasi partilere yapacağı bağışların iki milyarın üzerinde olamayacağını" içeren 66. maddesine aykırı olduğuna karar verdi. Başsavcılık, siyasi partilerin mali denetimlerinin kendi görev alanında olmaması ve bu konunun yasada başsavcılık açısından yaptırımının bulunmaması nedeniyle suç duyurusunda bulunmayı kararlaştırdı. Yargıtay Başsavcısı Nuri Ok imzalı suç duyurusu metni Adana Başsavcılığı'na gönderildi. 
   Suç duyurusunda, söz konusu para yardımıyla ilgili SPY'nin "kanun hükümlerine aykırı biçimde bağışta bulunan kimse ve bağışı kabul eden parti sorumlusu, altı aydan bir yıla kadar hapisle cezalandırılır" düzenlemesini içeren 116. maddesi uyarınca işlem yapılması istendi. 
   
   
   
   
   
</TEXT>
</DOC>
