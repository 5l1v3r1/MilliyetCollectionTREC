<DOC>
<DOCNO> 237704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/spo07.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik bir hata 
</HEADLINE>
<TEXT>


Federasyon dünkü toplantısında Trabzon'un ceza skandalını gündeme almadı. Ancak Ata Aksu, cezanın değiştirilmesini "İdari ve teknik hata" diye yorumladı 

CEMAL ERSEN 


"Müdahale yok" 
PROFESYONEL Disiplin Kurulu'nun önceki gün yaptığı ilk toplantıda Trabzon'un sahasını kapatmasına rağmen, ikinci toplantıya zorlanarak cezayı paraya çevirmesi, Futbol Federasyonu'nun dünkü zirvesinde gündeme bile alınmadı. Ancak Federasyon Başkanvekili Ata Aksu, "Görünen o ki, şüphelere mahal verecek idari ve teknik bir hata yapılmıştır. Kurulun kararlarını müdahale ile değiştirmek varsayımı doğru değildir " yorumuyla dikkat çekti. 

PFDK sus pus 
AKSU, alınan kararın hiçbir aşamasında federasyon yönetiminin dahli olmadığını da belirtti. Bu arada dün medyada yer alan konuyla ilgili haberlere PFDK tarafından herhangi bir açıklama yapılmaması da dikkat çekti. Öte yandan federasyon dünkü toplantısında önümüzdeki sezonun 6 Ağustos'da başlaması kararlaştırıldı. Federasyon bu konuda kulüp başkanları, teknik direktörler ve Milli Takımlar Sorumlusu Ersun Yanal'dan da görüş almıştı. 

Uzun'a görev 
2004 - 2005 sezonunda ilk yarı 19 Aralık'ta sona erecek, ikinci yarı 30 Ocak 2005'te başlayıp, 29 Mayıs'ta sona erecek. Federasyon hakemin başına yaralayıcı cisim isabet ettiği gerekçesiyle yarım kalan Karagümrük - İnegöl maçının 12 Mayıs'ta Vefa Stadı'nda ilk dakikadan itibaren başlamasına karar verdi. Hakem Bülent Uzun da 11 - 28 Mayıs'ta Litvanya'daki Ordulararası Dünya Şampiyonası'nda görev yapacak. 

Kulüplere bakan daveti 

BAŞBAKAN yardımcısı ve Devlet Bakanı Mehmet Ali Şahin, ligin sonuna doğru gerginleşen ortamı yumuşatmak için şampiyonluk ve küme düşme potasında kulüp başkanlarına davet yaptı. Kulüpler Birliği Başkanı Cemal Aydın'ın da katılacağı öğrenilen yarınki toplantıda herkesin dikkatli olması, bozulan huzur ortamının yeniden sağlanması istenecek. 

Yönetimden iki istifa 

FUTBOL Federasyonu'nun dün İstanbul'da yapılan Yönetim Kurulu toplantısında üyeler Murat Aksu ve Rafet Kırgız'ın yazılı istifaları kabul edildi. Aksu'nun, Beşiktaş başkan adaylarından Yıldırım Demirören'in listesinde yer alacağını ve seçim çalışması yapacağını beyan ettiği, göreve devam etmesinin etik olmayacağını belirttiği öğrenildi. Kırgız'ın ise Kocaelispor Yönetim Kurulu üyesi olduğu gerekçesiyle ayrıldığı bildirildi. 


</TEXT>
</DOC>
