<DOC>
<DOCNO> 206217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko02.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Eximbankı'ndan Bakü-Cehan'a 160 milyon dolar kredi 
</HEADLINE>
<TEXT>

     ABD Eximbankı, Bakü-Tiflis-Ceyhan boru hattının inşaatında yer alan Amerikan şirketlerinin hizmetlerinin ödenmesine katkı amacıyla uzun vadeli 160 milyon dolar kredi garantisi sağlayacağını bildirdi. 
     Eximbank'tan yapılan açıklamada, 160 milyon dolarlık kredi garantisinin onayı için Kasım sonunda ABD Kongresi'ne başvurulduğu hatırlatılarak, yasal süre olan 35 gün içinde Kongre'den herhangi bir itiraz gelmediği için kredinin kesinleştiği belirtildi. 
     Eximbank Başkanı Philip Merrill, Azerbaycan'ın Hazar kaynaklı petrolünü Gürcistan ve Türkiye üzerinden Akdeniz'e taşıyacak olan Bakü-Tiflis-Ceyhan boru hattının faaliyete geçmesiyle birlikte çok sayıda ülkenin önemli yarar elde edeceğini söyledi. 
     Çok sayıda Amerikan firması, boru hattının inşaatında görev alıyor. 3.4 milyar dolara mal olacak yaklaşık 1700 kilometre uzunluğundaki boru hattının finansmanı için oluşturulan konsorsiyumda birçok uluslararası banka yer alıyor. 
     
</TEXT>
</DOC>
