<DOC>
<DOCNO> 235448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/siy05.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan Leyla Zana jesti 
</HEADLINE>
<TEXT>


Türkiye, demokrasi açısından 'izlenen' ülke konumunda. Hükümet, izlemenin kaldırılması oturumuna DEP kararı gölgesi düşünce, düzeltme için süre istedi 

Güven Özalp 


Avrupa Konseyi Parlamenterler Meclisi AKPM , Türkiye'nin "izleme süreci"nden çıkıp çıkmayacağına ilişkin raporun ele alınacağı oturumu erteledi. Ankara 1 No'lu DGM'nin geçen hafta verdiği DEP kararı nedeniyle konuya ilişkin olumsuz sinyaller alan Türkiye, erteleme istedi. AKPM üyeleri de "reform paketi" sözü almaları karşılığında Ankara açısından önemli bir jeste imza atarak kararını hazirana bıraktı. Böylelikle müzakerelerin önüne engel olarak çıkarılabilecek olası bir olumsuzluk ortadan kaldırılmış oldu. Türkiye'nin izleme sürecinden çıkması AB'yle müzakere sürecine başlama açısından büyük önem taşıyor. 'İzlenen' bir ülke demokrasi ve insan hakları konusunda Avrupa standartlarına ulaşmamış kabul ediliyor. 
Denetim Komisyonu'nun geçen ay yapılan toplantısında ele alınan ve oybirliğiyle kabul edilen raporda, Türkiye'nin denetim komisyonundan çıkarılması gerektiğine vurgu yapılıyordu. DGM'nin de DEP davasında kararını açıklayana kadar raporun perşembe günü gerçekleştirilecek AKPM oturumundan sorunsuz geçmesi öngörülüyordu. Ancak DEP kararı Türkiye'nin bütün hesaplarını altüst etti. Özellikle AKPM'deki soyalist grup, Ankara'ya "Bu ortamda rapor tartışılırsa olumlu sonuç alamazsınız" mesajı verdi. 
Bu yaklaşımın diğer siyasi gruplarca da benimsenmesi Türkiye'yi erteleme talebine itti. Türk delegasyonunun kapsamlı bir reform paketinin yolda olduğu ve gerekli düzenlemelerin yapılacağı garantisi vermesi üzerine AKPM ertelemeye yeşil ışık yaktı. 


</TEXT>
</DOC>
