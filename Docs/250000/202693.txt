<DOC>
<DOCNO> 202693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun21.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli general Filistin ablukası zarar veriyor 
</HEADLINE>
<TEXT>

     İsrailli bir general, ''terörü önlemek için Filistin bölgelerine uygulanan ablukanın yarardan çok zarar getirdiğini'' söyledi. 
     İsmi açıklanmayan generalin Jerusalem Post gazetesinde çıkan sözleri, Ariel Şaron hükümetinin Filistin halkına yönelik siyasetini ''aşırı sert'' bulan İsrail Genelkurmay Başkanı Korgeneral Moşe Yaalon'un görüşünü de yansıtıyor. 
     Hükümetin sert tutumumun Filistin militanlığını alevlendirdiğini belirten İsrailli general, terörün az görüldüğü kentlerde ve bölgelerde denetimlerin gevşetilmesini, tehlikeli alanlarda sıkı denetimlerin sürdürülmesini istedi. 
     İsrailli general, Batı Şeria veya Gazze Şeridi'nde Filistin halkına yönelik aşırı sıkı önlemlerin, Filistin Devlet Başkanı Yaser Arafat'ın ''cephede İsrail işgali sürüyor'' savına hizmetten başka hiçbir işe yaramayacağını kaydetti. 
     Filistin Ulusal Özerk Yönetimi, İsrail ordusunun aldığı önlemlerin ekonomilerini de vurduğunu sık sık belirtiyor. 
     Şaron hükümeti ABD, Rusya, BM ve AB öncülüğünde çizilen ''yol haritası'' barış planı ile Filistinli ve İsrailli eski bakanlar Yaser Abdrabbo ve Yossi Beylin'in öncülüğünü yaptığı Cenevre barış girişiminin uygulanamadığı ortamda, tek taraflı olarak Filistin siyasetini ''güvenlik duvarı'' gibi önlemlerle güçlendirme planını uyguluyor. 
     
</TEXT>
</DOC>
