<DOC>
<DOCNO> 213174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/guncel/gun02.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş makineleri enkaza girince AKUT gitti 
</HEADLINE>
<TEXT>

   Altında onlarca kişinin olduğu enkaza iş makineleri sokulmasına 'yaşam alanlarının yok edildiği' gerekçesiyle tepki gösteren AKUT, kenti terk etti 
      TÜRKER KARAPINAR Ankara 
   
   Konya'da çöken binanın enkazı altındakiler için arama - kurtarma çalışması yapan ekipler arasında anlaşmazlık çıktı. 4 kişilik ekibiyle Konya'ya giden AKUT Ankara Sorumlusu Hakan Korkut, "Kırıcı iş makinelerinin enkaza sokulmasıyla zor soluk alanların hayatlarının tehlikeye atıldığını, yaşam alanlarının yok edildiğini" öne sürdü. Soruları yanıtlayan Korkut, "kırıcı türünden iş makinalarının erken saatte enkaza sokulmasına tepki gösterdikleri için geri döndüklerini" açıkladı. 
   
   'Seyirci kalamazdık' 
   "Binadan geriye sadece 1.5 kat kalmış" diyen Korkut, şunları söyledi "Bu tür moloza dönmüş bir binada eğer yaşam şansı varsa bile çok zor nefes alındığı ortada. Çünkü toz bulutu inanılmaz. Buna rağmen, kırıcı türünde bir iş makinesi bina üzerinde vibrasyon yaparak binadaki tabyayı kırmaya başladı. Bu durum canlı kalmaya çalışanları tehlikeye attı. Betonların, kırıcı iş makineleri yerine hafif makinelerle vinçlerin alabileceği hale getirilmesi gerekiyordu. Ancak vinç yerine kırıcı makineleri getirdiler ve parçaları sürükleyerek aldılar. Bunların aşağıdakilere zarar verdiği kesin. Bu duruma seyirci kalamazdık." 
   AKUT ekibinin genel merkezden gelen emir ile çalışmaları durdurduğunu söyleyen AKUT Yönetim Kurulu üyesi Yılmaz Sevgül ise, enkaza kepçe girmesinin canlı çıkma olasılığını sıfıra indirdiğini söyledi. 
   Kurtarma çalışmaları için İstanbul'dan gelen Arama Kurtarma ve Araştırma Derneği AKASAR Başkanı Mehmet Hatunoğlu da, 15 kişi ve bir köpekten oluşan ekibin, artık enkazdan canlı çıkarılma umudu kalmadığı gerekçesiyle bölgeden ayrıldıklarını söyledi. 
   
   JAK Sürat çok önemli 
   Enkazda çalışan Jandarma Arama Kurtarma Birliği'nin Komutanı Yüzbaşı Murat Bektaş ise, "Enkaz çalışmalarında en önemli kriter, enkaz altında canlı varsa, süratle ulaşıp sağ olarak çıkarmak" dedi. 40 kişilik birliğin, dün öğle saatlerine kadar enkazdan 4 sağ, 14 ölü çıkardığını belirten Bektaş, enkaz üzerinde kaba temizleme yapıldığını, ardından köpekler ve cihazlarla ayrıntılı izlemeye geçileceğini söyledi. Bektaş, şu bilgileri verdi "Enkazın bazı yerlerinde tünel açılıp, kuyu kazıldı. İş makineleri de devrede." 
   
   Beton havada kum oldu    Konya'da çöken Zümrüt Apartmanı'nın yol açtığı faicanın arkasındaki neden hala netlik kazanmadı. Ancak dün yaşanan bir görüntü, facianın yaşanmasının arkasında yatan nedenlerden biri gibiydi. Kurtarma görevlileri, dev bir beton bloğu kaldırmak için vince bağladılar. Operatör, enkazın üzerinden gelen talimatla bloğu kaldırmak için düğmeye bastığında ilginç bir olay yaşandı. Blok, içindeki onca demire ve yerden çok az yükseltilmesine rağmen adeta bir kum gibi dağıldı. Beton bloğun bu kadar kolay bir şekilde unufak olması olaya tanık olanları dehşete düşürürken, binanın neden çöktüğünü araştıranlara bir ipucu verir nitelikteydi. 
   
   Sadece o 'malzeme sağlam' demişti    Konya Mimarlar Odası Başkanı Abdullah Naltekin, Türkiye'de yapı müteahhidi kavramının gelişmediğini, parası olan herkesin müteahhitlik yapabildiğini söyledi. Binanın fenni mesuliyetinin Ali Vedat Kaya'ya ait olduğunu belirten Naltekin, "Ancak suçun tamamen bu kişide olduğunu söylemek çok zor. Sorun, yasaların herkese müteahhitlik yapma hakkını vermesinden kaynaklanıyor. Bu yasa ve ilgili mevzuatlar mutlaka değiştirilmelidir" dedi. Konya'da uzman yapım müteahhitlerinin görev yapmaması nedeniyle çok sayıda binanın aynı durumda olduğunu belirten Abdullah Naltekin, şöyle devam etti 
   
   'Su çekilmesi tehlikeli' 
   "Ancak bu binanın yıkılmasıyla ilgili çok önemli iki tespitimiz var. Bu binanın yıkılmasını sadece kalitesiz malzeme kullanılmasına bağlamak doğru olmaz. Binaların fiziki durumlarında değişiklik yapılamaz. Hatta mimarın izni olmadan mimari bir eser olan binaların boyasına bile kimse dokunamaz. Binanın yıkılmasına usulsüz tadilat yapılması neden olabilir. Bu, birinci tespitimiz. İkincisi ise, benzer binalarda daha ekonomik olması için yeraltı suyu kullanılıyor. Bunun için de binanın bodrumuna sondaj vurularak su çekilmeye başlanıyor. Suyun çekilmesi nedeniyle oluşan boşluk ani bina çökmelerine yol açabiliyor. Bu binada böyle bir yıkılma ortaya çıkmış olabilir." 
   
   Ölü sayısı 28 oldu 
   Enkazdan çıkarılan ceset sayısı dün akşam saatlerine kadar 28'e yükseldi, 31 kişinin de yaralı olduğu belirtildi. Cesetlerin genelde merdiven boşluğunda bulunduğu, ayrıca binanın güneybatı yönüne doğru 10 derece eğimle yıkıldığı açıklandı. 
   
   
   
</TEXT>
</DOC>
