<DOC>
<DOCNO> 224515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy07.html </URL>
<DATE> 2004/03/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çelik Danışma Kurulu'nun bizim gibi düşünenlerden oluştuğu dogru değil 
</HEADLINE>
<TEXT>

     Milli Eğitim Bakanı Hüseyin Çelik, Yükseköğretim Yasa Taslağı konusunda görüş alışverişinde bulunmak üzere kurulan Danışma Kurulu'nun ''kendileri gibi düşünen isimlerden oluştuğu'' iddialarının doğru olmadığını söyledi. 
     Çelik, Arçelik ile başlatacakları ''Eğitimde Gönül Birliği'' projesine ilişkin protokolün imza töreninden önce gazetecilerin sorularını yanıtladı. 
     YÖK'ün Yükseköğretim Yasa Taslağı çalışmalarını sürdüren komisyondan çekilmesinden sonra ''TBMM'ye Milli Eğitim Bakanlığı'nca hazırlanan taslağın mı sunulacağı''na ilişkin soru üzerine Çelik, ''Biz işimizi yapıyoruz, YÖK ile ilgili konuşmayacağım'' dedi. 
     Çelik, Danışma Kurulu'nun kendi düşüncelerine yakın isimlerden oluştuğu yönünde iddialar bulunduğunun anımsatılması üzerine, bunun doğru olmadığını söyledi. Danışma Kurulu'nda Gazi, Ankara, Boğaziçi üniversiteleri ile ODTÜ'nün eski rektörlerinin de bulunduğunu kaydeden Çelik, ''Danışma Kurulu'nun bizim gibi düşünen isimlerden oluştuğu doğru değil'' dedi. 
     Çelik, neden eski rektörlerle çalıştığı yolundaki soruya karşılık da, ''Yenilerle zaten sürekli irtibatımız var. Eskiler, uygulamayı iyi bilen insanlar'' yanıtını verdi. 
     Hüseyin Çelik, yerel seçimlerle ilgili soru üzerine, Türkiye genelinde partisinin yüzde 45'in üstünde, yüzde 50'nin altında oy almasını beklediğini ifade ederek, ''Fazla uçmaya gerek yok'' ifadesini kullandı. 
     
     ''MİLLİ ŞEFLİK DÖNEMİNİ HORTLATACAK DEĞİLİZ'' 

     CHP'yi de eleştiren Hüseyin Çelik, ''CHP'nin aslında elle tutulur, gözle görülür bir icraatı olmadığı için muhalefet yok gibi göründüğünü'' savundu. 
     ''Adam gibi bir muhalefet olmamasından ben de şikayetçiyim'' diyen Çelik, parlamento dışındaki partilerin de muhalefet yapma konusunda kendilerini gözden geçirmeleri gerektiğini kaydetti. 
     CHP'nin globalleşmeye gözünü kapattığını öne süren Çelik, toplumun talepleri doğrultusunda kendini yenileyemediği için yerinde saydığını öne sürdü. Çelik, ''Bana göre muhalefet olmamasının nedeni bu'' diye konuştu. 
     Hüseyin Çelik, ne yaptığını bilen bir hükümetin işbaşında olduğunu kaydederek, ''Biz milli şeflik dönemini hortlatacak değiliz'' açıklamasında bulundu. 
     Çelik, Eski SP Genel Başkanı Necmettin Erbakan'ın Kıbrıs'la ilgili bazı açıklamalarına ilişkin soruyu yanıtlarken de, ''Sayın Erbakan'ı ciddiye almıyorum. Bu saatten sonra Erbakan'ın yapması gereken, bir kenara çekilip torunlarını sevmesidir'' dedi. 
     
</TEXT>
</DOC>
