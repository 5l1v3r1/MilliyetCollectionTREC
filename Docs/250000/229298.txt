<DOC>
<DOCNO> 229298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko29.html </URL>
<DATE> 2004/04/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"7", endüstriyel yemek sektöründe liderliği hedefliyor... 
</HEADLINE>
<TEXT>

     Koç Topluluğu bünyesindeki Divan, 5 milyar dolar büyüklüğündeki endüstriyel yemek pazarına ''7'' markası ile girdi. 
     İstanbul, Ankara, Eskişehir, Samsun, Antalya, İzmir, Mersin, Kırıkkale, Bolu, Adapazarı, Tekirdağ, Bursa, Kocaeli ve Adana'da günde 20 bin kişiye yemek sağlayan Divan ''7'', endüstriyel yemek pazarında lider olmayı hedefliyor. 
     Divan Genel Müdürü Kamil Berk, yeni markalarının tanıtıldığı basın toplantısında yaptığı konuşmada, tüm birimlerini Ümraniye'deki Yönetim Merkezi ve Üretim Tesisi'nde topladıklarını anımsatarak, yeniden yapılanma kapsamında bu yıl içinde yeni işletmeler açtıklarını, yeni ürünlerinin yanı sıra hizmet ağını genişlettiklerini söyledi. 
     Yiyecek ve içecek alanında da hızlı büyüme stratejisi belirleyen Divan'ın endüstriyel yemek sektörüne ''7'' markasıyla girdiğini ifade eden Berk, '' Yemeğimiz işinize gelecek sloganıyla yola çıktığımız endüstriyel yemek sektöründeki bu rekabetçi markamız, Türkiye'nin 7 bölgesinde birçok işletmeye, binlerce çalışana Divan'a özgü kalite ve lezzet farkını yansıtan uygun fiyatlardaki yemeklerini en son pişirme, soğutma, hijyen teknolojisi hızı ile sunacak'' diye konuştu. 
     Ümraniye'deki tesislerinde 420 çalışan ile hazırlanan yemeklerin yanında geleneksel yemeklerin de üretileceğini, ürün yelpazesini çeşitlendirileceğini anlatan Berk, ''Şu anda 14 şehirde günde 20 bin kişiye yemek sağlayan '7', bu ayın sonunda günde 35-40 bin çalışana yemek sunacak'' dedi. 
     Kamil Berk, yakın gelecekte endüstriyel yemek sektöründe lider olacaklarına inandıklarını belirtti. 
     
     YEMEK PAZARININ BÜYÜKLÜĞÜ 5 MİLYAR DOLAR 
     Gazetecilerin sorularını da yanıtlayan Berk, endüstriyel yemek sektöründe kaliteden ödün vermeden istikrarlı büyümek istediklerini dile getirerek, ''Hedefimiz, istikrarlı şekilde sektörde kök salarak faaliyet göstermek'' diye konuştu. 
     Verimli olan her yere gidebileceklerini belirten Berk, ''Rusya'ya açılmayı düşünüyor musunuz '' sorusu üzerine, ''Dışardaki ilk faaliyetimiz inşallah 2004 sonu veya 2005 başında cafe ve lokanta alanında olacak. Endüstriyel yemek daha sonra. Rusya'da ilk etapta Moskova'yı düşünüyoruz'' dedi. 
     Kamil Berk, bir soru üzerine, Ümraniye'deki tesise 6 milyon dolarlık yatırım yaptıklarını bildirdi. 
     Divan ''7'' Endüstriyel Yemek Müdürü Aslan Erdağ Ateş de, endüstriyel yemek sektöründe 3 bin 500 tanesi İstanbul'da olmak üzere ülke genelinde 5 bin firma bulunduğunu, sektörde 45 bin kişinin istihdam edildiğini söyledi. 
     Ateş, bir soru üzerine, endüstriyel yemek sektörünün büyüklüğünün 5 milyar dolar civarında olduğunu bildirdi. 
     ''7'' müşterileri arasında Beko, Amerikan Hastanesi, Ford Otosan, Arçelik, Show TV, Koç Holding, Demirdöküm gibi kurumların bulunduğunu aktaran Ateş, bu yıl 20 milyon euro ciro hedeflediklerini kaydetti. 
     
</TEXT>
</DOC>
