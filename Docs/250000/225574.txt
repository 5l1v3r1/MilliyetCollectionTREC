<DOC>
<DOCNO> 225574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo32.html </URL>
<DATE> 2004/03/25/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Samsunspor, Galatasaray maçı hazırlıklarını tamamladı 
</HEADLINE>
<TEXT>

     Samsunspor Teknik Direktörü Erdoğan Arıca, ''Rakimizin kim olduğu önemli değil, ben oynayacağımız futbola bakarım'' dedi. 
     Nuri Asan Tesisleri'nde bugün Galatasaray maçının son hazırlığını yapan Samsunspor, özellikle pas, şut ve taktik çalışmasına ağırlık verdi. 
     Sakat olan Bülent Karaman takımdan ayrı çalışırken, bu futbolcunun yarınki Galatasaray maçında da forma giyemeceği öğrenildi. 
     İdman öncesi açıklama yapan Erdoğan Arıca, çok iyi bir hazırlık dönemi geçirdiklerini belirterek, Galatasaray karşısında mutlak galibiyet beklediklerini söyledi. 
     Arıca, Galatasaray maçının çok önemli olduğunu kaydederek, ''Güçlü bir takım ama rakibimizin kim olduğu önemli değil, ben oynayacağımız futbola bakarım. Bu maçta iyi bir oyun sergileyerek galip gelmek istiyoruz. Kazanacağımıza da inanıyorum. Hafta boyunca eksiklerimizin giderilmesi için çalıştık. Umarım sahada istediğimiz oyunu sergileriz.'' Bu arada akşam saatlerinde uçakla Samsun'a gelen Galatasaray kafilesi, Kurumahmutoğlu Büyük Samsun Oteli'nde dinlenmeye çekildi. 
     
</TEXT>
</DOC>
