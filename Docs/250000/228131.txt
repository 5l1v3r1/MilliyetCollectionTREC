<DOC>
<DOCNO> 228131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/siy07.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina 'orta yol' izleyecek 
</HEADLINE>
<TEXT>
   'Hayır'cı Rumlar baskıdan korkuyor 
   Papadopulos, Kıbrıs görüşmelerinde sergilediği olumsuz tutum nedeniyle uluslararası baskı altına girdi. Yunanistan da tavır belirlemeye çalışıyor 
      Yorgo Kırbaki 

   
   Bürgenstock'taki görüşmelerin sonunda BM Genel Sekreteri Kofi Annan tarafından taraflara sunulan "Kıbrıs Sorununa Kapsamlı Çözüm" başlıklı plan, Atina ve Rum kesimini, referandumla ilgili tavır belirleme konusunda sıkıntıya soktu. 
   Yunanistan Başbakanı Kostas Karamanlis, bir yandan PASOK'u suçlarken, bir yandan "orta yol" izleyerek Cumhurbaşkanı'nın başkanlığında siyasi liderler toplantısından sonra "ülke tavrı"nın belirleneceğini söyledi. Rum Yönetimi lideri Tasos Papadopulos da, artan uluslararası baskı ve Atina'nın kararsızlığından kaygı duymaya başladı. 
   
   PASOK'a suçlama 
   Referandum gününe kadar tarafsız görünme niyetinde olan Karamanlis, New York mutabakatı için dönemin iktidarı PASOK'u suçladı ve kendisinin değiştirebileceği bir şey bulunmadığını belirtti. Karamanlis, Yunanistan'ın referandum için resmi görüşünün Cumhurbaşkanı Kostis Stefanopulos'un başkanlığında yapılacak toplantıdan sonra belirleneceğini söyledi. PASOK'un lideri Yorgo Papandreu ise New York sürecini Papadopulos'un istediğini kaydetti. 
   
   'Baskı gelecek' 
   Bürgenstock'taki olumsuz tutumunun faturasını ödemeye başlayan Rum Yönetimi lideri Papadopolus da BM, ABD ve AB'den gelen tepki ve uyarılardan sonra bu kez Yunanistan'dan gelen mesajlardan endişe duyuyor. Papadopulos, nihai kararının Annan Planı'na "hayır" olması halinde, Atina'dan tam destek alamamaktan korkuyor. 
   Rum Yönetimi Dışişleri Bakanı Yorgos Yakovu, referandumda "evet" demeleri için kendilerine dünya çapında baskı geleceğini itiraf etti. Yakovu, "Bize son şans olduğunu söylüyorlar. Durum öyle değil. Annan Planı'nda Türkiye ne istiyorsa aldı" dedi. 
   
   Papadopulos, Ulusal Konsey'i topluyor    LEFKOŞA Milliyet 

   Rum Ulusal Konseyi, Rum Yönetimi lideri Tasos Papadopulos'un çağrısıyla bugün toplanıyor. Ulusal Konsey toplantısında Birleşmiş Milletler Genel Sekreteri Kofi Annan'ın İsviçre'de taraflara sunduğu nihai çözüm planı üzerinde durulacak ve planın onaylanıp onaylanmaması konusunda 24 Nisan'da yapılacak olan referandumun düzenlenmesine ilişkin ayrıntılar ele alınacak. Son Annan Planı'nda, ağırlıklı olarak Türk tarafının istediği değişikliklerin yapıldığını savunan Rum halkı, "referanduma hayır" kampanyalarına başladı. Rum Ulusal Konseyi üyeleri, dörtlü Kıbrıs görüşmelerinin yapıldığı İsviçre'nin Bürgenstock kasabasında Rum Yönetimi lideri Tasos Papadopulos'a eşlik etmişti. 
   
   
   
</TEXT>
</DOC>
