<DOC>
<DOCNO> 229399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur23.html </URL>
<DATE> 2004/04/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Başkentte olaylı yıkım 
</HEADLINE>
<TEXT>

     Türközünde kağıt toplayan kişiler tarafından depo olarak kullanılan çok sayıda barakanın belediye ekipleri tarafından yıkılmak istenmesi üzerine çıkan olaylarda barakalar yakıldı. Polise direnen yaklaşık 30 kişi gözaltına alınırken dumandan zehirlenenler hastaneye kaldırıldı. 
     AA muhabirinin edindiği bilgiye göre, öğle saatlerinde Ankara Büyükşehir Belediyesi ekipleri Mamak Türközü'ne gelerek burada kağıt toplayıcıları tarafından depo olarak kullanılan barakaları yıkmak istedi. Yıkım ekibine direnen kağıt toplayıcıları ile belediye görevlileri arasında arbede çıktı. Bu sırada kağıt toplayıcıları barakaları ateşe verdi. 
     Belediye görevlilerinin polisten yardım istemesi üzerine olay yerine gelen Mamak İlçe Emniyet Müdürlüğü ve Çevik Kuvvet ekipleri bölgeyi kontrol altına aldı. Kağıt toplayıcılarını sakinleştirmek ve olay yerinden uzaklaştırmak isteyen polise direnen yaklaşık 30 kişi gözaltına alındı. 
     Barakalardaki yangın itfaiyenin müdahalesi ile söndürülürken dumandan zehirlenenler hastanelerde tedavi altına alındı. Yangından sonra toplanan kağıtlar ise çöplüğe atılmak üzere kaldırıldı. 
     Büyükşehir Belediyesi Zabıta Müdürü Hüseyin Gazi Tamer, AA muhabirine yaptığı açıklamada, halk sağlığını tehdit ettiği gerekçesiyle barakaları kaldırmak zorunda olduklarını söyledi. Tamer, barakaların yıkılması için vatandaşların yoğun şikayetleri bulunduğunu, baraka sahiplerine 10 gün önce barakaları kaldırmaları için bildirimde bulunduklarını söyledi. Tamer, baraka sahiplerinin bildirime uymamaları nedeniyle yıkıma gidildiğini kaydetti. 
     
</TEXT>
</DOC>
