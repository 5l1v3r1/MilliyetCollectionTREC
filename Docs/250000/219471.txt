<DOC>
<DOCNO> 219471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun38.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Rum tarafına verilecek bölgeleri görüştük" 
</HEADLINE>
<TEXT>

     Kıbrıs Rum yönetimi lideri Tasos Papadopulos, bugünkü görüşmede Kıbrıs Rum tarafına devredilecek bölgelerin statüsünün görüşüldüğünü söyledi. 
     Rum radyosunun haberine göre, Papadopulos görüşmeden sonra yaptığı açıklamada, bugünkü görüşmede diğer konuların yanı sıra Kıbrıs Rum tarafına verilecek bölgelere ilişkin statünün ele alındığını belirtti. 
     Görüşmede, Kıbrıs Rum kesimine devredilecek bölgelerin iadesinin garanti altına alınması ve hazırlık çalışmalarının yapılabilmesi için BM'nin yönetimine verilmesi şeklindeki Kıbrıs Rum önerisinin görüşüldüğünü kaydeden Papadopulos, ''Amaç, geri dönecek olanların organize bir toplum olarak yerleşmeleri ve çalışabilmeleridir'' dedi. 
     Papadopulos, Cumhurbaşkanı Rauf Denktaş'ın bu önerilere karşılık kendi önerilerini sunduğunu ve Annan Planı'nda öngörülen 104 günden 3 yıla kadar olan geri dönüş süresinin, 1 ile 6 yıl ve 8.5 aya kadar uzatılmasını önerdiğini söyledi. 
     Papadopulos, ayrıca Rum tarafının temel isteğinin, devletin fonksiyonelliği için gerekli olan bütün yasa ve uluslararası anlaşmaların yazılı olmasını ve referandumlar için halka sunulacak anlaşmada yer alması olduğunu belirterek, ''Devlet sadece kağıt üzerinde olamaz'' dedi. 
     ''Yasalar ve uluslararası anlaşmalardan şimdiye kadar ne kadarının onaylandığı '' sorusuna Rum yönetimi lideri Papadopulos, ''teknik komitelerin işleyişinin yavaş olduğu'' yanıtını verdi. 
     
</TEXT>
</DOC>
