<DOC>
<DOCNO> 235471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/spo15.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Haltercilere ödül sözü 

DEVLET bakanı ve başbakan yardımcısı Mehmet Ali Şahin dün takım halinde Avrupa şampiyonu olan ve 16 altın, 11 gümüş ve 6 bronz madalya kazanan haltercileri kabul etti. Şahin, aynı başarıyı olimpiyatlarda da beklediğini belirterek "Sayın Başbakan değişen ödül yönetmeliğinin bir an önce uygulanarak haltercilerin yararlanması için talimat verdi. Gerekli çalışmaları yapıyoruz" dedi. Federasyon başkanı Kenan Nuhut ise bu şampiyonada hedeflerine ulaştıklarını, olimpiyatlarda 3 altının dışında da madalya alabileceklerini söyledi. 

Blatter'den müthiş proje 

FIFA Başkanı Sepp Blatter, futbolda yeni çığır açacak girişim için kolları sıvadı. Blatter'in hazırladığı tasarıya göre iki ayaklı maçlarda doksan dakikanın berabere kapanması halinde penaltı atışlarıyla mutlak bir galibi olacak. İki ayaklı maçlarda da eşitlik halinde uzatmanın, rövanşı oynayan ev sahibi takıma avantaj sağlayacağını belirten Blatter, "Bu durumda da uzatma olmadan direkt penaltılara geçilmesi taraftarıyım. Tabii planladığım bu proje üzerinde de oynamalara açığım" dedi 

Üçüncü etap Yauhen'in 

CUMHURBAŞKANLIĞI Uluslararası 40. Türkiye Bisiklet Turu'nun 125 kilometrelik Antalya - Finike etabı dün yapıldı. 9 ülkeden 11 takım, 63 sporcunun katıldığı etabı, Beyaz Rusya takımından Sobal Yauhen, 3 saat 1 dakika 39 saniye ile birinci olarak tamamladı. Yarışın ikinciliğini 3 saat 1 dakika 41 saniye ile Bulgar Gergenav Evgeny, üçüncülüğü ise tekerlek farkıyla İranlı Kazemi Ahad elde etti. Türk sporcular arasında en iyi dereceyi ise Mustafa Güler aldı. 


</TEXT>
</DOC>
