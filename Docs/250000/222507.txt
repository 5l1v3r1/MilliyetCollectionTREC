<DOC>
<DOCNO> 222507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonsiy08.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'nin İstanbul adayı Masum Türker 'Alo Masum hattı' açacağım 
</HEADLINE>
<TEXT>

     DSP İstanbul Büyükşehir Belediye Başkan Adayı Masum Türker, seçilmesi halinde ''Alo Masum Hattı'' kurarak, bu hatta iletilecek her sorunun çözümüyle ilgileneceğini belirtti. 
     Türker, seçim çalışmalarını yürüttüğü Şişli Kurtuluş'ta esnafı ziyaret ederek, sorunlarını dinledi. 
     Burada konuşan Türker, İstanbul'u yasal düzene kavuşturacağını belirterek, ''Halkın avukatlığına talibim. İstanbullular'ı keyfi, kuraldışı ve spekülatif girişimlere karşı sonuna kadar savunacağım. Halkımızın güvenli ve sağlıklı yaşama hakkına sahip çıkacağım. Hakkını aramak isteyen İstanbullular, yanlarında daima beni bulacak'' dedi. 
     Türker deprem, ulaşım, çöp toplama ve sağlık konularının öncelikleri arasında yer aldığını, bu sorunları İstanbullular'la birlikte mücadele ederek çözeceğini kaydetti. 
     Büyükşehir Belediye Başkanlığı'na seçilmesi halinde ''Alo Masum Hattı'' kuracağını da bildiren Türker, ''Herkes sorununu bu hatta iletecek. Bu sorunların çözümüyle bizzat ilgileneceğim ve başvuranlara çözümden memnun kalıp kalmadıklarını soracağım. İstanbul halkı başkanlarının kendilerine nasıl sahip çıktığını görecek ve moral kazanacak'' diye konuştu. 
     
</TEXT>
</DOC>
