<DOC>
<DOCNO> 219848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur13.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar, Erdoğan'ın ticaret yapmasını savundu... 
</HEADLINE>
<TEXT>

     TBMM Anayasa Komisyonu'nda ''Kamu Görevlileri Etik Kurulu'' kurulmasını öngören tasarı üzerinde yapılan görüşmelerde Başbakan Recep Tayyip Erdoğan'ın ''Şirket ortaklığı'' tartışıldı. Devlet Bakanı Beşir Atalay, Başbakan Erdoğan'ın şirket ortaklığının ''Önceden başlamış bir iş'' olduğunu bildirerek, ''Makul ve insaflı olmalıyız. Başbakan'ın kendi konumunu kullanarak bir menfaat temini bizim dönemimizde olmaz'' dedi. 
     Anayasa Komisyonu, ''Kamu Görevlileri Etik Kurulu Kurulması ve Bazı Yasalarda Değişiklik Yapılması Hakkında Yasa Tasarısı''nı görüşmek üzere AK Parti İstanbul Milletvekili Burhan Kuzu başkanlığında toplandı. 
     CHP Antalya Milletvekili Tuncay Ercenk, tasarı üzerindeki görüşlerini açıklarken, ''Bu tasarıyı Başbakan'ın Ticaret yapmazsam geçinemem dediği haberlerinin gazetelerde yeraldığı kritik bir günde görüşüyoruz'' dedi. 
     Başkan Kuzu, ''Şimdi onları karıştırma'' diye müdahale ederken Ercenk sözlerini, ''Kamu görevinin en üstündeki insan olan Başbakan ticari girişimlerde bulunarak çıkar sağlıyor'' diye sürdürdü. Böyle bir hukuki düzenlemenin gerekli olmasının kendilerini üzdüğünü ifade eden Ercenk, tasarının önce siyaseti kapsaması gerektiğini söyledi. Ercenk, milletvekili seçildikten sonra avukatlık yapamadığını ve milletvekili maaşı ile geçindiğini anlattı. 
     AK Parti Düzce Milletvekili Metin Kaşıkoğlu, ''Namusuyla ticaret yapmak suç mu '' derken diğer AK Parti Milletvekilleri de bu görüşe katıldılar. Başkan Kuzu, milletvekillerinin avukatlık yapabilmesine olanak sağlayacak bir düzenlemenin gerçekleştirileceğini bildirirken, Ercenk, kendisinin bu görüşte olmadığını belirtti. Kuzu da, ''Biz yasayı çıkaralım siz isterseniz yapmazsınız'' dedi. 
     
     ''BORSADA İNİŞ ÇIKIŞLARA YOL AÇAN SİYASİLER...'' 

     Komisyon Üyesi ve AK Parti Grup Başkanvekili Haluk İpek bu tasarıyı muhalefetle birlikte uzlaşma içinde çıkmasından yana olduklarını belirterek, bunun siyasi çekişme konusu yapılmasını istemediklerini kaydetti. AK Parti'nin 3 yıllık siyasi geçmişine karşın uzun yıllardır el atılamayan pekçok konuyu gündemine aldığını bildiren İpek, ''Şimdi Şirket ortaklığı deniliyor. Yakın tarihe bakıldığında siyasi açıklamalarıyla borsada iniş çıkışlara yol açan siyasileri görürüz. Bunun ötesinde birşey söylemek istemiyorum. Yakın çevrenize bakın görürsünüz'' diye konuştu. İpek, sadece şirket ortaklığı bulunan insanların bu şekilde suçlanmasının yanlış olduğunu söyledi. 
     Ercenk, ''Ben milletvekillerinin avukatlık yapmamasından yanayım'' sözleriyle konuşmasına açıklık getirirken İpek, bu yönde bir yasal düzenleme hazırlığı olduğunu bildirdi. 
     Komisyon Başkanı Kuzu bu tartışmalara ''Bundan sonra vatandaş korkacak incir geliyor, nohut geliyor, onlardan olacağız'' şeklinde espri yaparak katıldı. 
     
     ''ŞİRKET KURUP, TİCARET YAPALIM'' 

     Daha önce yaptığı bir açıklama yüzünden partisinin ''Uyarı'' ile cezalandırdığı AK Parti Adıyaman Milletvekili Hüsrev Kutlu da ''Basın benim konuşmamı bekliyordur'' diyerek CHP'li Ercenk'in görüşlerini ''Talihsiz'' olarak nitelendirdi. Avukatlıktan gelen, daha önce ticaret yapmamış birisi olmaktan sıkıntı duyduğunu bildiren Kutlu, ''Milletvekilliği yapan kişiler, maddi bakımdan özgür olmalı. Paraya ihtiyacı olmamalı. Milletvekili olduktan sonra önceden ticari faaliyete girmemiş olmanın eksikliğini duyuyorum'' dedi. Kutlu, CHP'li Ercenk'e birlikte bir şirket kurarak ticaret yapma önerisinde de bulundu. 
     
     ''TOPLUMUN BİR KURUŞUNUN HESABINI SORARIZ'' 

     Bu tartışmaların ardından söz alan Devlet Bakanı Atalay, polemiğe girmenin üslubu olmadığını belirterek, ''Ama insafla da düşünelim'' diyerek görüşlerini açıkladı. Başbakan Erdoğan'ın şirket ortaklığının ''Önceden başlamış bir iş'' olduğunu bildiren Atalay, ''Makul ve insaflı olmalıyız, kendinizi onun yerine koyarak düşünün. Başbakan'ın kendi konumunu kullanarak menfaat temini bizim dönemimizde olmaz. Biz toplumun bir kuruşunu heba ettirmeyiz, hesabını sorarız'' dedi. 
     
</TEXT>
</DOC>
