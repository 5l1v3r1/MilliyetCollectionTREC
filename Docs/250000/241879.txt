<DOC>
<DOCNO> 241879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/spor/ykocaomer.html </URL>
<DATE> 2004/05/22/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Ahmet Cömert Spor Salonu'na davet 
</HEADLINE>
<TEXT>



Türkiye Bedensel Engelliler Masa Tenisi Şampiyonası 21 Mayıs Cuma günü İstanbul Ataköy'de Ahmet Cömert Spor Salonu'nda başladı. 
Türkiye'nin her tarafından yaklaşık 120 sporcunun katıldığı şampiyonanın finalleri 23 Mayıs Pazar günü 09.00 - 12.00 ve 13.00 - 14.00 saatleri arasında yapılacak. 
Ülkemizde Paralimpik spor branşlarının artmasına yönelik çalışmalar çerçevesinde, iki yıldır devam eden çalışmalar da meyvelerini vermeye başladı. TESYEV ve Türkiye Bedensel Engelliler Spor Federasyonu'nun işbirliği ile daha henüz emekleme safhasında olan bu spor dalında, geçen yıl katıldığımız Avrupa Ferdi Şampiyonası'nda Eskişehirli kızımız Neslihan Kavas'ın üçüncülüğü diğer engelli sporculara da örnek oluyor. 
Turnuvanın ana sponsoru ise Gillette. Bu tip spor branşlarına sponsorlar ne kadar çok ilgi gösterirse, ilerleme de eminiz o kadar hızlı olacaktır. Ayrıca Eskişehirli kızımız Neslihan Kavas Eylül ayında Atina'da yapılacak Paralimpiklere de katılmaya hak kazandı. 
Bedensel Engelliler Masa Tenisi'ne en büyük destek de engelsiz eski masa tenisçilerinden geliyor. Hep yazıp, söylediğimiz gibi eski basketçi, eskrimci, halterci, tenisçilerimiz, engelliler sporuna ne kadar destek olurlarsa, hem kendileri engelli sporcularla beraber olmanın keyfini yaşarlar, hem de engelliler sporunda bu branşlar süratle gelişir. 
Bugün müsabakalar saat 09.00'da başlayıp saat 18.00'e kadar devam edecek. Yarın Pazar günü değişik bir spor dalında heyecanlı müsabakalar izlemek istiyorsanız ve vaktiniz de varsa, Ataköy Olimpiyatevi'nin yanındaki Ahmet Cömert Spor Salonu'nda saat 09.00'da başlayacak final müsabakalarında ve saat 14.00'te yapılacak Ödül Töreni'nde buluşmak dileğiyle. 




</TEXT>
</DOC>
