<DOC>
<DOCNO> 249854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/spor/spo01.html </URL>
<DATE> 2004/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce'den brifing 
</HEADLINE>
<TEXT>


Beşiktaş'ın eski hocası, Ümraniye Tesisleri'nde Del Bosque ile bir araya geldi. Takım hakkında bilgi veren Rumen çalıştırıcı, Daniel Pancu için de transfer teklifinde bulundu 

ORHAN YILDIRIM 


Sürpriz ziyaret 
BEŞİKTAŞ ile yollarını ayırarak Ukrayna'nın Shakhtar Donetks takımının başına geçen Mircea Lucescu dün sürpriz bir şekilde Kartal'ın sezon açılışına geldi. Ümraniye Tesisleri'nde İspanyol teknik adam Del Bosque ile görüşen Rumen hoca, futbolcuların fiziksel ve psikolojik durumlarının yanı sıra, kulüp hakkında bilgilerini aktardı. İki teknik adamın samimi davranışları dikkat çekti. 

Kesin yanıt yok 
LUCESCU, 1.5 saatlik brifingin ardından Del Bosque'ye, Pancu'yu transfer etmek istediğini iletti. Yeni sezonda Rumen oyuncuya ihtiyacı olduğunu söyleyen Kartal'ın eski çalıştırıcısı, bu konuda yardım istedi. İspanyol hoca ise yabancı transferinin henüz kesinleşmediğini, gelişmelere göre hareket edeceklerini belirtti ve Lucescu'ya kesin bir yanıt vermedi. 

Del Bosque kanunları 

Beşiktaş Teknik Direktörü, futbolcularla ilk toplantısını yaptı, birinci şartının disiplin olduğunu söyledi. Herkesi idmandan yarım saat önce tesislerde istedi 

BİLAL MEŞE 


'Taviz vermem' 
BEŞİKTAŞ'IN yeni teknik patronu Del Bosque, futbolcularıyla yaptığı ilk toplantıda beklentilerini ve isteklerini tek tek anlattı. Disiplin kurallarına dikkat edilmesini isteyen İspanyol teknik adam, "Benim için disiplin her şeyden önemli. Bu konuda kesinlikle taviz vermem. Hepiniz profesyonelsiniz bunu aklınızdan çıkarmayın. Disiplin başarıyı getirir" diye konuştu. 

'Dakik olunacak' 
DEL Bosque, antrenmanlardan yarım saat önce tesislere gelinmesini de istedi. Tecrübeli çalıştırıcı şu uyarıları yaptı "Dakik olacaksınız. Hayati durumlar dışında mazeret kabul etmem. Sezona nasıl başlarsak, öyle bitiririz. Herkes bugünden itibaren kendini sıkmak ve çok çalışmak zorunda. Her şeyinizi önceden programlayın ve disiplini bozmayın." 

Hasselbaink atağı 

LEVENT KALKAN 

BAŞKAN Yıldırım Demirören, Chelsea'nin Hollandalı yıldızı Hasselbaink için düğmeye bastı. Siyah - Beyazlılar'ın, golcü futbolcuyla masaya oturduğu ve yıllık 3 milyon Euro karşılığında anlaşmaya vardığı iddia edildi. Chelsea'nin başına geçen Portekizli teknik adam Jose Mourinho da, Hasselbaink'i kadroda düşünmediğini açıkladı. 

Beşiktaş sahaya indi 

Hazırlıklar başladı 
BEŞİKTAŞ'TA 2003 - 2004 sezonu hazırlıkları dün Ümraniye Tesisleri'nde yapılan ilk antrenmanla başladı. Del Bosque yönetimindeki çalışmaya Mısır Milli Takımı kampında yer alan Ahmed Hassan, perşembe günü İstanbul'a gelecek olan Pancu ve Ronaldo ile 1 Temmuz'a kadar izinli olan milli futbolcular Okan Buruk, İbrahim Üzülmez, Ali Güneş ve İbrahim Toraman katılmadı. 

'Son karar Almanya'da 
YENİ transferler Fatih Sonkaya, Berkant, Veysel, Murat Şahin, Mustafa Doğan, Çağdaş ve İbrahim Akın ise Beşiktaş ile ilk antrenmanlarına çıktı. Del Bosque'nin yeni sezon kadrosunu Almanya'da yapılacak olan kampta belirleyeceği öğrenildi. Bu arada geçen sezon ameliyat olan Kaptan Tayfur'un ancak kamp dönüşünde arkadaşlarıyla birlikte çalışmaya başlayacağı ifade edildi. 

Beşiktaş günlüğü 


Yatak yetmedi 
YENİ transferler nedeniyle kadronun şişmesi, bir takım sorunlar yarattı. Oyunculara ayrılan yataklar, soyunma odaları ve dolaplar yetersiz kalınca tesislerde bir takım düzenlemeye gidildi. 

Zeminden şikayet 
ÜMRANİYE Tesisleri'nde ilk çalışmasına çıkan Del Bosque, zeminin sertliğinden yakındı. Sahanın sulanmasını isteyen İspanyol hoca, yaz aylarında gerekli koruma işlemlerinin uygulanması gerektiğini söyledi. 

İnşaat tepkisi 
ÜMRANİYE'YE yeni yapılmakta olan suni çim sahaların inşaatı, Del Bosque'yi sinirlendirdi. Kamyonların çıkardığı toz bulutunun futbolcularını olumsuz yönde etkileyeceğini belirten Beşiktaş çalıştırıcısı, idman saatlerinde çalışmanın durdurulmasını istedi. 

Yönetimden moral 
KARTAL'IN yeni sezondaki ilk çalışmasında yönetim takımı yalnız bırakmadı. Başkan Yıldırım Demirören ve ekibi, futbolcular ve teknik ekiple sohbet etti, kendilerine moral verdi. 



</TEXT>
</DOC>
