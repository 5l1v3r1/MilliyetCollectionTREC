<DOC>
<DOCNO> 209800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/siyaset/siy20.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Melek, 'Beylikdüzü' dedi    İSTANBUL Milliyet 

   Beykent Üniversitesi Beykent Eğitim Vakfı Yönetim Kurulu Başkanı Mustafa Melek, CHP Büyükçekmece Beylikdüzü aday adayı olduğunu açıkladı. 1 Eylül 2003'te CHP'ye üye olduğunu belirten Melek, aday adayı olmasının iki önemli nedeni olduğunu belirterek, şunları söyledi "Birincisi Beylikdüzü'nün çözümlenmesi gereken sorunları bulunması, ikincisi de benim, kişi olarak bu sorunların çözümü için gerekli birikim, deneyim ve siyasi görüşe sahip bulunmamdır" dedi. 
   
   Müdürün tercihi AKP    ERDAL KILINÇ İstanbul 

   Atina'da genç bir komiser olarak görevliyken terör örgütü 17 Kasım'ın saldırılarına yakından tanıklık eden İstanbul Emniyet Müdür Yardımcısı Mehmet Artunay, AKP'den Sarıyer Belediye Başkan aday adayı oldu. 1990'da "güvenlik ataşesi" olarak gittiği Atina'dan iki yıl kaldıktan sonra Türkiye'ye dönen Artunay, Beyoğlu Emniyet Müdürlüğü sırasında sanat ve iş çevreleriyle birlikte uyuşturucuya karşı seferberlik başlattı, çeşitli konferanslar düzenledi. Artunay, Sarıyer'de görev yapmıştı. 
   
   Yıldız yine sahnede    TÜRKER KARAPINAR Ankara 

   Düzenlediği "Kudüs Gecesi"yle 28 Şubat sürecinin başlamasına neden olarak gösterilen dönemin Sincan Belediye Başkanı Bekir Yıldız, yeniden siyaset sahnesinde. Sincan Belediye Başkan aday adaylığı için SP'ye başvuran Yıldız'la ilgili son sözü Necmettin Erbakan söyleyecek. Sincan'a talip olan Yıldız'ın başvurusu, tesadüfen ortaya çıktı. Muhabirler, adli sicil kaydının silinmesi için DGM'ye gelen Yıldız'ı tanıdılar. 
   
   
</TEXT>
</DOC>
