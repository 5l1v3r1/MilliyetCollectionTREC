<DOC>
<DOCNO> 208779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun25.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Talat'a kutlama mesajı... 
</HEADLINE>
<TEXT>

     ABD Dışişleri Bakanı Colin Powell, ABD'nin Güney Kıbrıs Büyükelçisi Michael Klasson aracılığıyla KKTC Başbakanı Mehmet Ali Talat'a bugün sözlü bir kutlama mesajı gönderdi. 
     Başbakanlık Enformasyon Dairesi'nden yapılan yazılı açıklamaya göre, mesajda, ''14 Aralık seçimlerinin tarihi sonucu ve yeni koalisyon hükümetinde üstlenmiş olduğu liderlik ve sorumluluktan dolayı'' Başbakan Talat'ı kutlayan Powell, Klasson ve ABD Dışişleri Bakanlığı Kıbrıs Özel Koordinatörü Thomas Weston'un seçim sonuçları ve yeni hükümet kurulana kadar gösterilen çaba konusunda kendisini bilgilendirdiğini kaydetti. 
     Powell, mesajında, ''Aralık seçim sonuçlarının, Kıbrıs Türk halkının barış ve Avrupa Birliği üyeliği istencinin açık bir göstergesi olduğunu'' belirtti. 
     ABD Dışişleri Bakanı Powell, ''Bu vesileyle birleşik bir Kıbrıs'ın 1 Mayıs 2004 tarihine kadar AB'ye katılabilmesi yönünde BM Genel Sekreteri'nin planı temelinde bir çözüme varmak için barış görüşmelerinin yeniden başlaması amacıyla seçim öncesi ve seçim sonrası Talat'ın göstermiş olduğu niyeti takdirle karşıladığını'' ifade etti. 
     ''Bu durumu Kıbrıs Türk halkının destekleyeceğine dair güvenini'' dile getiren Powell, ''ABD'nin de tam ve aktif destek vereceğini'' bildirdi. 
     ''Bunun tarihi bir an olduğunu ve Talat'ın liderliğinin önümüzdeki haftalarda çok hassas olacağını'' ifade eden Powell, mesajında ayrıca, ''Bugün ve 1 Mayıs tarihleri arasında Kıbrıs'ta, Kıbrıslı Türklere AB üyeliğinden yararlanmalarını sağlayacak, Türkiye ve Kıbrıslı Türklerin güvenlik çıkarlarını gözetecek ve Türkiye'nin Avrupa'ya katılmını güçlendirecek bir sonuca varmak için var olan kısa ve hassas fırsat penceresini birlikte değerlendirme'' çağrısı yaptı. 
     ABD Dışişleri Bakanı Colin Powell, mesajında, son olarak, Kıbrıs'ta bir çözümün sağlanabilmesi için ABD hükümetinin yeterli uluslararası mali desteğin sağlanması konusundaki taahhüdünü tekrarladı. 
     
</TEXT>
</DOC>
