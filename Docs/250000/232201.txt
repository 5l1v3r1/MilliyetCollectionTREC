<DOC>
<DOCNO> 232201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/ykocaomer.html </URL>
<DATE> 2004/04/17/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Milli Paralimpik Komitesi 
</HEADLINE>
<TEXT>

   
   Geçtiğimiz haftalarda Milli Paralimpik Komitesi aynı zamanda Görme Engelliler Spor Federasyonu Başkanı Asaf Avcı, komitedeki görevinden istifa etti. Bize göre istifasında yerden göğe kadar haklı. 
   Son konuştuğumuzda, "Milli Olimpiyat Komitesi'ne 'bize buradan birkaç oda verin. Faaliyetimizi genişletelim' dedim. '2 - 3 odayı ne yapacaksın ' dediler. Yönetim kurulu toplantısı yapıyorum kimse gelmiyor. Milli Olimpiyat Komitesi'nden destek yok. Devletten destek yok. Tek başıma bu işlerin altından nasıl kalkarım diye düşündüm ve istifaya karar verdim" dedi. 
   Milli Paralimpik Komitesi sıradan bir spor derneği değil. İstanbul kentinde olimpiyatlar yapılacaksa bunun anahtarı Milli Paralimpik Komitesi'nin elinde. Defalarca yazdık, yazmaya da devam edeceğiz. Paralimpik yapmadan olimpiyat yapılamaz. "Engelli ile engelsiz eşit mi Gerekirse adaylığımızı bile geri çekeriz" gibi boş sözleri bırakıp, herkesin aklını başına alması lazım. Dünya her gün yeni değişikliklere uğruyor. Eski kafalarla "ben tek başıma her şeyi yaparım" diye düşünerek, kimsenin bir yere varması mümkün değil. Ayrıca bu konuda Milli Olimpiyat Komitesi'nin de fazla söyleyecek bir sözü yok. Burada söz hakkı ve yetki Spordan Sorumlu Devlet Bakanlığı'ndadır. 
   Öncelikle "İstanbul kentinde yapılacak Olimpiyat Oyunları Kanunu"nun adı değiştirilerek paralimpikler ve olimpiyatların eşit olduğunun yasal olarak vurgulanması gerekir. Böylece tüm Dünya'ya Türkiye'nin olimpiyat ve paralimpik düzenleme konusunda ne kadar ciddi ve istekli olduğu bir kez daha hatırlatılır. 
   Daha sonra böyle sığıntı gibi Olimpiyat Evi'nde bir odada faaliyet göstermek yerine, devlet tarafından bu komiteye bir yer tahsis edilir. Ondan sonra sponsorlar bulunur ve daha sonra bu iki komite el ele vererek, İstanbul'u olimpiyatlara hazırlarlar. Bunun aksini düşünenler kendi başarısızlıklarını hazırlıyorlar demektir. 
   
      
   
   
</TEXT>
</DOC>
