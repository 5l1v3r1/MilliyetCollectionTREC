<DOC>
<DOCNO> 241746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo30.html </URL>
<DATE> 2004/05/21/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Erman Kunter, Fransa'nın Villeurbane takımıyla sözleşme imzaladı 
</HEADLINE>
<TEXT>

     Erman Kunter, Fransa'nın ASVEL Lyon Villeurbane takımıyla 3 yıllık sözleşme imzaladı. 
     Geçen sezon Fransa'nın Cholet Basket takımını çalıştıran Türk antrenör, dar kadrolu takımına karşın ligi 4. sırada tamamlamıştı. 
     Fransız basketbolunun önde gelen kulüplerinden olan ASVEL Lyon Villeurbane, ligde bugüne kadar 15 kez şampiyonluk yaşarken, 9 kez de Fransa Kupası'nı kazanma başarısını gösterdi. 
     Fransa'nın Erkekler Avrupa Ligi temsilcilerinden olan ASVEL Lyon Villeurbanne, bu yıl Fransa Ligi'ni 11. sırada 14 galibiyet-20 yenilgi kapatarak uzun bir aradan sonra play-off dışında kalmıştı. 
     1948 yılında kurulan ve maçlarını 5 bin 600 kişilik Astroballe Salonu'nda oynayan ASVEL Lyon Villeurbane, son olarak 2001-2002 sezonunda A Milli Takım'ın başantrenörlüğüne getirilen Bogdan Tanjeviç yönetiminde ligde şampiyonluğa ulaşmıştı. 
     1996 yılında Koraç Kupası'nı kazanan Fransız temsilcisi, 1997 yılında da Avrupa Ligi'nde yarı final oynadı. 
     
</TEXT>
</DOC>
