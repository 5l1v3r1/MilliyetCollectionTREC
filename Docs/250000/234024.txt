<DOC>
<DOCNO> 234024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/asiy.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney'de 'evet'ler yüzde 30'u zor bulur 
</HEADLINE>
<TEXT>

   Rum kesiminde gittiğim üniversitenin öğrencileri 'kararsızım ama..." diye söze başlıyorlardı. Bindiğim taksilerin şoförleri ise 'hayırcı'ydı 
      MEHMET Y. YILMAZ LEFKOŞA 

   
   Öğlen tatili sırasında Lefkoşa'nın Rum kesimindeki Kıbrıs Üniversitesi'nin kantinindeyim. 
   Yoğun bir sigara dumanı her yeri kaplamış. Anna Visi'nin bir şarkısı çalıyor ama dinleyen de yok, gürültüden şarkıyı duyma imk nı da... 
   Tıklım tıklım dolu kantinde üniversite öğrencileri, dünyanın her yerindeki yaşıtlarının üniformasını giymişler Blucin, spor ayakkabı ve tişört... Kızların göbekleri açık, oğlanların çoğunun saçı sakalı birbirine girmiş... 
   Bir masaya oturuyorum. Tesadüf, Türkoloji okuyan bir genç var masada. Panikos Hristofis internet sayesinde sıkı bir Milliyet okuyucusu olduğunu söylüyor. Türkçesini geliştiriyormuş. 
   Referandumda oy kullanmayacak ama "evetçi" olduğunu söylüyor. Geçmişi unutmanın kolay olduğunu, önlerinde yepyeni bir gelecek olduğunu düşünüyor... 
   Sınır açıldıktan sonra bir kere Girne'ye gitmiş meraktan. Orada gördüğü insanların yaşadığı yerdekilerden farkı olmadığını söylüyor. 
   Artemis isimli kız öğrenci "Kararsızım ama evet diyeceğim" diyor, hemen yanında oturan Mihalis de tam tersini "Kararsızım aslında ama hayır diyeceğim." 
   Bir başka masada siyasal bilimler okuyan iki genç kız... Sarışın Marina "hayır" diyor. "Bu bizim barış planımız değil. Bush ve Blair'in planı..." 
   Reana ve Marina Kıbrıslı Rumlar ile Türklerin birlikte bir çözüm yaratabileceklerini düşünüyor. Plana karşı çıkmalarının nedeni adanın bölünmüşlüğünü tescil etmesinden kaynaklanıyor. "Birleşik Kıbrıs barış içinde yaşayabilir, bir arada yaşayabiliriz, ayrılmamıza gerek yok" diyor Reana. 
   Makarios Caddesi'ndeki "bakkal" Zisimos, Karpazlı ve plana tamamen karşı. "Dünyanın malını bıraktım Kuzey'de" diye şik yet ediyor, "şimdi diyorlar ki üçte birini vereceğiz. Bunu kabul edemem." 
   Sınır açıldıktan sonra Kuzey'e gitmiş. Türk hükümetinin ekonomi politikasını eleştiriyor "Türkler bizden çok çalışıyor ama bizden az kazanıyorlar. Birleşirsek onlara da öğretebiliriz nasıl para kazanılacağını" diyor... 
   Bindiğim taksilerin şoförlerinin tümü "hayır"cı. Neden diye soruyorum birine, "çünkü anlaşmanın uygulanacağının garantisi yok" diyor. "Denktaş gibi düşünüyorsun" deyince kahkaha atıyor. 
   Otobüs durağında bekleyen lise öğrencilerinin tümü "hayırcı". Kendisi de "hayırcı" olan bir başka taksi şoförü ilginç ama bu yüzden öğretmenleri suçluyor. "Okullarda düşmanlık öğretiyorlar" diyor. 
   Benim yaptığım minik kamuoyu araştırması burada evetlerin yüzde otuzu bile zor bulacağını gösteriyor. 
   
   
   
   
</TEXT>
</DOC>
