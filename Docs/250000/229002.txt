<DOC>
<DOCNO> 229002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy17.html </URL>
<DATE> 2004/04/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Erdoğan Rumlar 'hayır' derse uluslararası platformda zor durumda kalır 
</HEADLINE>
<TEXT>

     Başbakan Recep Tayyip Erdoğan, ''Güney Kıbrıs Rum tarafının Annan Planı'na hayır demesi halinde zor durumda kalacaklarını'' söyledi. 
     Alınan bilgiye göre, AK Parti'nin TBMM Grubu'nun basına kapalı bölümünde Erdoğan ile Dışişleri Bakanı ve Başbakan Yardımcısı Abdullah Gül, Kıbrıs konusunu değerlendirdi. 
     Kıbrıs'ın ''milli bir dava'' olduğunu ifade eden Başbakan Erdoğan, bu davada şahsi endişelerle hareket edilemeyeceğini söyledi. 
     Erdoğan, Kıbrıs sorununun yeni ortaya çıkmadığını, 1974'ten beri gündemde olduğunu belirterek, bu dönemdeki yetkililerin sorunun çözümüne yönelik ciddi adımlar atamadığını kaydetti. Plan'a yönelik kendilerine eleştiriler yöneltildiğini anlatan Başbakan Erdoğan, ''30 yıldır neredeydiler '' diye sordu. 
     Yapılacak referandumda Türk tarafının hayır demesi halinde sorunun çözümüne katkı sağlanamayacağını ve çözüm sürecinin zorlaşacağını vurgulayan Başbakan Erdoğan, Rumların hayır demesi halinde uluslararası platformda zor durumda kalacağını kaydetti. 
     Abdullah Gül de Plan hakkında milletvekillerine bilgi verirken, Kıbrıs sürecini anlattı. Ortadaki anlaşmayı ''iyi'' diye nitelendiren Gül, uluslararası anlaşmalarda taviz de verileceğini, taviz de alınacağını bildirdi. 
     
</TEXT>
</DOC>
