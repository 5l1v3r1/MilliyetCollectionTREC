<DOC>
<DOCNO> 207250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun20.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"AP seçimlerine Türkiye karşıtı kampanya ile hazırlanmak yanlış" 
</HEADLINE>
<TEXT>

     Almanya'da yayımlanan Handelsblatt gazetesi, haziran ayında yapılacak Avrupa Parlamentosu AP seçimlerine Türkiye karşıtı bir kampanyayla hazırlanmanın yanlış olduğunu yazdı. 
     Türkiye'nin AB üyeliğine ilişkin bir yorumda, Birlik partilerinin CDU CSU Türkiye karşıtı tutumları eleştirilerek, ''Avrupa Parlamentosu seçimlerine Türkiye karşıtı bir kampanyayla hazırlanmak dış politika açısından yanlış. Ayrıca hukuki açıdan şüpheli, Almanya'da yaşayan Türklerin uyumu açısından tehlikeli ve siyasi açıdan aptalca'' ifadelerine yer verildi. 
     Batı'nın müttefik Türkiye'ye hiç olmadığı kadar ihtiyacı olduğu belirtilen yorumda, ''Bir yandan NATO içinde Türklerle ortak değerleri paylaşıp, diğer yandan Birlik partilerinin yaptığı gibi, ortak değerlere sahip olmadığı gerekçesiyle Türkiye'nin AB'nin dışında bırakılması kabul edilemez'' denildi. 
     AB'nin hukuki açıdan, kriterleri yerine getirmesi durumunda Türkiye'ye üyelik sözü verdiği hatırlatılan yorumda, ''Kriterleri yerine getirmesi şimdi Türklere bağlı. Birlik partileri bu vaadi görmezlikten geliyor ya da yerine getirmek istemiyor. Ancak uyum için daha fazla çaba harcamalıyız. Bu çaba Türklerden de gelmeli. Kabul edilemeyecek tek şey, Türkiye karşıtı görüşlerin siyasi amaçlara alet edilmesi. Böyle bir tutumun ayrımcı etkisi olur ve bugüne kadar harcanan uyum çabalarını yıllarca geriye götürebilir'' görüşü savunuldu. 
     Öte yandan, AP seçimleri için Sosyal Demokrat Parti'nin SPD birinci sıradan milletvekili adayı olan Martin Schulz, muhalefetteki Birlik partilerini, ''yabancıların sırtından siyaset yapmaya çalışmak'' ile suçladı. 
     Türkiye'nin AB'ye girmesine en erken 10 yıl sonra karar verilebileceğini savunan Schulz, bu nedenle Türkiye'nin AB üyeliğinin AP seçimlerinde gündeme getirilmemesi gerektiğini belirtti. 
     
</TEXT>
</DOC>
