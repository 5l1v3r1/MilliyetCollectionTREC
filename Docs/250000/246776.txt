<DOC>
<DOCNO> 246776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun31.html </URL>
<DATE> 2004/06/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Denktaş, 'Sınır Tanımayan Gazeteciler'in mektubunu yanıtladı 
</HEADLINE>
<TEXT>

     KKTC Cumhurbaşkanı Rauf Denktaş, Sınır Tanımayan Gazeteciler örgütü tarafından kendisine gönderilen bir mektupta yer alan ''Kıbrıs Gazetesi yazarları ile ailelerinin, 24 Nisan referandumundan önce ölüm tehditleri aldıklarından dolayı korunma için polisten yardım talebinde bulundukları'' iddiasının polis tarafından doğrulanmadığını bildirdi. 
     Cumhurbaşkanı Denktaş, konuyla ilgili bugün yaptığı yazılı açıklamada, şunları kaydetti 
     ''7 Mayıs tarihinde 'Reporters Without Borders' adında uluslararası bir basın kuruluşundan aldığım yazıda, Kıbrıs Gazetesi yazarlarından Başaran Düzgün'ün, Kıbrıs Gazetesi'ndeki bomba olayını bahane ederek, 'Kıbrıs Gazetesi yazarları ile ailelerinin 24 Nisan referandumundan önceki aylarda ölüm tehditleri aldıklarını, bu tehditleri basına yansıtmadıklarını, ancak polisten korunma için yardım istedikleri' duyurulmakta ve suçluların bulunup cezalandırılması için elden geleni yapmam ve gazetecilerin güvenliğini temin etmem istenmekteydi. 
     13 Mayıs'ta elime geçen bu mektuptaki bilgileri, Polis Genel Müdürlüğü'ne aktardım ve Kıbrıs Gazetesi'nin yazarlarından veya ailelerinden, ilgili mektupta yazıldığı gibi, ölüm tehditleri hakkında polise şikayette bulunulup bulunulmadığını, polisten korunma istenip istenmediğini sordum. 
     Polis Genel Müdürü'nün 3 Haziran tarihli cevabi yazısında, ölüm tehdidi konusunda polise herhangi bir şikayette bulunulmadığı, polisten korunma için yardım istenmediği duyurulmuştur. 
     Bomba olayında da koruma güvenlik kameralarının bombaların patlayacağı dakikalarda çalışmadığı, bombalardan camların bile kırılmadığı, bunların, çalışanların binayı terk etmelerinden 5-10 dakika sonra patlamış olması bir yana, bunlar yetmezmiş gibi, bomba olayını neden ederek buna bir de 'ölüm tehdidi' ve 'polisten korunma isteme' yalanı eklenerek, kendi ülkelerini uluslararası örgütlere şikayeti marifet bilenlerin gerçek maksatları artık sırıtmaktadır. 
     Basın hürriyetini, kendi ülkelerini dış dünyada kirletmek, kendilerinden olmayanların şeref ve haysiyetlerini yıpratmak için silah olarak kullananların, kendilerini yasaların da üzerinde görerek, her makama hayasızca saldıranların iftira ve yalanları karşısında halkımız kendi kararını verecek olgunluktadır.'' 
     
</TEXT>
</DOC>
