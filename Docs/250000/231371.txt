<DOC>
<DOCNO> 231371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo15.html </URL>
<DATE> 2004/04/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Beşiktaş'ta, Konyaspor maçı hazırlıkları... 
</HEADLINE>
<TEXT>

     Beşiktaş, Konyaspor ile yapacağı lig maçının hazırlıklarını sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen antrenmana, kondisyon ve pas çalışmasıyla başlayan siyah-beyazlı futbolcular, daha sonra çift kale maç yaptı. İdmanın son bölümünde futbolcular 2 gruba ayrılıp şut çalıştı. 
     Sağ diz ön çapraz bağlarında yırtık olan ve sezonu kapayan Tayfur ile sakatlığı süren Sergen antrenmana katılmazken, Pancu takımdan ayrı koşu yaptı. 
     
     RONALDO, KAAN DOBRA VE ÜMİT AS TAKIMDA 

     Lucescu, çift kale maçta, sakatlığı geçen Ronaldo'yu as takımda oynatırken, Zago'ya yedekler arasında yer verdi. 
     Sarı kart cezası nedeniyle Konyaspor maçında forma giyemeyecek olan Yasin Sülün'ün yerine orta alanda Ümit'i görevlendiren Rumen teknik adam, Tayfur'un yokluğunda sağ kanatta ise Kaan Dobra'ya as takımda şans tanıdı. Sakatlığı nedeniyle antrenmanda yalnızca koşu yapan Pancu'nun yerine de Ilie as takımda forvet oynadı. 
     Çift kale maç sırasında oyunu sık sık durduran Lucescu, oyuncularını boş alanlara gitmeleri ve isabetli pas atmaları için uyardı. 
     Bu arada şut çalışması sırasında sol ayak bileğinden sakatlanan Tümer, antrenmanı yarıda bıraktı. Tümer'in durumunun yapılacak kontrollerden sonra açıklık kazanacağı ve şimdilik ciddi bir sorununun olmadığı bildirildi. 
     
     NEŞELİ PENALTI YARIŞMASI 

     Rumen çalıştırıcı, antrenman bitiminde futbolcularına penaltı yarışması yaptırdı. 
     Futbolcuların son derece neşeli oldukları gözlenen bu yarışmada, Serdar Topraktepe ve Sinan Kaloğlu, penaltı kaçırmayarak ilk sırayı aldılar. 
     Siyah-beyazlılar, bu akşam PAF takımıyla yapacakları maçla Konyaspor karşılaşmasının hazırlıklarını sürdürecek. 

     
</TEXT>
</DOC>
