<DOC>
<DOCNO> 201983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun11.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da bütün karayolları paralı oluyor 
</HEADLINE>
<TEXT>

     İngiltere'de yayımlanan The Sunday Mirror gazetesi, ülkedeki en küçük köy yolları da dahil olmak üzere, bütün karayollarının paralı hale getirileceğini öne sürdü. 
     Bu fikri savunan Ulaştırma Bakanı Alistair Darling'in uzun süre kendi bürokratlarından da, kabineden de direnişle karşılaştığını, ancak bakanın bu karşı çıkışları aşmayı başardığını iddia eden gazete, küçük köy yollarına bile kameralar konulup, ''geçiş ücreti'' ödenip ödenmediğinin kontrol edileceğini kaydetti. 
     Gazete, ''Hükümetin buna karşılık petrole uyguladığı büyük vergilerin bir kısmını indirebileceği ya da trafik pulu olarak alınan vergilerde indirime gidebileceğini'' yazdı. 
     Hükümetin önündeki tek sorununun uygulamaya ne zaman başlanacağı sorusunu yanıtlamak olduğunu iddia eden Mirror, ulaştırma bakanlığı uzmanlarının bütün yolların paralı hale getirilmesiyle trafik sıkışıklığının yüzde 30 oranında azaltılacağına ve böylelikle de kirliliğin de yüzde 40 oranında ortadan kaldırılabileceğine inandıklarını bildirdi. 
     İngiltere'nin ilk paralı geçiş uygulaması yapılan otoyolu olan ve Birmingham'ı kuzey İngiltere'ye bağlayan 30 millik M6 otoyolu geçen hafta hizmete açıldı. 
     
</TEXT>
</DOC>
