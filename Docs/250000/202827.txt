<DOC>
<DOCNO> 202827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/ekonomi/eko06.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Enka yurtdışında 523 milyon dolarlık iş aldı 
</HEADLINE>
<TEXT>

   Rusya ve Kazakistan'da iş alan Enka, ABD'li ortağıyla dört ABD elçiliğinin yapımını da üstlendi 
   EKONOMİ SERVİSİ 
   
   Enka İnşaat, Rusya'da 185.9 milyon dolarlık, Kazakistan ve değişik ülkelerde yüzde 50 ortaklıkla 337.4 milyon dolarlık iş anlaşması yaptı. Enka'dan İMKB'ye yapılan açıklamada, "Rusya'da 26 milyon dolarlık De Kastri Harfiyat işi, 27.6 milyon dolarlık Maternitiy II Kadın Doğum Hastanesi, 33.5 milyon dolarlık Phillip Morris St.Petersburg Sigara Fabrikası, 29.5 milyon dolarlık Ramstore Sivastopolsky Alışveriş Merkezi ve 69.3 milyon dolarlık Ramstore Vernatskaya Alışveriş Merkezi projeleri alındı" denildi. 
   Kazakistan'da Amerikan Bechtel Şirketi ile eşit ortaklıkta toplam 141.4 milyon dolarlık çeşitli petrol ve doğalgaz yapımının alındığı belirtilen açıklamada, "Kamerun, Mali, Gine ve Sierra Leone de Amerikan Caddell şirketi ile yarı yarıya ortak 196 milyon dolarlık Amerikan elçiliklerinin inşaatlarının ortak yürütülmesi konusunda anlaşmaya varıldı" denildi. Enka hisseleri borsada son bir haftada yüzde 17'lik yükseliş gösterdikten sonra dün yüzde 2.4 düştü. 
   
   
</TEXT>
</DOC>
