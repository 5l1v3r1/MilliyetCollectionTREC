<DOC>
<DOCNO> 206898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/dunya/dun01.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag okeyse Türkiye de okey 
</HEADLINE>
<TEXT>

   AB Dönem Başkanı İrlanda'nın AB Bakanı Dick Roche, Kopenhag kriterlerinin Türkiye'ye tarafsız şekilde uygulanacağını söyledi 
      
   Avrupa Birliği'nin AB bu yılbaşından itibaren Dönem Başkanlığı'nı üstlenen İrlanda, Türkiye'nin tam üyeliği konusunda kararın diğer aday ülkelerle eşit biçimde verilmesi gerektiğini bildirdi. 
   İrlanda'nın Avrupa Birliği İşlerinden Sorumlu Devlet Bakanı Dick Roche, Kopenhag kriterlerinin Türkiye'ye eşit biçimde uygulanmamasının Birliğin kendi mantığına aykırı düşeceğini söyledi. Roche'un açıklamaları şu ana başlıklar altında toplanıyor 
   ATATÜRK ÖRNEĞİ Roche, Türkiye'yle müzakerelere başlanması konusunda karar alınması olasılığının yüzde kaç olduğunu bilmediğini ifade etti. Roche, "Bir rakam vermek istemiyorum. Bildiğim şey şu ki, ortaya konulan kriterler çok belirgin. Demokrasinin yerleşmesi, hukukun üstünlüğü, azınlıklara saygı, tüm bunlar bu kriterler içinde. İrlanda'da modern Türkiye'nin doğuşuna dair kitaplar okuyanlarımız, Kemal Atatürk'ün oynadığı rolü, olağanüstü derecede ilerici ve çok cesur kararlar alındığını biliyor. Bunlar tartışma götürmez. Türkiye'de şimdiki hükümetin AB yolunda çok çaba harcadığının da farkındayız ve takdir ediyoruz" dedi. 
   ÖNYARGI OLMAZ Türkiye konusundaki kararın, önyargılar yerine tarafsız bir değerlendirmeye dayalı olacağını belirten Dick Roche, "AB, Kopenhag kriterlerini ortaya koymuş ve bu kriterleri yerine getiren ülkelerin tam üye olabileceğini belirtmiş. Türkiye, bu kriterleri yerine getirirse tam üyeliğe kabul edilmelidir. Bir ülke bu kriterleri ya yerine getiriyordur ya da getirmiyordur" diye konuştu. 
   'HAYIR' KORKUSU AB içinde Türkiye'nin nasıl algılandığı, Türkiye'nin üyeliği konusunda dini, kültürel, nüfus ve coğrafi engellerin bulunup bulunmadığı konusuna da değinen Roche, "Türkiye büyük bir ülke. Bu belki bir sorun olarak görülebilir. Ancak dini farklılık çok büyük bir sorun değil. Ben Birlik içinde asıl başka bir kaygının varlığını biliyorum. Türkiye konusunda olumsuz bir karar verilirse, bunun ne gibi etkiler doğuracağı kaygısı var" dedi. 
   KIBRIS'TA ÇÖZÜM Yüzyıllardır süren ayrılık deneyimine sahip ve bu sorunun zorluklarını bilen bir ada ülkesi olarak Kıbrıs'ta çözüme ulaşmanın zorluğunu çok iyi anladıklarını kaydeden Roche, şunları söyledi 
   "AB, Kıbrıs sorununun Türkiye'nin aktif desteğiyle 1 Mayıs'a dek çözüme kavuşturulmasını arzuluyor. Zaman daralmakla birlikte, Ada'da çözüm için h l fırsat var. Çözüme ulaşılması, Türkiye'nin tam üyeliği konusunda da çok elverişli bir havanın doğmasına neden olacaktır." 
   
   
   
</TEXT>
</DOC>
