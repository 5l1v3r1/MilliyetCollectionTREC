<DOC>
<DOCNO> 218831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/dunya/dun03.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Bin Ladin'in kellesi seçim malzemesi 
   ABD Başkanı George W. Bush'un kasımda yapılacak başkanlık seçimlerindeki şansını arttırmak için El Kaide lideri Usame Bin Ladin'i yakalama ya da öldürme girişimlerinin hızlandırılmasını emrettiği bildirildi. Bu amaçla eski Irak lideri Saddam Hüseyin'in yakalanmasında merkezi rol oynayan "Task Force 121" adlı komando gücünün, ekiplerini Irak'tan Afganistan'a yönelttiği ve dikkatini Bin Ladin ile eski Taliban lideri Molla Muhammed Ömer'i yakalamaya çevirdiği kaydedildi. Bu arada, İngiliz SAS komandolarının da Bin Ladin'in peşine düşen binlerce Amerikan askerine katıldığı açıklandı. Operasyon, Afganistan'da 18 aydır düzenlenen en büyük harekat diye tanımlanıyor. 
   
   Blair gençliğinde sokakta yatmı 
   İNGİLTERE Başbakanı Tony Blair'in, liseyi bitirdiği yıl rock yıldızı olma hayaliyle geldiği Londra'da geceyi parkta bir bankın üzerinde geçirdiği açıklandı. Oxford Üniversitesi'ne girmeden önce geçirdiği bir yıllık boşlukta Londra'ya geldiği belirtilen Blair'in, kalacak yer bulamadığı için parklarda sabahlamak zorunda kaldığı bildirildi. Mirror gazetesinin bu haberinin kaynağının Başbakan Blair'in eşi Cherie Blair olduğu belirtildi. Cherie'nin bu hikayeyi geçen hafta evsizler yararına bir vakfın yöneticilerinden birine aktardığı ifade edildi. Cherie'nin, eşinin yaşadığı bu deneyimden dolayı evsizler yararına kurulan vakıflara büyük ilgi duyduğu öne sürüldü. 
   
   
   
</TEXT>
</DOC>
