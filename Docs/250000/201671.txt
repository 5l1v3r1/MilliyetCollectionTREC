<DOC>
<DOCNO> 201671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo30.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belge Yasalar uygulansa kimsenin parmağı kıpırdayamaz 
</HEADLINE>
<TEXT>

     -FUTBOL FEDERASYONU TAHKİM KURULU BAŞKANI ARSLAN 
     ''TÜRKİYE'DEKİ CEZALAR UEFA'NIN MİKTARLARINA GELSİN Kİ KULÜPLERİN CANI YANSIN'' -TSYD GENEL BAŞKANI BELGE 
     ''TÜRKİYE'DE YETERİNCE YASA VAR, UYGULAMAK İSTEYENLERİN NİYETİ OLSA KİMSENİN PARMAĞI KIPIRDAYAMAZ'' Özel BJK Koleji tarafından düzenlenen ''Statlarda Barış ve Sevgi'' konulu panel İstanbul'da yapıldı. 
     Akatlar Kültür Merkezi'nde gerçekleştirilen panele, Futbol Federasyonu Tahkim Kurulu Başkanı Türker Arslan, Türkiye Spor Yazarları Derneği TSYD Genel Başkanı Onur Belge, Galatasaray Üniversitesi Hukuk Fakültesi Dekanı Prof.Dr.Duygun Yarsuvat, Beşiktaş Belediye Başkanı Yusuf Namoğlu ile gazeteciler Attila Gökçe, Turgay Renklikurt ve Reha Muhtar konuşmacı olarak katıldı. 
     Futbol Federasyonu Tahkim Kurulu Başkanı Türker Arslan, Türkiye'de yaşanan olaylar sonrası kulüplere ve sporculara düşük cezalar verildiğini belirterek, ''Türkiye'deki cezalar UEFA miktarlarına gelsin ki kulüplerin canı yansın'' dedi. 
     Kulüp yöneticilerinin, maç öncesi ve sonrasında dikkatli açıklamalar yapması gerektiğini vurgulayan Arslan, şöyle konuştu 
     ''Saha ve seyirci şiddeti toplumsal olaylardır. Eğitimsiz insanların ağırlıkta bulunduğu gruplar bu tür olayları çıkarıyor. Avrupa'da da bu sorunlar yaşandı. Bu nedenle Avrupa Konseyi bir sözleşme yaptı. Seyirci şiddetinin yaşanmasında kulüp yöneticilerinin davranışları önem kazanıyor. Eğitimsiz kişilerin davranışları zamanla kulüp yöneticilerine etkide bulunabiliyor. Sporcular da davranışlarına özen göstermeli, medya eğitici yaklaşmalı. Ayrıca emniyet güçleri de saha olaylarında nasıl hareket etmeleri gerektiğinin bilincinde değil.'' TSYD Genel Başkanı Onur Belge de Türkiye'de yeterince yasa bulunduğunu belirterek, uygulamak isteyenlerin niyeti olması durumunda kimsenin parmağının kıpırdayamayacağı iddiasında bulundu. 
     Medyanın gelişmesinin, olayların açığa çıkmasına katkıda bulunduğunu kaydeden Belge, şöyle devam etti 
     ''Uluslararası maçlarda sık sık sorunlar yaşıyoruz. Bu maçlarda birçok olay meydana geliyor. Kendi sahamızda yaşanan olaylara da dikkat etmeliyiz. Türk seyircisi Avrupa'da istediği gibi olay çıkaramıyor. Çünkü daha fazla ceza alacağını biliyor. Önce iyiniyetle işleri çözmeye çalışmalıyız.'' Galatasaray Üniversitesi Hukuk Fakültesi Dekanı Prof.Dr.Duygun Yarsuvat ise seyirci ile holiganı ayırmak gerektiğinden sözederek, ''Holigan, şiddet uygulayandır. Olayları engellemek için kanun yapmak da yeterli değil. Sorunların kökenini tespit etmek lazım'' dedi. 
     Beşiktaş Belediye Başkanı Yusuf Namoğlu, Türkiye'deki ceza sisteminin yanlışlığına değinirken, öteki konuşmacılar Attila Gökçe, Turgay Renklikurt ve Reha Muhtar da spora bakış açısının değişmesi gerektiğini vurguladılar. 
     Panel sonrasında konuşmacılara, öğrenciler tarafından birer plaket verildi. 
     
</TEXT>
</DOC>
