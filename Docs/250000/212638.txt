<DOC>
<DOCNO> 212638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/siyaset/siy06.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplum bize teşekkür etti 
</HEADLINE>
<TEXT>

   Adnan Menderes'in torunu Işık Menderes, zor günleri anlatırken şunları söylüyor 'Türk toplumu bize kepengini kapatmadı. Zarflar içinde paralar toplayıp getirdiler' 
      ÜMRAN AVCI İstanbul 

   
   Adnan Menderes'in torunu Işık Menderes, Yüksel Menderes ile İpek Kramer'in "Yüzyılın Aşkları" belgeseline konu olan sevdalarının ilk meyvesi. Işık doğduğunda başbakanlık yapan dedesi asılmıştı. Daha 5 yaşındaydı ki, anne ve babası ayrıldı. Babaannesi tarafından büyütüldü. 9'una geldiğinde babası intihar etti. Bu yaştan sonra annesinin yanına yerleşti. Acı acıyı çekerdi ya, kardeşi Lale de zihinsel özürlüydü. Bir amcasını trafik kazasında kaybetti, diğeri aynı nedenle tekerlekli sandalyeye mahk m oldu. 
   
   'Metafizik köşe'si var 
   Onca acıyı yaşadığı topraklardan 17'sinde "okumak" için ayrıldı. Kanada'da Siyasal Bilgiler, Paris'te İletişim ve Halkla İlişkiler eğitimi aldı. Çektiği acılardan mı, ailenin başına gelen bunca felakete bir anlam bulabilmek için mi bilinmez, kendini mistisizme adadı. 
   Radikal gazetesinde 2001'den beri kaleme aldığı "Metafizik Köşe"deki yazıları Sistem Yayıncılık tarafından "Sahi, nedir gerçek dediğimiz şey" adıyla basıldı. "Sadece kitap üzerine konuşmak" ön şartıyla başladığımız röportajda konu konuyu açtı. 
   Çocukluğunuz nasıl geçti 
   Hayatımın ilk 5 yılını anne babamla geçirdim. Çok itibar gördüm. Yorgun ve huzursuz bir aileye, mazoşist demeyeyim de çok acı çektikleri için hisleri yıpranmış bir aileye yeni bir nefes oldum. Babam daha sonra AP'den milletvekili oldu. Evimize birçok milletvekili gelip giderdi, ben de onların sırtına biner atçılık oynardım. 
   Anne baba ayrılığı sizi nasıl etkiledi 
   Ayrılmaya karar verdiklerinde annem hamileydi. Ayrılıktan yaklaşık 2 ay sonra kardeşim Lale doğdu. Bebek olduğu için o annemde kaldı, bana da babaannem baktı. 
   Babanızın ölümü nasıl oldu 
   9 yaşımdaydım. Babam tek yaşıyordu. İntihar etmeden birkaç gün önce babaanneme gelip benimle vedalaştı. Bana 'Allahaısmarladık' dedi. 'Annene gitmek istiyor musun ' diye sordu. 'Olur' dedim. Gözlerinde bir şey vardı. Gideceğini, son konuşmamız olduğunu anladım. Gözleri doldu. Sarıldık birbirimize. Güzel bir vedalaşmaydı. 
   Kardeşiniz Lale'nin zihinsel geriliğinde annenizin zorlu geçen hamileliğinin etkisi var mı 
   - Bilemiyorum. Şu an 35 yaşında ama ruh yaşı 8 - 9. O bir melek. Lale koşulsuz sevmeyi öğretti. 
   Menderes Ailesi'nin mallarına el konulmuştu. Yaşanan sıkıntıları hatırlıyor musunuz 
   - Zor günler geçirdik. Türk toplumu ailemize kepengini kapatmadı. Zarflar içinde paralar toplayıp getirdiler. Ailemize teşekkür etmek istediler. Büyük aileler de para gönderdi. Bazen esnaf örneğin babaannem ayakkabı alıyorsa ondan para almazdı. 
   Babanıza intiharı seçtiği için kızıyor musunuz 
   - Hayır. Zaten benim üvey babalarım dünya tatlısı insanlardır. 
   
   
   
</TEXT>
</DOC>
