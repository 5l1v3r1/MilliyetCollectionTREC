<DOC>
<DOCNO> 224169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/yasam/yasz1.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   Umut taciri Uzman Çavuş    TOLGA ŞARDAN Ankara 
   Aydın İl Jandarma Komutanlığı, Didim Yeniköy bölgesinde geçen salı tekneyle Ege'ye açılıp Yunan karasularına girmeyi amaçlayan 20 Somalili yakaladı. Olayla ilgili dört zanlı gözaltına alındı. Zanlılar insan kaçakçılığını Uzman Jandarma Çavuş Gökay Yücel'in organize ettiğini söyledi. Aydın İl Jandarma Komutanlığı da Jandarma Genel Komutanlığı'na bilgi vererek, firari uzman çavuşun yakalanması talimatını verdi. Yücel'in, Ağustos 2003'te başka suçtan açığa alındığı belirlendi. 
   
   Kahveye tarım ilacı koyunca    YAŞAR ANTER Bodrum DHA 
   Bodrum'un Yalıkavak Belediyesi Zabıta Amirliği'nde Uğur Ilgın 29 ve Muzaffer Düğünsöylemez 32 gece nöbetinde kahvelerine, çayocağı köşesinde kavanozda bulunan tozdan birer kaşık attı. Kısa süre sonra fenalaşan iki arkadaş Universal Bodrum Hastanesi'ne kaldırıldı. Dr. Mehmet Akdoğan, kahveye kalan maddenin, büyük ihtimalle tarım zararlılarına karşı kullanılan 'Lannate 90' adlı zehir olduğunu belirtti. İki zabıtanın durumu ciddi. 
   
   Otomobil dereye uçtu 4 ölü    Antalya'da meydana gelen trafik kazasında 4 kişi öldü, 1 kişi yaralandı. Gündoğmuş'tan Manavgat yönüne giden İlker Göksoy'un kullandığı 35 CAH 48 plakalı otomobil, Hacıovası mevkiindeki Karpuzçay köprüsünden dereye uçtu. Kazada, Ayşe 77 , Hava 47 ve Mustafa Göksoy 52 ile Mehmet Yüksel 79 hayatını kaybetti. Ağır yaralanan sürücü İlker Göksoy 46 ise Manavgat Devlet Hastanesi'nde tedavi altına alındı. 
   
   Türkiye'nin ilk çocuk müzesi    Dünya'nın üçüncü, Türkiye'nin ilk çocuk müzesi, UNICEF Başkanı Demond Mcloughney'ın katılımıyla 15 Mayıs 2004'te İzmir'de açılacak. Halilrıfatpaşa'da restorasyonu süren müze, evrensel çocuk haklarını da savunacak. Çini ve seramik sanatçısı, Uluslararası Kadınlar Birliği Başkanı Ümran Baradan, bu amaçla aldığı evde kurulacak müzede, düzenlediği seramik yarışmalarında biriken çocuk eserlerinin de sergileneceğini belirtti. 
   
   Kaymakamdan 'fes' uyarısı    Antalya'nın Alanya İlçesi'nde Kaymakam Günhan Sarıkaya, başında fes olan vatandaşı uyardı. Adliye bahçesinde fesle dolaşan Mustafa Yüksel'i yanına çağıran Sarıkaya, "Fes takmak, Mustafa Kemal Atatürk tarafından yasaklandı. Ayrıca Arap kültürüne has ve Türk kültürüne aykırıdır. Avrupalılar seni bu halde görürse, bizleri yanlış anlar. O fesi bir daha başına takma" dedi. Yüksel, Sarıkaya'nın uyarısı üzerine başındaki fesini çıkarttı. 
   
   
</TEXT>
</DOC>
