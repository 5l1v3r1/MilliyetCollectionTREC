<DOC>
<DOCNO> 243820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo13.html </URL>
<DATE> 2004/05/29/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Formula 1'de sezonun 7. yarışına Schumacher ilk sırada başlayacak 
</HEADLINE>
<TEXT>

     Formula 1 Dünya Şampiyonası'nda sezonun 7. yarışı olan Avrupa Grand Prix'sine, Ferrari'nin Dünya Şampiyonu pilotu Michael Schumacher ilk sırada Pole Position başlayacak. 
     Almanya'daki Nürburgring Pisti'nde yapılan sıralama turlarında, 1.28.351'lik derecesiyle yarınki yarışa ilk cepten başlamaya hak kazanan Alman pilot Michael Schumacher, kariyerindeki 60'ıncı, bu sezon içinde 5'inci ''pole position''unu elde etti. 
     Sıralama turlarında üstün bir performans sergileyen BAR Honda'nın Japon pilotu Takuma Sato, 1.28.896'lık derecesiyle 2. en iyi zamanı yaparken, geçen yarışın galibi Renault'un İtalyan pilotu Jarno Trulli ise 1.29.135 ile üçüncü sırada kaldı. 
     Avrupa Grand Prix'sinin sıralama turlarında Schumacher, Sato ve Trulli üçlüsünü McLaren Mercedes'ten Kimi Raikkonen, BAR Honda'dan Jenson Button ve Ferrari'den Rubens Barrichello izledi. 
     Nürburgring Pisti'nde geçen sezon yapılan yarışı Williams BMW takımından Ralf Schumacher kazanırken, takım arkadaşı Kolombiyalı Juan Pablo Montoya ikinci ve Ferrari'den Rubens Barrichello da üçüncü olmuştu. Bu piste ait tur rekorunu ise 1.32.226 ile Michael Schumacher kırmıştı. 
     Avrupa Grand Prix'si yarın TSİ 15.00'de koşulacak ve NTV'den naklen yayınlanacak. 
     
</TEXT>
</DOC>
