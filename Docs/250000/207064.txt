<DOC>
<DOCNO> 207064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo11.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Spurs ezdi geçti, Hidayet süperdi 
</HEADLINE>
<TEXT>

     ABD Profesyonel Basketbol Ligi'nde NBA 11. hafta mücadelesine, bu sabaha karşı yapılan 6 maçla devam edildi. 
     Geçen sezonun şampiyonu ve Ortabatı Grubu lideri San Antonio Spurs, sahasında Washington Wizards'ı farklı skorla yenerek zirvedeki yerini korurken, 35. maçında 24. galibiyetini aldı. 
     Son 16 maçında 15. galibiyetine ulaşan Spurs'de, 25 dakika forma giyen Hidayet Türkoğlu, bu sürede 10 sayı, 5 ribaunt 1 hücum-4 savunma , 3 asist ve 1 top çalmayla oynadı. Türkoğlu, serbest atışlarda 2'de 1, 2 sayılık atışlarda 5'de 3 ve 3 sayılık atışlarda da 1'de 1 isabet kaydetti. 
     Tam 6 oyuncunun çift haneli sayılara ulaştığı takımda, kariyerinin 11 bininci sayısını kaydeden Tim Duncan, 16 sayı, 11 ribaunt, 6 asist ve 4 blokla yine sahanın yıldızı olurken, Fransız oyun kurucu Tony Parker, 16 sayı, 6 ribaunt ve 6 asist, Ron Mercer de 14 sayılık katkı sağladı. 
     Konuk ekipte ise çift haneli sayı üreten tek oyuncu Gilbert Arenas, 17 sayı, 6 ribaunt ve 4 top çalma, Larry Hughes da 9 sayıda kaldı. 
     Sezonun en iyi galibiyet yüzdesine sahip ekibi konumundaki Pasifik Grubu lideri Sacramento Kings, sahasında Atlanta Hawks'a da farklı skorla üstünlük sağlayarak 32. maçında 24. galibiyetini elde etti ve kendi rekorunu geliştirdi. 
     Evsahibi ekipte Sırp forvet Predrag Stojakoviç, 28 sayı ve 4 top çalma, Brad Miller, 20 sayı, 10 ribaunt ve 5 asist, Mike Bibby, 19 sayı ve 6 asist, Doug Christie de 13 sayı, 6 ribaunt ve 6 asistle galibiyetin mimarları oldular. 
     Konuk ekipte ise Şerif Abdürrahim, 19 sayı ve 8 ribaunt, Stephen Jackson, 19 sayı, 4 ribaunt ve 4 asist, Theo Ratliff de 11 sayı ve 7 ribauntla oynadılar. 
     Öte yandan Pasifik Grubu'nda 2. sırada bulunan Los Angeles Lakers, deplasmanda Minnesota Timberwolves'a yenilerek, 31. maçında 10., son 10. maçında da 7. yenilgisini alırken, Merkez Grubu lideri Indiana Pacers, Orlando Magic'i sahasında yenerek 37 maçta 27 galibiyete ulaştı. 
     Lige, yarın sabaha karşı yapılacak 11 maçla devam edilecek. 
     NBA'de günün maçlarında alınan sonuçlar şöyle 
     Indiana Pacers-Orlando Magic 114-107. 
     Cleveland Cavaliers-New York Knicks 107-96. 
     New Jersey Nets-Los Angeles Clippers 92-75. 
     Minnesota Timberwolves-Los Angeles Lakers 106-90. 
     San Antonio Spurs-Washington Wizards 94-72. 
     Sacramento Kings-Atlanta Hawks 104-89. 
     
</TEXT>
</DOC>
