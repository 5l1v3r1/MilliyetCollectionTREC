<DOC>
<DOCNO> 243730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/spor/axspo01.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew harek tı 
</HEADLINE>
<TEXT>


Beşiktaş Başkan adaylarından Yıldırım Demirören, Anelka ve Wiltord'tan sonra rotayı Carew'e çevirdi. Bonservisi Valencia'da olan yıldız futbolcu için operasyon başladı 

ORHAN YILDIRIM 


Demirören'in gözdesi 
BAŞKANLIK koltuğuna oturduğu takdirde Türkiye'de ve Avrupa'da fırtına gibi esen bir takım yaratmak isteyen Beşiktaş Başkan adaylarından Yıldırım Demirören, Valencia'nın yıldız ismi Carew'in peşine düştü. Roma'da kiralık oynadıktan sonra İspanya'ya geri dönen Norveçli futbolcu için temasların başladığı açıklandı. Valencia da Carew'i göndermeye sıcak bakıyor. 

Alternatifleri var 
DEMİRÖREN'İN golcü yıldızdan olumlu yanıt alamaması durumunda yeniden Anelka'ya ağırlık vereceği bildirildi. Bir diğer gözde Wiltord ise teklifi kabul etmedi. Ayrıca Elber de yakın takibe alındı. Geçtiğimiz sezon Fransa'nın Lyon takımında forma giyen Brezilyalı yıldız attığı gollerle takımını şampiyonluğa ulaştıran isimler arasında yer aldı. 

Carew kimdir 
DOĞUM TARİHİ 9.5.1979 
DOĞUM YERİ Norveç 
BOYU 1.95 
KİLOSU 94 
MEVKİİ Forvet 
OYNADIĞI KULÜPLER 
Rosenborg, Valencia, 
Roma Kiralık 

Santini tamam 

Fikret Orman'ın listesinde yer alan İbrahim Altınsay, Fransız teknik adamla buluştu ve tüm şartlarda anlaştı 


Kupadan sonra 
TEKNİK Direktör konusundaki girişimlerini sürdüren Beşiktaş Başkan adayı Fikret Orman, ünlü teknik adam Santini ile anlaşma sağladı. Orman'ın listesinde yer alan İbrahim Altınsay dün Fransız teknik adamla buluştu ve Dünya Kupası Finalleri'nin ardından Beşiktaş'a gelmeye ikna etti. Bu arada Liverpool'da oynayan Diouf, Diao ve Traore de teklifi kabul etti. 

Zidan imzaladı 
DİĞER aday Erol Kaynar, Danimarka'nın Midtjylland takımında forma giyen Mısırlı Zidan ile sözleşme imzaladı. Midtjylland'ın Spor Direktörü Jens Orgaard ile mukavele yapan Kaynar, seçimi kazanması durumunda Zidan'ı hemen İstanbul'a getirecek. Bu arada Mısırlı futbolcunun, sevgilisinin burnunu kırdığı için Danimarka'da 40 gün kamu yararına çalıştığı bildirildi. 

Keçeci turda 
ADAYLARDAN Affan Keçeci ise dün Beşiktaşlı esnaflarla buluştu. Keçeci, taraftarların beklentilerini öğrenirken, seçilmesi durumunda şampiyonluğu kimseye kaptırmayacaklarını açıkladı. Beşiktaş Belediye Başkanı İsmail Ünal'ı da ziyaret eden Affan Keçeci, ardından Tekirdağ'a gitti ve Beşiktaş Taraftarlar Derneği'ni ziyaret ederek projelerini anlattı. 

Gövde gösterisi 
Lütfü Kırdar'da kongre üyeleri ile biraraya gelen Fikret Orman gövde gösterisi yaptı. Yaklaşık dört bin üyenin katıldığı gecede Orman iddialı konuştu ve "İlk sandıktan itibaren hep biz birinci çıkacağız" dedi. Fotoğraf Rahman Sağıroğlu 

Shakthar yolcusu 
BEŞİKTAŞ, Daniel Pancu'yu, Lucescu'nun yeni takımı Shakthar Donetsk'e satıyor. Ukraynalı yöneticilerin, tecrübeli teknik adamın isteği doğrultusunda Siyah - Beyazlı yöneticilerle masaya oturduğu ve bonservis için 3 milyon Euro karşılığında anlaştığı öğrenildi. Bilgili yönetiminin, transferdeki bu sürpriz gelişmeyi yeni başkanın açıklaması için gizli tuttuğu öğrenildi. 

Kongre günlüğü 

Birlik şovu 
BAŞKANLIĞA adaylığını koyan Yıldırım Demirören, Fikret Orman, Affan Keçeci ve Erol Kaynar'ın kongreyi yanyana izleyip, birlik mesajı vereceği açıklandı. Tüm adaylara 7'şer dakikalık konuşma süresi tanınacağı ve ardından hemen oy kullanma işlemlerine başlanacağı bildirildi. 

Sandığa devam 
BEŞİKTAŞ Divan Kurulu'nun gündeme getirdiği elektronik oy kullanma projesi bir başka kongreye kaldı. Siyah - Beyazlılar'a teklif veren firma yeterli güvenliğe sahip bir sistem kuramayınca, planlar suya düştü. Bu kongrede de yine sandıkların kullanılması kararlaştırıldı. 

280 görevli 
ABDİ İpekçi'de pazar günü yapılacak olan Olağanüstü Kongre'de toplam 20 sandıkta oy kullanılacağı açıklandı. Seçimde Divan Başkanlığı'nı yapacak olan Av.Ali Rıza Dizdar, her hangi bir itiraz yaşanmaması için sandıkların başında dört adayın da temsilcilerinin bulunacağını açıkladı. 

Baro örneği 
SEÇİMDE İstanbul Barosu'nun sistemi uygulanacak. Oy atma işlemleri bittikten sonra sandıklar açılacak. Çıkan dört ayrı renk tek tek sayılıp zarflara konacak ve Divan Kurulu'na teslim edilecek. Burada toplanacak olan sonuçlar, üye kartlarının sayımı ile karşılaştırıldıktan sonra açıklanacak. 


</TEXT>
</DOC>
