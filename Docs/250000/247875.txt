<DOC>
<DOCNO> 247875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur26.html </URL>
<DATE> 2004/06/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İstanbul'da "otopark çetesi" operasyonu... 
</HEADLINE>
<TEXT>

     Usulsüz olarak çalıştırdıkları Beyoğlu'ndaki bazı otoparkların ellerinden alınmak istenmesi üzerine yaralama ve tehdit olaylarına karıştıkları öne sürülen 36 kişi yakalandı. İstanbul Organize Suçlar Şube Müdürlüğü'nden yapılan açıklamada, ''uyuşturucu kullanmak'' suçundan elebaşları halen cezaevinde olan bir grubun, ''Beyoğlu'nda faaliyet gösteren vakıf yöneticilerinden usulsüz olarak aldıkları otoparkları çalıştırarak menfaat temin ettikleri, bu otoparkların aynı vakıf tarafından denetim altına alınmaya çalışılması sırasında buna karşı çıkarak bazı eylemler gerçekleştirdikleri ve aynı bölgede korsan otopark çalıştırarak menfaat temin ettikleri''nin anlaşıldığı belirtildi. 
     Bunun üzerine söz konusu grubun çalıştırdığı legal ve illegal otoparkların kamerayla kayıt altına alınarak konunun delillendirildiği kaydedilen açıklamada, ihalelere fesat karıştırdıkları da anlaşılan gruba yönelik 10 Haziran 2004 tarihinde bazı yerlere eş zamanlı olarak operasyon düzenlendiği ve toplam 36 kişinin gözaltına alındığı bildirildi. 
     Açıklamada, bu kişilerin üzerleri, ev ve işyerlerinde yapılan aramalarda, 3 adet ruhsatsız tabanca, 1 adet pompalı tüfek, bol miktarda fişek ve bir miktar hintkeneviri ile 1 kelepçe ele geçirildiği ifade edildi. 
     
     AYDINLATILAN EYLEMLER 
     Aynı açıklamada, zanlıların karıştıkları olaylar şöyle sıralandı 
     -''Vakıf yöneticilerinin, usulsüz olarak grubun denetimine verdikleri Beyoğlu'ndaki Meşelik Sokak, Anaçeşme Sokak, Fransız Konsolosluğu yanı, Şehit Muhtar, Lamartin ve Talimhane Recep Paşa caddeleri üzerindeki otoparkların vakıf denetimine alınmak istenmesi sırasında yöneticilerin tehdit edilmesi, -Ekim 2003'de, Beyoğlu Zambak Sokak'ta illegal olarak çalıştırılan otoparkın vakfa devredilmesi sırasında vakıf görevlilerinin dövülmesi, -2 Ekim 2003'de, yine aynı yer ve konuda bir kişinin tabancayla yaralanması, -14 Kasım 2003'de Beyoğlu Belediyesi arkasındaki otoparktan dolayı bir kişinin yaralanması, -Sütlüce'de bir çay bahçesi ve otoparkın ruhsatsız olarak çalıştırılması, -Karaköy'de Perşembe Pazarı'nın kurulduğu cadde ile Şişhane'deki bir caddenin otopark olarak çalıştırılması, -Bankalar Caddesi üzerinde bir otoparkın çalıştırılarak menfaat temin edilmesi, -Ocak 2004'te, Pendik'te bir kişiden tehdit yoluyla 10 milyar lira gasp edilmesi, -Beyoğlu Belediyesi'ne bağlı vakfın işlettiği otoparkların rüşvet ve yolsuzluk çarkı ile ele geçirilmesi, -Mart 2004'te, Kasımpaşa'da tahsilat amacıyla bir kişinin komaya girecek şekilde dövülmesi, -29 Ağustos 2003'te, Beyoğlu'nda alacak meselesi nedeniyle bir kişinin bıçakla yaralanması, -12 Aralık 2003'te, Şişli'de bir kişinin dövülmesi.'' 
     
     ELEBAŞLARI ÖNCE TUTUKLANMIŞTI 
     Polis yetkilileri, yakalanan kişilerin, yerel seçimlerde Beyoğlu Sütlüce Mahallesi muhtar aday adayı olduğu sırada bazı travestilerle birlikte kokainle yakalanan ve tutuklanarak cezaevine konulan Sami Kutsal'a bağlı olarak hareket ettiğini öne sürdüler. 
     Kutsal'ın kardeşleri Ali Rıza Kutsal ile Mehmet Kutsal'ın da aralarında bulunduğu zanlılar, polisteki işlemleri tamamlanarak DGM Cumhuriyet Başsavcılığı'na sevk edildi. 
     
</TEXT>
</DOC>
