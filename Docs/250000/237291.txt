<DOC>
<DOCNO> 237291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur15.html </URL>
<DATE> 2004/05/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Nüfus kaydında "örgüt üyesi" yazınca... 
</HEADLINE>
<TEXT>

     Evlilik işlemleri için talep ettiği vukuatlı aile nüfus kaydında, hakkında ''terör örgütü THKP C Dev Sol örgütü üyesi'' değerlendirmesi bulunan Mahmut Karahan'ın İçişleri Bakanlığı aleyhine açtığı 10 milyar liralık manevi tazminat davasına başlandı. 
     Ankara 17. Asliye Hukuk Mahkemesi'nde görülen davanın ilk duruşmasına, Karahan'ın avukatı Savaş Demirtaş ile Hazine avukatı katıldı. 
     Karahan'ın avukatı Demirtaş, müvekkilinin kişilik haklarının ihlal edildiğine ilişkin iddialarını yineleyerek, vukuatlı aile nüfus kaydına ''örgüt üyesi'' ibaresinin ne zaman düşüldüğünün nüfus idaresinden sorulmasını talep etti. 
     Hazine avukatı da cevap dilekçesini tekrar etti. 
     Yargıç Zeki Deniz, Divriği Nüfus İdaresi'ne yazı yazılarak, dava konusu ibarenin Karahan'ın vukuatlı aile nüfus kaydına hangi tarihte düşüldüğünün sorulmasına, Karahan'ın ekonomik ve sosyal durumunun araştırılmasına, diğer eksikliklerin giderilmesine karar vererek, duruşmayı erteledi. 
     İçişleri Bakanlığı, mahkemeye sunduğu cevap dilekçesinde, Başbakanlık tarafından 1981 yılında çıkarılan genelgelere yer verdi. Dilekçede, 15 Ocak 1981 tarihli Başbakanlık Genelgesi'nde, ''güvenlik kuvvetleriyle diğer devlet dairelerinin sıkı işbirliği içinde çalışmasının gerekli görüldüğü''nün kaydedildiği ifade edildi. 
     Dilekçede, söz konusu genelgede, ''Suça karışıp da zabıta makamlarınca aranmakta olan şahısların açık kimlikleri, ilişiği olan daire ve kurumlara bildirilerek, kayıtlarına işaret konulması ve bu kişilerin herhangi bir şekilde bu kurumlara başvurmaları halinde en yakın zabıta makam veya memurlarına bilgi verilmesi talep edilecektir'' denildiği belirtildi. 
     Dilekçede, 5 Mart 1981 tarihli Başbakanlık Genelgesi'nde ise ''Herhangi bir suça karışıp da zabıta makamlarınca aranmakta olan şahısların yakalanması konusunda işbirliği yapılması ve aranan şahısların nüfus kütüklerindeki kayıtlarına, jandarma tarafından aranması halinde j , polis tarafından aranması halinde p harfinin konulması ve ilgili hakkında işlem yapılması halinde derhal ilgili zabıta makamlarına haber verilmesi...'' denildiği ifade edilerek, Karahan hakkında 1993 yılında form düzenlendiği, aranan şahıslardan olduğu ve işlemin genelge gereği yapıldığı belirtildi. 
     
     ''DUYURMASI MAKSATLI'' 
     Bakanlığın cevap dilekçesinde, kişisel durum sicilinin, resmi siciller arasında yer aldığı ve herkese açık olmadığına değinilerek, ''Yani herkes kişisel durum sicilindeki kayıtları bilmek zorunda olmadığı gibi zaten bunların serbestçe incelenmesi de mümkün değildir ve hatta bu kayıtların bir örneğinin kendisine verilmesini isteyemez'' denildi. 
     Karahan'ın, Kocaeli'de yaşadığı halde evlenme işlemleri için Ankara Adliyesi'ndeki nüfus müdürlüğünden vukuatlı aile nüfus kaydını istediği anlatılan dilekçede, ''örgüt üyesi'' ibaresini gördükten sonra konunun maksatlı olarak basına ve kamuoyuna yansıtıldığı ifade edildi. Dilekçede, iddia edilen yanlışlığın nüfus idarelerine başvurularak düzeltilmesinin istenmesi yerine kamuoyuna duyurulmasında iyi niyet bulunmadığı savunuldu. 
     Bakanlık, davacının, dava dilekçesinde söz konusu kaydın silinmesini de talep ettiğine işaret ederek, Divriği İlçe Jandarma Komutanlığı'nın 24 Mart 2004 tarihli yazısıyla, ''THKP C Dev Sol örgüt üyesi'' şeklindeki kaydın silindiğinin bildirildiği kaydedildi. 
     Dilekçede, davanın hukuki dayanaktan yoksun olduğu ileri sürülerek, davanın reddine karar verilmesi talep edildi. 
     Karahan, vukuatlı aile nüfus kaydının kendisiyle ilgili ''düşünceler'' bölümünde ''THKP C Dev Sol örgütü üyesi'' yazılarak kişilik haklarının ihlal edildiğini ileri sürerek, İçişleri Bakanlığı'ndan 10 milyar lira manevi tazminat talep ediyor. 
     
</TEXT>
</DOC>
