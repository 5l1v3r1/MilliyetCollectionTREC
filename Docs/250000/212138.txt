<DOC>
<DOCNO> 212138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun04.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'dan BM'de film çekimine onay... Kidman oynayacak 
</HEADLINE>
<TEXT>

     Birleşmiş Milletler BM , tarihinde ilk kez Genel Merkez binasında bir Hollywood filminin çekilmesine izin verdi. 
     Başrollerini Nicole Kidman ve Sean Penn'in paylaşacağı, yönetmenliğini Sydney Pollack'ın yapacağı ''Çevirmen'' adlı filmin çekimlerine yakında başlanacak. 
     Filmde, Kidman, bir Afrikalı liderin Genel Kurul'a hitabı sırasında öldürüleceğini öğrenen ve bunu engellemeye çalışırken kendisi de hedef haline gelen Kenya doğumlu bir BM çevirmenini canlandırıyor. 
     BM Genel Sekreteri Kofi Annan'ın Halkla İlişkiler'den sorumlu Yardımcısı Shashi Tharoor, yaptığı açıklamada, Annan ile Güvenlik Konseyi ve Genel Kurul başkanlarının BM tarihinde ilk kez Genel Merkez binasında bir filmin çekilmesine izin verdiklerini belirtti. Tharoor, filmin dünyanın geniş kitlelerinin BM'yi tanımasına ve fikir sahibi olmasına yardım edeceğini belirterek, Kofi Annan yönetimi altında BM'nin tüm dünyada tanınması ve BM'nin nasıl bir kurum olduğu hakkında fikir oluşmasına gayret ettiklerini söyledi. 
     BM, 1959'da Alfred Hitchcock'un ''North by Northwest'' isimli filmin açılış sahnesinin Genel Merkez binasında çekilmesi için yaptığı başvuruyu reddetmişti. 
     
</TEXT>
</DOC>
