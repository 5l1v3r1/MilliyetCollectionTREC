<DOC>
<DOCNO> 249202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/yasam/axyas02.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'den 'gerçek Truva' haberi 
</HEADLINE>
<TEXT>


Associated Press ajansı, Çanakkale'deki antik kenti inceleyip yetkililerle görüştüğü haberinde şöyle dedi Gerçek 'Truva' filmde değil, Türkiye'de 

DIŞ HABERLER SERVİSİ 

Geçen ay gösterime giren, başrolünde Brad Pitt, Orlando Bloom, Eric Bana ve Peter O'Toole gibi yıldızların oynadığı 'Truva' filmi, Çanakkale'de bulunan antik Truva kentinde yapılan kazılardan elde edilen bulgular ve Homeros'un 'İlyada' destanında anlatılanlara birçok açıdan zıt düşüyor. 
Associated Press haber ajansı da, Çanakkale'nin Tevfikiye köyünden geçtiği 'Gerçek Truva' başlıklı haberde, bölgedeki turist rehberleri, arkeologlar ile konuyla ilgili öğretim görevlilerinin filme yönelttiği eleştirilere yer verdi. 
Uzmanlar, filmde görülen görkemli taş heykellerin o dönemde bulunmadığını, o tarihten 700 yıl sonra kullanılmaya başlandığını belirtti. Filmdeki bir başka kronolojik hata da Yunanlıların ölülerin gözlerinin üzerine sikke koyması. George Washington Üniversitesi arkeoloji ve antik tarih uzmanı Eric Cline, paranın, filmin geçtiği dönemden 500 yıl sonra icat edildiğini söyledi. 
Antik Truva kentinde kraliyet ailesinin yaşadığı kent merkezinin etrafının 8.1 metre yüksekliğindeki duvarlarla çevrili olduğunu belirten uzmanlar, filmde bu duvarların çok daha yüksek ve görkemli gösterildiğini söyledi. 

Aşil esmer çıktı 
AP'ye konuşan Çanakkale Arkeoloji Müzesi yöneticisi Nurten Sevinç de, antik Yunan vazolarında Aşil'in, sarışın mavi gözlü Brad Pitt'in aksine koyu renk saçlı ve sakallı olarak resmedildiğini söyledi. 
Homeros'un 'İlyada'sında Yunan kralları Agamemnon ve Menelaus'un ölmediğine, oysa Hollywood yapımı filmde bu iki karakterin öldüğüne de dikkat çeken uzmanlar, filmde ölmeyen Paris'in ise, tam aksine Yunan mitolojisine göre Truva Savaşı'nın sonlarına doğru öldüğünü söyledi. 
Haberde, Tevfikiye yakınlarındaki antik kentin destanda geçen Truva kenti olduğunu kesin olarak gösteren kanıtlar bulunmasa da, neredeyse tüm delillerin bu yönde olduğu da belirtildi. 


</TEXT>
</DOC>
