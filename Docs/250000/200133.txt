<DOC>
<DOCNO> 200133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/siyaset/siy04.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafanızı kuma gömemezsiniz 
</HEADLINE>
<TEXT>

   YÖK Başkanı Kemal Gürüz, görev süresi sona ererken, yükseköğretimde laiklikten vazgeçilemeyeceğini söyledi 
      ANKARA Milliyet 

   
   Türk yükseköğretim tarihinin en tartışmalı dönemine imza atan Prof. Dr. Kemal Gürüz, sekiz yıldır yürüttüğü Yükseköğretim Kurulu YÖK Başkanlığı görevine dün veda etti. YÖK Başkanlığı'na ilk kez ODTÜ'de öğretim üyesi iken 1995'te atanan Gürüz, 5 Aralık 1999'da da aynı göreve ikinci kez getirildi. Son gününü makam odasında dosyalarını toparlamakla geçiren Gürüz, akşam saatlerinde CNN Türk'te yayımlanan Manşet programına katıldı. Başkanlığını "gururluyum" ifadesiyle değerlendiren Gürüz, gerilim yaratmayı hedeflemediğini ancak, Türk üniversitelerinin insan aklının üstünlüğüyle Cumhuriyet kazanımlarından asla vazgeçemeyeceğini söyledi. Gürüz, bu nedenle Türk yükseköğrenimi açısından laiklikten vazgeçmenin mümkün olmadığını kaydetti. 
   Türbanla ilgili Anayasa Mahkemesi'nin aldığı karara dikkat çeken Gürüz, "Devekuşu gibi kafanızı kuma gömemezsiniz. Bu kararı yok sayamazsınız" dedi. Gürüz, "Siyasete atılacak mısınız " sorusuna da "Demokrasi deyip siyaseti yok saymak olmaz, şartlar neyi gerektirir bilemem. Şimdilik evimde oturup okuyup yazacağım" karşılığını verdi. 
   
   
   
</TEXT>
</DOC>
