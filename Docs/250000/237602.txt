<DOC>
<DOCNO> 237602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur11.html </URL>
<DATE> 2004/05/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Diyanet-Sen'den ABD ve İngiltere büyükelçiliklerine "siyah çelenk"... 
</HEADLINE>
<TEXT>

     Diyanet-Sen Genel Başkanı Ahmet Yıldız, süper güç ABD'nin, ''ahlaksızlığın ve insanlık dışı uygulamaların da süperi'' olduğunu söyledi. 
     Memur-Sen'e bağlı Diyanet-Sen üyeleri, ABD ve İngiltere büyükelçilikleri önüne siyah çelenk bıraktı. 
     Diyanet-Sen Genel Başkanı Yıldız, ABD büyükelçiliği önünde yaptığı basın açıklamasında, dünya kamuoyuna yansıyan Irak'taki işkence ve tecavüz olaylarını kınayarak, dünyanın süper gücü olarak tanınan ABD'nin, ''ahlaksızlığın ve insanlık dışı uygulamaların da süperi'' olduğunu ifade etti. 
     Irak halkının, ABD ve İngiltere egemenliğinde, Saddam Hüseyin'in zulmünden daha beter bir durumla karşı karşıya olduğunu belirten Yıldız, işgal güçlerini, sadistçe ve hukuk dışı uygulamalardan vazgeçmeye çağırdıklarını kaydetti. 
     Yıldız ve beraberindekiler, açıklamanın ardından taşıdıkları ''Saddam'dan Farkınızı Ne'', ''Ey ABD, Özgürlüğün Bu mu'' pankartları eşliğinde üzerinde ''Dili Tutulmuş Çağ Neredesin'' yazan siyah çelengi büyükelçiliğin kapısına bıraktı. 
     
     ''DAWN WİTH USA, ENGLAND'' 
     Diyanet-Sen Genel Başkanı Ahmet Yıldız, İngiltere büyükelçiliği önünde yaptığı basın açıklamasında ise İngiltere ve ABD'nin, ''özgürlük yalanıyla işgal'' başlattığını savundu ve işgal güçlerini kınadı. 
     Irak'ta yaşanan işkence ve tecavüzlerin bir devlet politikası olduğunu ifade eden Yıldız, İngiltere büyükelçiliği önüne de siyah çelenk koydu. 
     Büyükelçilik karşısındaki sendika üyeleri ise ellerindeki ''Dawn with USA, England - Kahrolsun ABD ve İngiltere'' dövizlerini, büyükelçilik görevlilerine gösterdiler. 
     
</TEXT>
</DOC>
