<DOC>
<DOCNO> 214570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur25.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadol Bunların hepsi tarikat üyesi, Başbakan dahil 
</HEADLINE>
<TEXT>

     CHP Grup Başkanvekili Kemal Anadol, Devlet Bakanı Ali Babacan'ın, dün TBMM'de sözlü bir soruya Başbakan adına yanıt vermesinin ardından yaptığı açıklamayı eleştirerek, ''Bakan Babacan'ın yaptığı düzeltme, AKP iktidarının ikiyüzlülüğünü tescil etmiştir''dedi. 
     Anadol, dün TBMM'de, CHP İstanbul Milletvekili Ali Rıza Gülçiçek'in Başbakan'a yönelttiği sözlü soru önergesinin Devlet Bakanı Ali Babacan tarafından yanıtlandığını belirterek, şunları kaydetti 
     ''Sayın Babacan, CHP İstanbul Milletvekili Ali Rıza Gülçiçek'in cemevlerinin yapımına ilişkin sözlü sorusunu yanıtlarken, İmar Kanunu'nda, umumi imar alanlarında ''cami'' yapımı ile ilgili ifadenin ''ibadet yerleri'' olarak değiştirildiğini hatırlatarak, ibadet yeri denilince cami, kilise, sinagog ve cemevleri anlaşılmaktadır ifadesini kullandı. 
     Aradan yarım saat geçti, Genel Kurulu yöneten Başkanvekili, Bakan Babacan'ın bize göre içtüzüğe uygun olmayan bir şekilde söz isteğinde bulunduğunu belirterek, kendisine yeniden söz verdi. Sayın Bakan, Gülçiçek'in sorusunu yanıtlarken kullandığı ifadelerin yanlış anlaşıldığını öğrendiğini ifade ederek, maksadını aşan bir ifade kullanmış olabilirim diye düşünüyorum. İbadet yerinin tanımını, konunun uzmanlarına ve bilim otoritelerine bırakmak gerekir diye düşünüyorum'' diye bir açıklamada bulundu. 
     Sayın bakan kimbilir nereden talimat aldı da bu düzeltmeyi yaptı. Bu olay AKP iktidarının ikiyüzlülüğünü tescil eden bir olaydır ve sürekli olarak yapılmaktadır.'' Anadol, olayın bir diğer vahim yanının ise iktidarın vicdan özgürlüğü adına bir mezhebin diğer bir mezhebe baskı yapmasına açık ve aleni destek vermesi olduğunu ileri sürerek, ders kitaplarına alevilerle ilgili bilgilerin konulacağı yolundaki haberlerin ise seçim yatırımı olarak ortaya atıldığını söyledi. ''Bu bilgilerin hangi kitaba konulacağı bile belli değil. Bakanlık önce alevi vatandaşlarla alay eden o çirkin metinleri kitaplardan çıkarsın'' diyen Anadol, türban konusunda bu kadar militan davranan hükümetin cemevleri konusundaki bu tavrı ile özgürlükçü olamayacağını savundu. 
     
     CHP ALARMDA 

     CHP'nin laiklik anlayışının herkes tarafından bilindiğini ve hiçbir inanca karşı önyargılı olmadıklarını belirten Anadol, ''İnançlara karışmıyoruz ama bunların hepsi tarikat üyesi, Başbakan dahil. Hükümete çağrıda bulunuyorum. En az diğer vatandaşlar kadar bu ülkenin sahibi olan alevi vatandaşların vicdan ve ibadet özgürlüğünü güvence altına alın'' diye konuştu. 
     Anadol, TCK alt komisyonunda türbanla ilgili çıkan tartışmalar sonrasında CHP'li üyelerin komisyondan çekilip çekilmeyeceği ile ilgili bir soruya karşılık da konuyu komisyon üyeleri ile görüşeceklerini belirterek, ''Orada, türbanı yasaklayan yöneticilere hapis cezasını bile önermişler. CHP tüm milletvekilleri ile bu iktidarın yaptıkları karşısında alarmdadır. Bu hükümetten her an kuşku duymak yanlış değildir'' dedi. 

     
</TEXT>
</DOC>
