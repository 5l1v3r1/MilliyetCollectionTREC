<DOC>
<DOCNO> 247217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur25.html </URL>
<DATE> 2004/06/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tunceli'de askeri araca saldırı 
</HEADLINE>
<TEXT>

     Tunceli'de devriye görevi yapan askeri araca silahlı saldırı düzenlendiği bildirildi. 
     AA muhabirinin edindiği bilgiye göre, Tunceli-Pülümür Karayolu'nun Zağge mevkiinde devriye görevi yapan askeri bir araca teröristler tarafından silahla ateş açıldı. 
     Genelkurmay Başkanlığı Genel Sekreterliği, Tunceli-Pülümür yolundaki terörist saldırıda bir jandarma uzman çavuşun şehit olduğunu, bir jandarma uzman çavuş ve bir jandarma komando erin yaralandığını bildirdi. 
     Genelkurmay Başkanlığı Genel Sekreterliği'nden yapılan yazılı açıklamada, ''Tunceli-Pülümür yolunda yol emniyeti görevi icra eden jandarma timine, bugün saat 13.15'te teröristler tarafından yapılan silahlı saldırı sonucunda, bir jandarma uzman çavuşun şehit olduğu, bir jandarma uzman çavuş ve bir jandarma komando erin yaralandığı'' bildirildi. 
     Yaralı personelin, tedavileri için Elazığ Askeri Hastanesi'ne sevk edildiği kaydedilen açıklamada, bölgede operasyonlara devam edildiği belirtildi. 
     Zağge mevkiinde geçen yıl da teröristler tarafından Tunceli Valisi Ali Cafer Akyüz'ün bulunduğu konvoydaki araçlara silahlı saldırı düzenlenmişti. 
     
</TEXT>
</DOC>
