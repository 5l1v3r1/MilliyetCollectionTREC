<DOC>
<DOCNO> 213927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur10.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir İl Sağlık Müdürü Trişinellozis kontrol altına alındı 
</HEADLINE>
<TEXT>

     İzmir İl Sağlık Müdürü Levent Kıdak, trişinellozis hastalığının kontrol altına alındığını söyledi. 
     Kıdak, 15-16 Aralık tarihlerinde tüketilen çiğ köftenin içinde bulunan domuz eti nedeniyle ortaya çıkan trişinellozis hastalığına yakalanan 170 kişinin iyileştiğini söyledi. Hastanelerde bu hastalık nedeniyle tedavi gören hasta kalmadığını kaydeden Kıdak, ''Hastalığı kısa bir sürede kontrol altına almayı başardık. Hastalıkla ilgili hastanelere artık başvuru yapılmıyor. Hastalığı süren 3-4 kişi kaldı. Onların da tedavileri yakın zamanda sona erecek'' dedi. 
     Hastalık sonrası etlerin denetimiyle ilgili İzmir Valiliği önderliğinde yapılan çalışmalarla, denetimlerin sıklaştırıldığını kaydeden Kıdak, sorumlu tüm kurumların birlikte hareket ettiğini söyledi. Kıdak, yaptıkları denetimler sonrası, kaçak etlerin daha çok ''görünmeyen yerlerde'' kullanıldığını saptadıklarını kaydetti. 
     Kıdak, şu bilgileri verdi 
     ''Yaptığımız denetimlerde bu etlerin kasaplarda satılmasının zor olduğunu gördük. Etler daha çok salam, sucuk, sosis gibi ürünlerle ya da pişmiş olarak piyasaya sürülüyor. Denetimlerimizi açıkta gıda satışı yapılan pazar gibi yerlerde, lokanta, otel, tabldot şirketleri gibi işletmelerde yoğunlaştırdık. 100'den fazla numune aldık, tahlile gönderdik. Sonuçlarını bekliyoruz. Gelen sonuçlara göre hukuki süreç başlatacağız'' 
     
     YASA TASARISI 
     AK Parti İzmir Milletvekili İsmail Katmerci, trişinellozis hastalığı sonrası Tarım ve Köyişleri Bakanlığı'nın bir yasa taslağı hazırlığına başladığını kaydetti. 
     Katmerci, İzmir'de hastalığa neden olan domuz etini sağlayan kişilerin 2 yıl önce aynı suçtan yakalandığını ancak hiç bir ceza almadıklarını hatırlatarak, ''Tarım Bakanlığı insan sağlığıyla oynayanlara ağır cezalar getiren bir taslak üzerinde çalışma başlattı. 1 aya kadar yasa çıkarılması hedefleniyor. Biz de Tarım Bakanlığı'nın çalışmalarını izleyeceğiz'' dedi. 
     
</TEXT>
</DOC>
