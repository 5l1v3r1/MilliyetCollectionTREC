<DOC>
<DOCNO> 229617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko26.html </URL>
<DATE> 2004/04/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ATO'dan "Sıcak paranın 3 yılı" raporu..."Rantiyeci kazandı" 
</HEADLINE>
<TEXT>

     Ankara Ticaret Odası'nın ATO hazırladığı ''Sıcak Paranın 3 Yılı'' raporuna göre, 3 yıl önce bin dolar bozdurarak piyasaya giren bir spekülatör, bu parayı 4 bin 52 dolara çıkarabiliyor. 
     Rapora ilişkin ATO'dan yapılan yazılı açıklamada, bir spekülatörün yıllık yüzde 1.2 faizle Japonya'da 117, yıllık yüzde 1.9 faizle Avrupa Birliği ülkelerinde 74, yıllık yüzde 2 faizle ABD'de 71 yılda kazanacağı faizi Türkiye'de sadece 1 yılda kazanmasının mümkün olduğu belirtildi. 
     Açıklamada yer alan hesaplamaya göre, 2001 yılının Nisan ayında yabancı bir yatırımcının, elinde bulunan bin doları, dönemin dolar kuru olan 1 milyon 120 bin liradan bozdurup, eline geçen 1 milyar 120 bin lirayı, 2001 yıl için ortalama yüzde 70, 2002 yılı için ortalama yüzde 50, 2003 yılı için ortalama yüzde 41 faizle bankalarda değerlendirdiğinde, 3 yıl sonra bu parayı 5 milyar 329 bin liraya çıkarabiliyor. 
     Bu para doların 1 milyar 315 bin lira olduğu 2004 yılının Nisan ayında tekrar dolara çevrildiğinde, yatırımcının eline 4 bin 52 dolar geçiyor, yani yatırımcı bin dolarla 3 yılda 3 bin 52 dolar kazanıyor. 
     
     ATO BAŞKANI AYGÜN 
     Rapora ilişkin görüşlerini açıklayan ATO Başkanı Sinan Aygün, 2003 yılında gelir vergisi rekortmeni olan ATO üyesi Talip Kahraman'ın alın teriyle kazanarak ödediği vergiler nedeniyle soyadına uygun gerçek bir ''kahraman'' olduğunu belirtirken, ''ancak bir de ismi cismi belli olmayan rant rekortmenleri var ki, ne bir kuruş vergi veriyorlar ne de alınları terliyor. Onları gördükçe kazlara yapılan yüksek vergi zulmünü içime sindiremiyorum'' dedi. Aygün, devamla şöyle dedi 
     ''Yine rantiyeci karını katladı, yatırım yapan kaz durumuna düştü. Allahtan bu kazlar ne ülkelerine hizmetten kaçıyorlar ne de kaz olmaktan rahatsızlar. Ancak artık adalet istiyoruz. Güçlü bir iktidarımız var, cesur olsunlar, korkmasınlar. Türkiye'ye spekülatif amaçlı giren paralara 1-2 puanlık bir vergi konulmasının tam zamanıdır.'' 
     
</TEXT>
</DOC>
