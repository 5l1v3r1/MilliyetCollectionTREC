<DOC>
<DOCNO> 242469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur32.html </URL>
<DATE> 2004/05/24/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İzmir'de eylem, taşlı sopalı kavgaya dönüştü .. 
</HEADLINE>
<TEXT>

     İzmir'in Bornova İlçesi Pınarbaşı semtinde sendikalı oldukları için işten atıldıklarını öne süren işçilerin, işyeri önündeki eyleminde çıkan olayda, 2 sendikacı yaralandı. 
     Alınan bilgiye göre, 408 2 Sokak'ta faaliyet gösteren Mustafa ve Ahmet Yiğit'e ait Standart Kargo'da çalışan 9 işçi, bir hafta önce işten çıkarıldı. Tüm-Tis Sendikası'na üye oldukları için işten atıldıklarını öne süren 9 işçi, sendika üyesi bir grup arkadaşlarıyla birlikte işyeri önüne gelerek eylem yaptı. 
     Standart Kargo yetkilileriyle eylem yapan işçiler arasında çıkan tartışma kavgaya dönüştü. İki grup arasında çıkan taş ve sopalı kavga kısa sürede büyüdü. 
     İşyerinden kimliği bilinmeyen bir kişinin av tüfeğiyle açtığı ateş sonucu, Tüm-Tis İzmir Şubesi Mali Sekreteri Akif Şahin 39 kafasından yaralandı. Kasığından da bıçaklanan Kömürcü ile sopayla darp edilen işyeri sendika temsilcisi İlhanç Kömürcü 27 Bornova Devlet Hastanesi'ne kaldırıldı. İki kişinin sağlık durumlarının iyi olduğu bildirildi. 
     Olayları bastırmak için çok sayıda polis ekibiyle Çevik Kuvvet Şube Müdürlüğü'nden takviye polis timi işyeri önüne geldi. İki grup arasındaki kavga, polisin müdahalesi sonucu bastırıldı. Olayın ardından işyerindeki çok sayıda camın kırıldığı ve maddi hasar meydana geldiği görüldü. 
     AA muhabirinin görüştüğü Tüm-Tis İzmir Şube Başkanı Cafer Kömürcü, sendikalı arkadaşlarının haksız yere işten atılmasını yasal bir şekilde protesto etmek amacıyla işyeri önüne geldiklerini ve saldırıya uğradıklarını, kardeşinin de yaralandığını söyledi. 
     Polisin görüştüğü Standart Kargo yetkilileri, işçilerin işyerine girdiklerini ve kendilerine saldırdığını iddia ederek, olay sırasında av tüfeğinin kim tarafından kullanıldığını bilmediklerini savundular. 
     Emniyet yetkilileri, mahkemeden arama kararı alındıktan sonra av tüfeğinin bulunması amacıyla işyerinde arama yapacaklarını ve nöbetçi savcının talimatı doğrultusunda işyeri yöneticilerinin gözaltına alınabileceğini bildirdi. 
     Olayla ilgili soruşturma sürüyor. 
     
</TEXT>
</DOC>
