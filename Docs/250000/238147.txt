<DOC>
<DOCNO> 238147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy27.html </URL>
<DATE> 2004/05/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan "Yunanistan ile stratejik ortaklığa hazırız" 
</HEADLINE>
<TEXT>

     Başbakan Recep Tayyip Erdoğan, Ege sorununun çözümü konusunda şu andaki sürecin olumlu bir şekilde devam ettiğini bildirdi. 
     Erdoğan, Yunanistan ile stratejik ortaklığa hazır olduklarını, Yunanlılar'ın da hazır olduklarını ifade ettiklerini kaydetti. 
     Başbakan Erdoğan, Atina'daki temaslarını sürdürüyor. Erdoğan, Atina'nın Pire semtindeki Türk Şehitliği'ni ziyaret ederek, şehitliğe, üzerinde kırmızı beyaz karanfiller bulunan ve ''T.C Başbakanı'' yazılı çelenk bıraktı. 
     Şehitlik defterini de imzalayan Erdoğan, deftere şunları yazdı 
     ''Şehitliğimizi ziyaretle, ebediyete intikal etmiş şehitlerimize görevimizi yerine getirmenin idrakıyla Allah'tan rahmet diliyorum. 'Ey şehit oğlu şehit, isteme benden makber, sana ağuşunu açmak duruyor peygamber' dizeleri ile farklı bir konumdasınız. Ruhunuz şad olsun.'' Erdoğan, şehitliği gezdikten sonra şehitliğin bakımını yapan Tatina Akatarina'nın ikram ettiği kuruyemişi yedi ve çay içti. Erdoğan, Akatarina'ya gümüş bir tabak hediye ederek, şehitliğe verdiği hizmetlerden dolayı teşekkür etti. 
     
     SORULARI YANITLADI 
     Gazetecilerle sohbet edip sorularını da yanıtlayan Erdoğan, bir soru üzerine, Yunanistan Başbakanı Kostas Karamanlis'in Türkiye'nin AB'ye üyeliği konusunda kararlı olduğunu belirterek, bundan önceki Yunanistan yönetiminin de Türkiye'ye olumlu davrandığını söyledi. Dublin'de yeni AB üyelerinin katılım töreninde, hemen hemen bütün devlet başkanlarının Türkiye'nin AB üyeliği konusunda olumlu sinyaller verdiklerini ifade eden Erdoğan, uyum paketinin büyük bir bölümünün tamamlandığını söyledi. 
     Erdoğan, uygulamadaki başarının müzakere süresi ile ilgili kararı da kesinleştireceğini dile getirdi. 
     Başbakan Erdoğan, Ege sorununun Lahey'e gitmeden 2004 yılı sonuna kadar çözülüp çözülmeyeceğine ilişkin soruya, ''Şu anda teknik kadrolar çalışmayı sürdürüyor. Şu andaki süreç olumlu bir şekilde devam ediyor. Onlar çalışmalarını bitirdikten sonra bizim önümüze gelecek'' karşılığını verdi. 
     Türkiye'nin Yunanistan ile yapacağı stratejik ortaklığın içeriğinin sorulması üzerine de Erdoğan, iki ülkenin, kendi aralarında özellikle stratejik konularda müşterek hareket etme kararını alabilme iradesini ortaya koyduğunu söyledi. 
     Erdoğan, ''Buna biz de hazırız. Kendileri de hazır olduklarını ifade ettiler. Bu, memnuniyet vericidir'' diye konuştu. 
     Başbakan Erdoğan, Batı Trakya Türkleri ile ilgili, Kopenhag kriterlerinin uygulanıp uygulanmayacağı konusunu Karamanlis ile görüşüp görüşmediği sorusunu yanıtlarken, şunları söyledi 
     ''Batı Trakya olsun, bizdeki bu işin uzantıları olsun... Hepsinde de bu sorunları çözmeye yönelik bir irade mevcut. Niye, çünkü bardağın boş tarafına değil, dolu tarafına bakıyoruz. Hep çözümden yana olacağız, çözümsüzlükten yana değiliz. İşi yokuşa sürmenin gayreti içinde olmayacağız. Hep düz yol, ya da iniş... Ben aynı şeyi Sayın Karamanlis'te de görüyorum. Bunlar bana göre olumlu siyaset anlayışıdır. İnşallah bunu uygulamada da gerçekleştirirsek, bundan gelecek nesiller istifade ederler.'' 
     
     ''OLİMPİYATLARA KATILACAĞIM'' 
     Başbakan Erdoğan, bu yıl Atina'da yapılacak olimpiyatların açılışına katılıp katılmayacağı sorusuna, ''Açılışına geleceğim. Belki iki kere de gelirim. Ondan sonra güreşçiler, halterciler, atletizm müsabakalarını gelir seyrederim. Belki finaller olur, ona gelirim'' karşılığını verdi. 
     Erdoğan, başka bir soru üzerine, Yunanistan Başbakanı Kostas Karamanlis'i Türkiye'ye davet ettiğini söyledi. Başbakan Erdoğan, Karamanlis'in Türkiye'ye gelmesi durumunda beraber Rize'ye de gideceklerini bildirdi. 
     Başbakan Erdoğan, TBMM Başkanı Bülent Arınç'ın davetini ise Yunanistan Parlamento Başkanı Anna Psaruda Benaki'ye ilettiğini belirtti. 
     Tire'deki şehitlikte, Balkan, 1. Dünya ve İstiklal Savaşları'nda esir düşen Türk askerlerinden Yunanistan'da ölenlerin kabirleri bulunuyor. 
     
</TEXT>
</DOC>
