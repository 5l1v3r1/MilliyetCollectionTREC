<DOC>
<DOCNO> 204110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/tamer.html </URL>
<DATE> 2003/12/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ahmet Dallı bankacılık ödülleri 
</HEADLINE>
<TEXT>

   
   Turkish Bank'ın önceki akşam Swissotel'deki davetinde ilginç projeler dinlediğimiz yetmiyormuş gibi, son dönemde popülerlikte neredeyse Hülya Avşar ya da Gülben Ergen'le yarışan değerli tarihçimiz Prof. Dr. İlber Ortaylı ile Irak sorunu etrafında yarım saatlik enfes bir ufuk turu da yaptık. 
   Davetin nedeni, bu yıl 8.'si düzenlenen Ahmet Dallı bankacılık yarışmasını kazananlara ödüllerinin verilmesiydi. Turkish Bank Genel Sekreteri Tuğrul Belli'den öğrendiğime göre bu ödül kendi dalında ilk ve aradan 10 yıl geçmesine karşın h l tekmiş. 
   
   Garanti'nin ATM'leri 
   Birincilik ödülünü kazanan proje, Garanti Bankası Şubesiz Bankacılık Müdürü Burak Ali Göçer'e ait. ATM'lerden daha etkin bir biçimde yararlanmayı öngören proje, 3 - 4 aydır da uygulanıyormuş zaten. Böylelikle dünyanın hiçbir yerinde görülmemiş savurganlıkla ATM çöplüğü haline getirilmiş ülkemizde, hiç değilse ATM'lerin küçük bir kısmı, ödenen paranın karşılığını vermiş olacak. 
   Proje bir taşla en az 2 kuş vurarak bir yandan Garanti Bankası müşterisi olmayanlara da hizmet götürerek onları bankaya çekmeyi, diğer yandan da kendi müşterilerini çok maliyetli olan şube bankacılığından düşük maliyetli bankacılık türü olan ATM ve internet bankacılığına kaydırmak suretiyle birim işlem maliyetini düşürmeyi hedefliyor. 
   
   Maliyeti düşürmek için 
   Diyelim ki kredi kartı borcunu ödeme gününüz geldi, ama siz Garanti Bankası müşterisi değilsiniz. Üstelik yanınızda kredi kartınız da yok. Gidiyorsunuz Garanti'nin herhangi bir ATM'sine, kredi kartı ödemeleri için hazırlanmış özel menüyü açıp kredi kartı numaranızı giriyorsunuz. Ne kadar ödeme yapacağınızı bildiriyorsunuz. ATM size bir zarf veriyor. Paranızı içine koyup ATM'ye atıyorsunuz. Paranız aynı gün valörle ilgili bankaya gönderiliyor. 
   Şube bankacılığı çok maliyetli. Yeni teknolojiler kullanılarak farklı mecralarda bankacılık yapılması, bankaların çok işine geliyor. Tabii ki en düşük maliyet, internet bankacılığında. Ama onun dışında, zaten varolan bir internet altyapısını bu tarz geliştirmek, rekabetin çok arttığı bir ortamda maliyetlerin kontrolü açısından giderek daha fazla önemli olmaya başladı. 
   Şubelerde kredi kartı ödemeleri epey yer tutuyor. Bu uygulamayla bir kısım müşteri ATM'lere yöneldiği için şubelerdeki kalabalık da azalmış oluyor. 
   Projenin henüz uygulamaya geçmemiş bölümleri de var. Örneğin herkesin Garanti ATM'lerinden para çekebilmesi. Ancak detayları bize anlatılmadı. 
   
   Mikro işletme bankacılığı 
   İkincilik kazanan proje ise Akbank Perakende Krediler Bölüm Başkanı Halit Yıldız ve ekibi tarafından hazırlanmış. Henüz uygulamaya geçmediği gibi uygulanıp uygulanmayacağı da belli değil. Dolayısıyla fazla detay yok. Mikro işletme bankacılığı adını taşıyan proje, çalışan sayısı 10 kişiden az ve yıllık cirosu 250 bin doları geçmeyen firmalara kredi yolunu açmaya yönelik. Bu süreçte firmaların birbirleriyle işbirliği de öngörülüyor. 
   
   İş'in Kumbara Fonu 
   Tasarruf bilinciyle yetiştirilmiş ve kumbarası, çocukluk yıllarının ayrılmaz bir parçası olan benim gibi biri için 3. olan projenin nostaljik bir yanı da var. İş Bankası Menkul Kıymetler Müdürlüğü Seksiyon Müdürü Rıza Kutlusoy ve ekibince geliştirilen proje, kumbaranın çağdaş uygulaması. Kumbara Fonu, sadece 18 yaşın altındaki gençlere ve çocuklara daha doğrusu onların velilerine yönelik bir yatırım fonu. Üniversite yıllarındaki harcamalara dönük bir birikim yapılmasını teşvik ediyor. 
   Proje, son yılların en önemli finansal aracı haline gelen yatırım fonunu çocuk bankacılığı, birikimli tasarruf ve internet bankacılığıyla biraraya getiriyor. 30 bin küçük yatırımcısıyla, A tipi fonlar içinde en fazla yatırımcıya sahip fon haline gelmiş. 
   
      
   
</TEXT>
</DOC>
