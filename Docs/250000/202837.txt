<DOC>
<DOCNO> 202837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/guncel/gun03.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihbaratçılar bilgi vermemiş 
</HEADLINE>
<TEXT>
   ABD'nin uyarısı polise ulaşmadı 
   ERDAL KILINÇ İstanbul 
   
   11 Eylül saldırıları sonrası Afganistan'daki El Kaide kamplarına operasyon düzenleyen ABD güçlerinin, El Kaide taraftarı Türklerle ilgili iki yıl önce verdiği bazı bilgilerin, polise iletilmediği bildirildi. Polis, son saldırılardan sonra yaptıkları istihbarat çalışması ve ifadelerden El Kaide'ci Türklerin kimliğini tespit etti. Örgütün lideri konumundaki Habib Aktaş, canlı bombalar Feridun Uğurlu ve İlyas Kuncak'ın bir süre çalıştığı Beyazıt'taki Berfin Tekstil'in El Kaide ile bağlantılı olabileceği, iki yıl önce ABD tarafından Türkiye'le bildirilmişti. Yine Feridun Uğurlu'nun tutuklanan ağabeyi Süleyman Uğurlu'nun kimliği, El Kaide kamplarında ABD güçleri tarafından bulunmuş ve Türk tarafına kimlik bilgileri iletilmişti. Ancak Türk güvenlik güçlerinin bu konuda bir çalışma yürütmediği öne sürülmüştü. 
   Ancak iki yıl önce Türkiye'ye verilen bu bilgilerin emniyete ulaştırılmadığı belirtildi. Polis yetkilileri, patlamalardan sonra gözaltına alınanların ifadelerinden yola çıkılarak El Kaide'ci Türklerin isimlerine ulaştıklarını kaydetti. Polis, tutuklananların önemli bölümünün de kamplarda eğitim gördüklerinin anlaşıldığını kaydetti. 
   
   'İstihbarat izliyordu' 
   Bu isimlerin polise önceden bildirilmediğini öne süren üst düzey bir yetkili şöyle konuştu "Bunları istihbarat teşkilatı takip ediyordu herhalde. Polise bildirilmiş bir şey yok. ABD bazı bilgileri bildirmiş olabilir, ama polise kadar uzanmadı. Bazı bilgiler belli bir olgunluğa getirilir, üzerinde çalışılır, sonra polise bildirilir. Polis operasyon birimi, stratejiyi oluşturacak birim değil." 
   Aynı yetkili, ABD'nin El Kaide'nin Türkiye'deki bağlantıları konusunda her konuyu paylaştığına inanmadıklarını belirterek, "ABD'de daha fazla bilgi olabilir. Guantanamo'da sorgulanan Türkler var. Orada operasyon yapılmış arşiv bilgilerine ulaşılmış" dedi. 
   
   
   
</TEXT>
</DOC>
