<DOC>
<DOCNO> 232121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur37.html </URL>
<DATE> 2004/04/16/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Camilerde Hz. İsa hutbesi... 
</HEADLINE>
<TEXT>

     Camilerde, Hz. İsa ile ilgili Cuma hutbesi okundu. Hutbede, Hz. İsa ile ilgili ayetlerden birinin ''Onu öldürmediler ve asmadılar. Fakat onlara öyle gibi gösterildi. onu kesin olarak öldürmediler. Fakat Allah onu kendisine yükseltmiştir'' bölümüne yer verildi. 
     Diyanet İşleri Başkanlığı yetkilileri, Hz. İsa ile ilgili Kuranıkerim'de yer alan ayetlerden oluşturulan hutbenin, ''The Passion-Tutku İsa'nın Çilesi'' filmiyle ilgisi bulunmadığını bildirdi. 
     Edinilen bilgiye göre, Diyanet İşleri Başkanlığı, hutbeyi filmin vizyona girmesinden önce hazırladı. 
     Hz. İsa'nın doğumu ve son günlerinin anlatıldığı hutbe şöyle 
     ''Cenab-ı Allah tarafından insanlara rehberlik yapmak üzere pek çok peygamber gönderilmiştir. İlk Peygamber Hz. Adem, son peygamber de Hz. Muhammet'tir. Hz. Muhammet'ten sonra artık peygamber gelmeyecek ve O'nun getirdiği din kıyamete kadar baki olacaktır. 
     Allah tarafından gönderilen peygamberlerden biri de Hz. İsa'dır. Hz. İsa Kudüs'e yakın bir beldede Hz. Meryem'den babasız olarak doğdu. Bu doğum, Cenab-ı Allah'ın bir mucizesidir. Nitekim Yüce Mevla şöyle buyurur Meryem , ''onlarla kendi arasında bir perde germişti. Biz, ona Cebrail'i göndermiştik de ona tam bir insan şeklinde görünmüştü. Meryem, ''Senden, Rahman'a sığınırım. Eğer Allah'tan çekinen biri isen bana kötülük etme '' dedi. Cebrail, Melek, ''Ben ancak Rabbimin elçisiyim. Sana tertemiz bir çocuk bağışlamak için gönderildim'' dedi. Meryem, ''Bana hiçbir insan dokunmadığı ve iffetsiz bir kadın olmadığım halde, benim nasıl çocuğum olabilir dedi. Cebrail, ''Evet, öyle. Rabbin diyor ki O benim için çok kolaydır. Onu insanlara bir mucize, katımızdan bir rahmet kılmak için böyle takdir ettik. Bu zaten ezelde hükme bağlanmış bir iştir'' dedi. Böylece Meryem çocuğa gebe kaldı ve onunla uzak bir yere çekildi.'' Meryem , ''Ey Rabbim Bana bir beşer dokunmamışken benim nasıl çocuğum olur '' dedi. Allah, ''Öyle ama, Allah dilediğini yaratır. O bir şeyin olmasını dilediğinde ona sadece ''ol'' der, o da hemen oluverir'' dedi. 
     Kur'an-ı Kerim'de ''Şüphesiz Allah katında yaratılışları bakımından İsa'nın durumu, Adem'in durumu gibidir Onu topraktan yarattı. Sonra ona ''ol'' dedi. O da hemen oluverdi'' buyurularak Hz. İsa'nın babasız yaratılması, Hz. Adem'in babasız yaratılmasına benzetilerek Allah'a göre bunun kolay bir iş olduğu açıklanmıştır. 
     Hz. İsa, beşikte mucizevi olarak konuşmuştur. Kuran-ı Kerim'de bu olay şöyle anlatılır Kucağında çocuğu ile halkının yanına geldi. Onlar şöyle dediler ''Ey Meryem Çok çirkin bir şey yaptın ''Ey Harun'un kız kardeşi Senin baban kötü bir kimse değildi. Annen de iffetsiz değildi.'' Bunun üzerine ''Meryem, çocukla konuşun diye'' ona işaret etti. ''Beşikteki bir bebekle nasıl konuşuruz '' dediler. Bebek şöyle konuştu ''Şüphesiz Ben Allah'ın kuluyum. Bana Kitab'ı İncil'i verdi ve beni bir peygamber yaptı.'' ''Nerede olursam olayım beni kutlu ve erdemli kıldı ve bana yaşadığım sürece namazı ve zekatı emretti.'' ''Beni anama saygılı kıldı. Beni azgın bir zorba kılmadı.'' ''Doğduğum gün, öleceğim gün ve diriltileceğim gün bana selam esenlik verilmiştir .'' Hakkında şüpheye düştükleri hak söze göre Meryem oğlu İsa işte budur. 
     Aziz Mü'minler Hz. İsa'nın bu şekilde toplum huzurunda konuşması, Allah'ın kulu olduğunu söylemesi büyüdükten sonra kendisine ''Allah'ın oğlu'' olduğu şeklindeki bir isnadın reddedilmesi hikmetine dayanmaktadır. Hz. İsa a.s , hak dine davet görevini İsrailoğulları içerisinde yürüttü. İsrailoğullarının içine düştüğü dini ve ahlaki çöküntüden kurtarmak, Tevrat'ın terkedilmiş hükümlerini hatırlatmak ve görülen aksaklıkları düzeltmek için İncil ile bu görevini sürdürüyordu. Hz. İsa a.s İsrailoğullarını sürekli olarak Tevrat'a uymaya çağırıyor ve ''Benden önce gelen Tevrat'ı doğrulayıcı olarak ve size haram kılınan bazı şeyleri helal kılmam için gönderildim ve Rabbiniz tarafından size bir mucize de getirdim. Artık Allah'a karşı gelmekten sakının ve bana itaat edin.'' diyordu. Öncelikle, Hz. İsa tevhide tek Allah'a inanmaya çağırıyor ve Kur'an-ı Kerim'in ifadesiyle şöyle diyordu Ey kitap ehli Dininizde sınırları aşmayın ve Allah katında ancak hakkı söyleyin. Meryem oğlu İsa Mesih, ancak Allah'ın peygamberi, Meryem'e ulaştırdığı emriyle onda varettiği kelimesi ve kendisinden bir ruhtur. Öyleyse Allah'a ve peygamberlerine iman edin, '' Allah üçtür'' demeyin. Kendi iyiliğiniz için buna son verin. Allah ancak bir tek ilahtır. O çocuk sahibi olmaktan uzaktır. Göklerdeki herşey, yerdeki her şey O'nundur. Vekil olarak Allah yeter. 
     İkinci olarak da Hz. İsa, Yüce Allah'a ibadet etmeye davet ediyordu. Nitekim Kur'an-ı Kerim, bunu şöyle naklediyor 
     ''Şüphesiz Allah, benim de Rabbim, sizin de Rabbinizdir. Öyle ise O'na ibadet edin. İşte bu, doğru yoldur. Ben onlara, sadece bana emrettiğin şeyi söyledim Benim de Rabbim, sizin de Rabbiniz olan Allah'a kulluk edin dedim. Aralarında bulunduğum sürece onlara şahid ve örnek idim. Ama beni içlerinden aldığında, artık üzerlerine gözetleyici yalnız sen oldun. Sen her şeye hakkıyla şahitsin. 
     Değerli Müslümanlar Hutbemi, Hz. İsa'nın ömrünün son günlerini anlatan şu ayetlerle bitirmek istiyorum 
     Hani Allah şöyle buyurmuştu ''Ey İsa Şüphesiz, senin hayatına ben son vereceğim. Seni kendime yükselteceğim. Seni inkar edenlerden kurtararak temizleyeceğim ve sana uyanları kıyamete kadar küfre sapanların üstünde tutacağım. Sonra dönüşünüz yalnızca banadır. Ayrılığa düştüğünüz şeyler hakkında aranızda ben hükmedeceğim.'' ''Biz Allah'ın peygamberi Meryemoğlu İsa Mesih'i öldürdük'' demelerinden dolayı kalplerini mühürledik. Oysa onu öldürmediler ve asmadılar. Fakat onlara öyle gibi gösterildi. Onun hakkında anlaşmazlığa düşenler, bu konuda kesin bir şüphe içindedirler. O hususta hiçbir bilgileri yoktur. Sadece zanna uyuyorlar. Onu kesin olarak öldürmediler. Fakat Allah onu kendisine yükseltmiştir. Allah üstün ve güçlüdür, hüküm ve hikmet sahibidir.'' Mel Gibson'un yönettiği ve Türkiye'deki sinemalarda da gösterimi süren İsa'nın Çilesi filmi, tüm dünyada bazı tartışmalara yol açmıştı. 
     
</TEXT>
</DOC>
