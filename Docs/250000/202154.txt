<DOC>
<DOCNO> 202154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/yazar/akyol.html </URL>
<DATE> 2003/12/15/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Haydar Aliyev ve kurucu liderlik 
</HEADLINE>
<TEXT>

   
   AZERBAYCAN Cumhurbaşkanı merhum Haydar Aliyev, Azeri Türkçesi ile basılı "Müsteqillik Yolu" adlı kitabında, uluslaşma sürecinin genel değerlerini vurguluyor "Müsteqillik, müşterek vatan, engin milli tarih ve milli edebiyat, ülkenin parlak geleceği" gibi değerler etrafında 'ahali'nin "millet" haline gelmesi... 
   Bu süreçte, tarih ve edebiyat kadar "önderler kültürü"nün oluşması çok önemlidir. 
   Azerbaycan'da iktidarın kuvvet ve imkanlarını elinde tutan oğul İlham Aliyev, babası için Baas tipi bir "tek adam kültü" yaratmaya kalkışmamalı, Mehmet Emin Resulzade, Alimerdan Topçubaşı, Fethali Han Hoyski gibi 1918'in liderleriyle birlikte Ebulfez Elçibey'i de sahiplenen bir "kurucu atalar" kültürünü desteklemelidir. Muhalifleri de artık Haydar Aliyev'e saygılı davranmalıdır. 
   Elçibey ile Aliyev'in çatışmış olması, birleştirici bir "kurucu atalar" kültürünün gelişmesine engel olmamalıdır. 
   Azerbaycan'da demokratik rekabet bugünkü siyasi liderler arasında yürütülmelidir. 
   
   MERHUM Haydar Aliyev'in "Müsteqillik Yolu"ndaki fikirleri, merhum Elçibey'in de imza atacağı "millet kurma" işlevinin ifadeleridir 
   "Müsteqil Azerbaycan ebedi olacaqdır, sarsılmaz olacaqdır, dönmez olacaqdır ve Azerbaycan'ın bugünkü genç nesli gelecek Azerbaycan'ı daha da yükseklere qaldıracaqdır." Sf. 6 
   Ve milli tarih faktörü 
   "Tarihimizin her sahifesi bizim üçün azizdir. Şüphesiz ki tarihimizin parlaq sahifaları da qaranlıq sahifaları da var tantanalı sahifaları da, facialı sahifaları da var." Sf. 67 
   Azerbaycan, 1873'te ilk tiyatroyu açan, ilk operaları besteleyen, "Müslüman şarkta Avropa medeniyetine qovuşmuş, böyük bir medeniyete sahip olmuştur." Sf. 66 
   Gerçekten Azerbaycanlı Türkçü aydınlar bizde genç Ziya Gökalp kuşağını da etkilemişlerdi. 
   
   HAYDAR Bey'de milliyetçilik şahsi ve milli magalomaniye gitmez makuldür 
   "Tarihi olduğu gibi qabul etmek ve tahrif etmemek gerekir. Tarih bizim üçün ders olmalıdır." 
   Sovyet dönemindeki katilamları da, eğitimin gelişmesini de anlatır. Sf. 70 
   İslam dininin pozitif rolünü vurgular Sf. 97 . Ama öncelikli vurgusu dil, vatan ve tarihedir 
   "Ana dilimiz müstaqil Azerbacan'ın, Azerbaycan halqının en böyük milli servetidir." Sf. 98 
   Azerbaycan'da çeşitli etnik gruplar vardır ama "hamısı Azerbaycanlıdır." Sf. 102 
   "Hamımızın umumi vazifemiz halqımızda vatanperverlik, vatana, torpağa, millete sadaqat, vatan yolunda şehidliğe hazır olmaq hislerini formalaştırmak, inkişaf ettirmek ve tebliğ etmekdir." Sf. 105 
   Aliyev kitabında Azerbaycan'ın modern milli edebiyat öncülerini anlatırken, edebiyat tarihinden Şah İsmail'i ve özellikle de "bütün Türk dilli halqların şairi" Fuzuli'yi övüyor. Sf. 102 vd. 
   Bugün bir Azeri bunları çok rahat okur, anlar biz maalesef dil ırkçılığımız yüzünden tarihi edebiyatımızı adeta kaybettik. 
   Büyük lider Haydar Aliyev'i rahmet ve saygıyla anıyorum, kardeş Azerbaycan'a baş sağlığı diliyorum. 
   
      
   
</TEXT>
</DOC>
