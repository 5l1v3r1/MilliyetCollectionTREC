<DOC>
<DOCNO> 231644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko07.html </URL>
<DATE> 2004/04/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
IMF ABD'nin bütçe açığı küresel refahı da olumsuz etkiler 
</HEADLINE>
<TEXT>

     Uluslararası Para Fonu IMF , ABD'nin artan bütçe açığının, kontrol altına alınamaması halinde, önümüzdeki yıllarda, küresel refahı da olumsuz etkileyebileceği uyarısında bulundu. 
     IMF tarafından yapılan analizde, ABD bütçe açığının kontrol altına alınamaması durumunda, 2020 yılına kadar, ABD'nin ekonomik büyümesinin yüzde 3.7 oranında azalacağı, küresel ekonomik toplam üretimin de yüzde 4.2 oranında azalma göstereceği vurgulandı. 
     IMF ekonomistleri, ABD'de, bütçe açığını finanse etmek için borçlanma talebinin artış göstereceğini, bunun da bu ülkedeki faiz oranlarının artırılmasına, dolayısıyla da ABD Doları'nın yükselmesine neden olacağını tahmin ediyorlar. 
     ABD yönetimi, bu yıl 521 milyar dolarlık bir bütçe açığı tahmini yapıyor. Başkan Bush, bütçe açığını, gelecek beş yılda aşamalı olarak azaltacak ve 2009'da da 237 milyar dolara gerilemesine neden olacak bir planı Kongre'ye sundu. 
     
</TEXT>
</DOC>
