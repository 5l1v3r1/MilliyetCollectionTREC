<DOC>
<DOCNO> 207620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/ekonomi/eko03.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar ödemeleri 17 Ocak'ta 
</HEADLINE>
<TEXT>

   İmar Bankası mudilerine yapılacak ödemeler 17 Ocak'ta başlıyor. Ziraat Bankası şubeleri ödemeler için haftasonlarında da çalışacak 
      EKONOMİ SERVİSİ 
   
   Bankacılık işlemleri yapma izni durdurulan ve Tasarruf Mevduatı Sigorta Fonu'na TMSF devredilen İmar Bankası'nda mudilere yapılacak ödemeler, 17 Ocak Cumartesi günü başlayacak. Ziraat Bankası, ödemeler için hazırlıklarını tamamlarken, 10 milyar liraya kadar olan hesaplar için nakit ödeme yapılabilecek. Mudilere kolaylık sağlanması için haftasonu da ödeme yapılması kararı alındı. 
   NTV - MSNBC'nin haberine göre, Ziraat Bankası'nın 300 binin üzerindeki hesap sahibine yapılacağı ödemelere 10 Ocak'ta başlaması bekleniyordu. Ancak TMSF'nin hesaplara ilişkin kayıtları teknik bir sorundan dolayı bankaya aktaramaması nedeniyle ödemelere bir hafta gecikmeyle başlanacak. 
   
   Ödeme takvimi 
   Ödemeler için, faizi dahil 10 milyar liraya kadar olan mevduatlar vadesiz hesaba dönüştürülecek. Bu çerçevede 10 milyarın üstündeki ilk 5 milyar için üç ay olmak üzere 36 aya kadar vadeli hesaplar işletilecek. Mevduatların ilk 10 milyara kadar olan bölümü hemen ödenebilecek. 
   10 milyarın üstündeki ilk 5 milyarlık dilim için üç aylık, 10 milyarlık dilim için 12 aylık, 15 milyarlık dilim için 18 aylık, 30 milyarlık dilim için 24 aylık, 110 milyarlık dilim için 30 aylık, kalan kısım içinse 36 ay vadeli hesaplar blokeli olarak Ziraat Bankası'nda açılacak ve bunlara yıllık TÜFE kadar brüt faiz uygulanacak. 
   Kamu Bankaları Ortak Yönetim Kurulu Başkanı Zeki Sayın, Ziraat Bankası'nın her türlü hazırlığını tamamladığını belirterek, 17 Ocak'ta ödemelere başlayacaklarını söyledi. Ödemeler için Ankara'da 14, İzmir'de 13, İstanbul'da da 66 Ziraat Bankası şubesinin özel olarak çalışacağını belirten Sayın, diğer illerdeki şubelerle birlikte 192 merkezde ödeme gerçekleştirileceğini söyledi. 
   
   Ay sonuna kadar başvuru 
   İmar Bankası nezdindeki ticari kuruluşlar mevduatı ile diğer kuruluşlar mevduatı sahiplerinin, bilgi teyidi için 12-30 Ocak arasında İmar şubelerine başvurmaları istendi. TMSF'den yapılan açıklamada, bilgi ve belgelerin www.bddk.org.tr internet sitesinde yer alan İmar Bankası şubelerine şahsen getirilmesi gerektiği belirtildi. 
   
   
</TEXT>
</DOC>
