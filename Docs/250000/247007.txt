<DOC>
<DOCNO> 247007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/guncel/gun02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana, eşine ulaşamadı 
</HEADLINE>
<TEXT>


Leyla Zana, hakkındaki tutuklama kararı nedeniyle Türkiye'ye gelemeyen eşi Mehdi Zana'yla telefonda konuşmak istedi ama olmadı 

NAMIK DURUKAN Ankara 

Cezaevinden önceki gün tahliye olan eski DEP milletvekili Leyla Zana, İsveç'te yaşayan ve İsveç vatandaşı da olan eşi Mehdi Zana ile tahliye sevincini paylaşamadı. Hakkında TCK 312'den birçok dava bulunan ve tutuklama kararı nedeniyle Türkiye'ye gelemeyen eşine telefonla da ulaşamayan Leyla Zana, "Eşimle 10 yıldır görüşmedik. Onun sesini duymak isterdim" dedi. Zana, yurtdışına çıkma olanağı bulur bulmaz eşini ve Fransa'da yaşayan oğlu Rona'yı ziyaret edecek. PKK'ya yakın politikaları nedeniyle yıllarca cezaevinde yatan eşi Mehdi Zana ile görüş ayrılığına giren Leyla Zana, 1990'larda boşanma noktasına geldi. Abdullah Öcalan'ın avukatlarına "O adam işe yaramaz. Leyla'ya söyleyin, o adamdan ayrılsın" dediği eşinden ayrılmayan Zana, Fransa'da yaşayan oğlu Rona ve Türkiye'de yaşayan kızı Ruken'le bağını hiç koparmadı. Zana, cezaevindeyken Mehdi Zana ile sadece birkaç kez görüşebildi. 


</TEXT>
</DOC>
