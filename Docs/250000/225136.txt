<DOC>
<DOCNO> 225136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun59.html </URL>
<DATE> 2004/03/24/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Mediaset, Türkiye'de televizyon sektörüne girmeyi planlıyor 
</HEADLINE>
<TEXT>

     İtalya Başbakanı Silvio Berlusconi'nin patronluğunu yaptığı medya grubu Mediaset'in piyasaya girmeyi hedeflediği ülkeler arasında Türkiye de var. 
     Mediaset Grubu'nun Finans Müdürü Marco Giordani, Türkiye'de de televizyon sektörüne girmeyi planladıklarını söyledi. 
     Giordani, ''Hedefimiz, nüfusu 20 milyonun üzerinde olan ülkeler Polonya, Türkiye, Rusya ve Ukrayna. Buralarda sembolik bir mevcudiyet peşinde değiliz. Hedefimiz, çok para kazanmamızı mümkün kılacak ülkelerde yatırım yapmak'' dedi. 
     İtalya'da ulusal düzeyde yayın yapan televizyonlardan ''Canale 5'', ''İtalia 1'' ve ''Rete 4'', İspanya'da ise ''Telecinco''nun sahibi olan Mediaset Grubu, önümüzdeki dönemde Doğu Avrupa ve aralarında Türkiye'nin de bulunduğu Akdeniz ülkelerinde yatırım yapmayı öngörüyor. 
     Mediaset yetkilileri, bugün 2003 yılındaki grubun ekonomik durumuna ilişkin, Cologno Monzese'de düzenledikleri basın toplantısında geleceğe yönelik planlarını da açıkladılar. 
     Mediaset Grubu Başkanı Fedele Gonfalonieri, yurtdışında hamle konusunda kararlı olduklarını vurgulayarak, ''Önümüzdeki aylarda da sürprizler eksik olmayacak. İlgimizi Doğu Avrupa ve Akdeniz ülkeleri üzerinde yoğunlaştırıyoruz'' dedi. 
     
</TEXT>
</DOC>
