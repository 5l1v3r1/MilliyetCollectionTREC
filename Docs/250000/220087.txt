<DOC>
<DOCNO> 220087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur01.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Güney Kıbrıs hala iyi niyet gösterisi içinde değil'' 
</HEADLINE>
<TEXT>

     Başbakan Recep Tayyip Erdoğan, Kıbrıs'ta devam eden görüşmelerde Güney Kıbrıs'ın hala iyi niyet gösterisi içinde olmadığını belirtti. 
     Kıbrıs konusunda uluslararası anlaşmaların göz ardı edilemeyeceğini ifade eden Erdoğan, ''Dünyadan kendinizi tecrit edemezsiniz. Şimdi bazı marjinal grupların yaptığı şeyler var, bekara karı boşamak kolay. Öyle kuru sıkı atmakla olmaz. Sorumluluk istiyor, samimi olmak gerekiyor. Türkiye'nin ve KKTC'nin menfaatleri var. Bunları göz ardı etmeden bu çalışma sürdürülmektedir, sürdürülmelidir'' diye konuştu. 
     Başbakan Erdoğan, TV8'de katıldığı canlı yayında, ülke gündemine ilişkin soruları yanıtladı. 
     Erdoğan, Kıbrıs konusundaki görüşmeler ve canlı yayın öncesi KKTC Cumhurbaşkanı Rauf Denktaş ile yaptığı görüşmeye ilişkin bir soru üzerine, Kıbrıs sorununun çözümsüzlükten kurtulmasını, adil ve kalıcı bir çözüme kavuşulmasını istediklerini belirtti. 
     Denktaş ile yaptıkları görüşmenin ''iyi niyet içerisinde ve gayet güzel bir şekilde geçtiğini'' ifade eden Erdoğan, ''Denktaş ta başından beri bu sürecin içinde. Bu süreç kesinlikle Denktaş'la birlikte devam etmelidir ve temennimiz odur ki onunla birlikte noktalanmalıdır'' dedi. Başbakan Erdoğan, sorunun çözümü için yaşanan sürece ilişkin gelişmelerin tamamının kamuoyuyla paylaşılmasının doğru olmadığını kaydederek, ''Eğer bunu tüm hassasiyetiyle, incelikleriyle kamuoyuyla paylaşmaya kalkarsak süreci yanlış yönlendirmiş, olumsuz etkilemiş oluruz'' diye konuştu. 
     Kuzey Kıbrıs'ın sadece Türkiye'nin değil dünyanın tanıdığı bir ülke konumuna gelmesini istediklerini belirten Erdoğan, sözlerini şöyle sürdürdü 
     ''İki kesimliliğin kesinlikle güçlendirilmesi lazım. Bunun yanında garantörlüğün güçlendirilmesi lazım. Şu ana kadar Güney Kıbrıs maalesef hala bir iyi niyet gösterisi içinde değil. Hala işi nasıl ileriye atarız gayreti içerisinde. Nasıl olsa AB ye girmemiz kesin. Niçin Kuzey Kıbrıs'ı da yanımızda taşıyalım gibi bir havanın içinde olabilirler. Temennim odur ki halkımızın birçok gerçekleri öğreneceği bir zaman şüphesiz olacaktır. 
     Uluslararası anlaşmalar var, sizi bağlayan anlaşmalar var. Bunları yok sayamazsınız. Dünyadan kendinizi tecrit edemezsiniz. Şimdi bazı marjinal grupların yaptığı şeyler var, bekara karı boşamak kolay. Öyle kuru sıkı atmakla olmaz. Sorumluluk istiyor, samimi olmak gerekiyor. Türkiye'nin ve KKTC'nin menfaatleri var. Bunları göz ardı etmeden bu çalışma sürdürülmektedir, sürdürülmelidir. Öyle ver kurtulcular filan... Bunu söyleyenler iyice marjinal kalmış gruplardır.'' 
     
     -ŞİRKET VE MAAŞ TARTIŞMALARI 

     Erdoğan, bir gazetede yayınlanan röportajının ardından Başbakanlık maaşıyla ilgili bir tartışma yaşandığının anımsatılması üzerine, şunları söyledi 
     ''Buraya nereden geldik ortaya koymakta fayda var. İddia edilen şirketimiz 15-16 yılı bulmuş bir şirket. Şirketimizin bir özelliği var, devletle en ufak bir işi yoktur. Yasal hiçbir manisi yok. Ben ne belediye başkanlığı yaparken ne Başbakan olduğumda bununla zaten fiilen uğraşma imkanım da yok. Ortaklarım sağ olsun işi götürüyorlar. Eniştem, kardeşim ortakların içinde, bu şekilde şirketimiz yürüyor. 
     Devletle asla işimiz yok. Buraya nasıl geldik Bir köşe yazarı arkadaşımızla bu konu gündeme gelince kendisine anlattım. Maaşımızı sordu. Vatandaşımız başbakanların çok farklı maaşı olduğunu zannedebilir, milletvekili maaşı artı 220 milyon olduğunu açıkladım. Yoksa maaşıma zam yapılsın diye bir şeyim yok.'' Röportaj sırasında Almanya Başbakanı Schröder'le yaptığı sohbetten söz ederek maaşının 15 bin Euro olduğunu kendi maaşının ise 3 bin küsür Euora'ya tekabül ettiğini anlattığını kaydeden Erdoğan, şöyle devam etti 
     '' Eğer ortağı olduğumuz şirketimiz olmasa biz bu maaşla sıkıntı çekeriz, çocuklarımızı okutmakta zor duruma düşeriz dedim. Bunu kalkıp spekülasyon aracı olarak kullanmak çok çirkin. Daha önce de böyle yaptılar. Konuyu da bilmiyorlar. Ne yazık ki bilgisizler, cahiller. Efendim kayyım tayin edilsin... Bir araştır bak bakalım. Hukukta böyle bir şey yok. Bunları biz araştırmışız. Tam aksine yasada buna mani bir hal yok. Olsa zaten gereğini yaparız. 
     Efendim rekabeti engelliyormuş... Ben fiilen çalışmıyorum ki kimse de bu Başbakan'ın şirketi falan demiyor ki... Zaten dağıtımı yapan da tek biz değiliz. İstanbul genelinde kaç tane dağıtım yapan şirket var. Bittiler, tükendiler, yapacakları, söyleyecekleri hiçbir şey yok. Hamdolsun şirketimiz vergisini tıkır tıkır öder. Herhangi bir sıkıntı yok. Bu konuda gönül huzuru içindeyim herhangi bir huzursuzluk duymuyorum. Yaptığım işi dürüst, doğru yapıyorum. Sağ olsunlar ortaklarım da gayet dürüsttür. Kusura bakmasınlar, bu tür spekülasyonlara pek pirim vermem, kendileri çalsın kendileri oynasın.'' 
     
     ''BENİM KASTETTİĞİM 1994'TEKİ CHP'' 

     Başbakan Erdoğan, CHP'ye yönelik ''kökü bereketsiz'' sözleriyle ilgili bir soruyu yanıtlarken de söylediklerini iyi okuyanların ne demek istediğini iyi anlayacaklarını belirtti. 1994'te İstanbul'da belediye başkanlığını CHP'den devraldığını belirten Erdoğan, ''İstanbul susuzdu, çöp dağları vardı, zehir soluyorduk. Bunları anlattım anlattıktan sonra bunların kökü bereketsiz dedim. Beyefendiler bundan rahatsız oldu'' diye konuştu. 
     Sözleriyle kastının 1994'teki CHP olduğunu belirten Erdoğan, şöyle devam etti 
     ''Eğer olayı kalkıp farklı yerlere kaydırmaya çalışırlarsa, tek partili dönemlere ya da daha farklı yerlere taşımaya kalkarsa söyleyeceğim çok şey olur. Bunlar hangi CHP'yi kastediyorlar. İnönü CHP'si mi, Ecevit CHP'si mi, Baykal CHP'si mi Hangi CHP Benim kastettiğim CHP 1994'teki CHP'dir. Eğer daha önceki CHP'yi söylüyorlarsa o zaman derim ki Atatürk ebediyete intikal etti Türk Lirası'nın üzerinden Atatürk'ün resmini kaldırdılar. İnönü'nün resmini koydular. Pulların üzerinden, devlet dairelerinden kaldırdılar. Biz bunları konuşmak istemiyoruz. Biz siyaset ortamını germek istemiyoruz.'' Erdoğan, ekonomik duruma ilişkin bir soruyu yanıtlarken, 3 Kasım seçimleri öncesinde meydanlarda ''Bizden bir yıl bir şey beklemeyin'' dediğini anımsatarak, ''Buna rağmen hamdolsun bir yılda bile milletimize çok şey vermeye başladık'' dedi. 
     Kamu Yönetiminin Temel İlkeleri Kanun Tasarısı ile ilgili değerlendirmelerde de bulunan Erdoğan, CHP'nin iktidarın önünü kesmeye çalıştığını, somut bir önerileri olmadan siyasi rant peşinde koştuklarını söyledi. 
     

     
</TEXT>
</DOC>
