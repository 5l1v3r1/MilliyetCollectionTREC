<DOC>
<DOCNO> 219596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur31.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul inşaatının temelinde kömür bulundu... Halk akın etti... 
</HEADLINE>
<TEXT>

     Zonguldak'ın Ontemmuz Mahallesi Mimar Sinan Sokak'ta, Ereğli Demir ve Çelik Fabrikaları ERDEMİR T.A.Ş tarafından yaptırılan lise binasının temel kazı çalışmaları sırasında kömür bulunduğunu duyan mahalleliler inşaat alanına akın ettiler. 
     Yaklaşık bir hafta önce ağır iş makineleriyle yapımına başlanan okulun kazı çalışmalarında rastlanılan kömürleri çuvallara doldurarak evlerine getirenlerden Melahat Bayzan, hiçbir ekonomik geliri olmadığını belirterek, ''Bu kömür sayesinde önümüzdeki kışın yakacak ihtiyacımızı temin ettiğim için Allah'a şükrediyorum. Benim gibi birçok komşumun da kömür ihtiyacının karşılanmasına sebep olanlardan Allah razı olsun'' dedi. 
     Zonguldak Valisi Yavuz Erkmen, Ontemmuz Mahallesi'nin yanı sıra çevre mahalle sakinlerinin bir süre önce ''Lise Binası İstiyoruz'' imza kampanyası başlattıklarını, kendisinin de bu talebi ERDEMİR Yönetim Kurulu'na aktardığını belirterek, şöyle konuştu 
     ''Eğitime Destek kampanyası kapsamında ERDEMİR Yönetim Kurulu'nun kararıyla ilimiz merkez mahallesinde başlanan 18 derslik lise binası inşaatının yıl sonuna kadar bitirilmesi hedefleniyor. Söz konusu lisenin tamamlanmasıyla ihtiyaç büyük ölçüde giderilecek. Ancak, buranın temelinde kömüre rastlanılmış. Biz, bu konuda Türkiye Taşkömürü Kurumu'nu TTK ve İl Emniyet Müdürlüğü'nü bilgilendirdik. Neticede, inşaatın kazı çalışmalarında rastlanılan kömürün durumu TTK'nun tasarrufunda.'' 
     
</TEXT>
</DOC>
