<DOC>
<DOCNO> 213413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/guncel/gun03.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar, Zümrüt Apartmanı'nın çökme nedenlerini bir bir tespit ettiler 
</HEADLINE>
<TEXT>
   Katliam delilleri 
   Hurdalardan üretilen çürük demir kullanıldı 
   Bina, standart dışı yanmış betonla yapıldı 
   Denetleme konusunda noksanlık gösterildi 
   Apartman eksik malzeme kullanılarak tamamlandı 
   İnşaatın yapımında çalışan işçilerin hataları var 
   
      
   Aydın Hasan 
   
   Konya'da katliama neden olan Zümrüt Apartmanı'nın, ilk bulgulara göre "çürük demir, yanık beton, eksik malzeme, hatalı işçilik ve eksik denetim" nedeniyle çöktüğü belirlendi. 
   Türkiye'de birçok kooperatifi çatısı altında toplayan ve konut üretiminde en büyük paya sahip kuruluşlardan Türk - Konut'un Genel Başkanı Yılmaz Odabaşı, enkaz başında Milliyet'e yaptığı değerlendirmede, binada kullanılan betonun "yanık", demirin de "çürük" olduğunun anlaşıldığını kaydetti. 
   
   Bu demir testten geçemez 
   Apartmanın hurda demirden haddehanelerde üretilen stardart dışı demirle inşa edildiğini ifade eden Odabaşı, "Oradaki demirler atma - çekme - kopma testlerini geçemez. Bu yorgun, çürük demirler inşaatlarda kullanıldığı sürece başımıza böyle felaketler gelir. Burada betonun yanmış, demirin de yorgun olduğu açıkça ortada" dedi. 
   
   Projeye müdahale var 
   Olayla ilgili soruşturma başlatan savcılığın atadığı bilirkişi heyeti üyesi Selçuk Üniversitesi Mühendislik - Mimarlık Fakültesi Mimarlık Bölüm Başkanı Yard. Doç. Dr. Osman Nuri Dülgerler de yaptığı açıklamada, projeye müdahale olduğu yolunda büyük şüphelerinin bulunduğunu kaydetti. 
   
   Her kattan örnek 
   Her kattan örnekler aldıklarını söyleyen Dülgerler, şu ana kadar elde ettikleri verilere göre, denetim noksanlığı, yeterli malzeme kullanılmaması ve işçilik hatalarının belirlendiğini açıkladı. "İlk planda bu etmenlerin bir kademe sonrası göçüğü meydana getirebilir" diyen Dülgerler, şunları söyledi 
   "Zemin ve bodrum katından alınacak örneklerle müdahale olup olmadığı kesinlik kazanacak. Projede bazı değişiklikler yapılmış mı O zaman göreceğiz. Zemin etütleri uzun sürer. Bu nedenle birinci kısım raporu hemen sunabiliriz. Projede su kuyusuyla ilgili bir bilgi bulunmuyor. Su kuyusunun kaçak şekilde açılıp açılmadığı konusundaki bilgiye de bodrum kata geldikten sonra ulaşacağız." 
   
   
   
   
   
</TEXT>
</DOC>
