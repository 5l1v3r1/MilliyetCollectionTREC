<DOC>
<DOCNO> 203914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun33.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Irak Rusya gibi Federal bir devlet olacak 
</HEADLINE>
<TEXT>

     Irak'taki Geçici Hükümet Konseyi'nin üyesi olan Irak Kürdistan Yurtseverler Birliği IKYB lideri Celal Talabani, Irak'ın devrik lideri Saddam Hüseyin'in yakalanmasında ABD'ye sadece istihbarat yardımında bulunduklarını söyledi. 
     Talabani, Rusya'da yayımlanan Kommersant gazetesinde yayımlanan demecinde, ''Saddam'a yönelik operasyonunun IKYB tarafından idare edildiği'' yönündeki iddialarla ilgili olarak, ''Evet, biz bunda belirgin bir rol oynadık. Amerikan askerlerine Saddam'ın yerinin belirlenmesine yardımcı olacak istihbarat bilgilerini sunduk. Ama peşmergelerin Saddam'ın yakalanmasında rol aldığını söylemek doğru değil'' dedi. 
     Saddam'ın mahkemesinin Irak'ta yapılması gerektiğini belirten Talabani, bunun herkese açık bir yargılama olacağını, isteyenin gelip izleyebileceğini kaydetti. Talabani, yurtdışından uzmanları davet etmelerine gerek olmadığını, Irak'ta yeterince eğitimli hukukçuların bulunduğunu kaydetti. Talabani, Saddam'ın Irak'taki direnişin düzenlenmesinde önemli rol oynadığına inandığını söyledi. 
     Devrik liderin direnişte yer alan militanların çoğuna doğrudan para yardımında bulunduğunu ifade eden Talabani, ''Irak'taki teröristler arasında 3 grup olduğunu görüyorsunuz. Birincisi Saddam'ın destekçileri Baasçılar, ikincisi El Kaide veya Ensar El İslam ve üçüncüsü de yurtdışından Irak'a gelen Vahabiler'' diye konuştu. 
     Saddam'ın Baasçılar için çok önemli olduğunu kaydeden Talabani, ''Bu yüzden Saddam'ın yakalanmasının ardından direnişin düşeceğine inanıyorum. Herkes Saddam'ın bir daha iktidara gelemeyeceğini anlamalı. Artık onun için mücadele etmenin bir anlamı yok'' dedi. 
     Talabani, bir başka soru üzerine, Rusya'da sadece Devlet Başkanı Vladimir Putin ile görüştüklerini ve onun da şahsen Saddam rejimiyle hiçbir zaman işbirliği yapmadığını belirterek, uluslararası ilişkilerin bireyler arasında değil, devletler arasında olduğunu kaydetti. 
     
     ''IRAK FEDERAL BİR DEVLET OLACAK'' 
     Rusya'nın siyasi, ekonomik ve kültürel alanlarda Irak'ta faaliyet göstermesini istediklerini kaydeden Talabani, ''Bizim de yıllarca Sovyetler Birliği'nde olduğu gibi devlet tarafından kontrol edilmiş bir ekonomimiz var. Bu yüzden Rusya'nın yaşadığı geçiş sürecini çok merak ediyoruz. Rus uzmanların bu konudaki tavsiyelerinden yararlanacağız'' diye konuştu. 
     Talabani, Rusya'nın federal bir sisteme sahip olduğunu, dolayısıyla Rus anayasasının kendileri için önemli olduğunu belirterek, ''Irak da federal bir devlet olacak'' dedi. 
     Putin ile Irak'ın borçları konusunu da ele aldıklarını ve Rusya'nın bu konuda çok cömert davrandığını ifade eden Talabani, ''Rusya da diğer Paris Kulübü üyesi ülkeler gibi Irak'ın borçlarının yüzde 65'ini silmeye hazır olduğunu bildirdi. Bu da Rusya'ya olan 8 milyar dolar borcumuzdan geriye 3.5 milyar dolar kalıyor anlamına geliyor. Bu borç silmenin Rus şirketlerinin alacağı ihalelerle bağlantılı olacağı da vurgulandı'' diye konuştu. 
     
</TEXT>
</DOC>
