<DOC>
<DOCNO> 225112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun35.html </URL>
<DATE> 2004/03/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Rumlara göre BM konuşma yasağı uyguluyor 
</HEADLINE>
<TEXT>

     İsviçre'de dörtlü Kıbrıs görüşmelerinin başlamasına çok az süre kala, gazetecilerin görüşmelerin yapılacağı Burgenstock otellerinden görüntü alması sağlandı. 
     BM yetkilileri, bir grup gazeteciyi, basının kamp kurduğu Furigen Oteli'nden alarak, otobüslerle yaklaşık 4 km uzaklıktaki Burgenstock oteller kompleksine götürdü. Yolda bulunan güvenlik noktalarında gazetecilerin akreditasyonları kontrol edildi. 
     Bu arada, 2 gündür aralıksız süren yoğun kar yağışı nedeniyle yolların kapanmaması için kar makinelerinin çalıştığı gözlendi. 
     Bölgeye götürülen gazeteciler otellerin içine alınmazken, görüşmelerin yapılacağı binaları dışardan görüntüleyebildiler. Basının görüntü aldığı sırada binanın dışına çıkan Kıbrıs Rum yönetimi Dışişleri Bakanı Yorgo Yakovu, ısrarlı sorular karşısında, BM'nin konuşma yasağı uyguladığını söyledi. 
     Görüşmelerin, birkaç saat içinde Burgenstock'a ulaşması beklenen Yunanistan Dışişleri Bakanı Petros Molivyatis'in gelişiyle başlaması bekleniyor. 
     
</TEXT>
</DOC>
