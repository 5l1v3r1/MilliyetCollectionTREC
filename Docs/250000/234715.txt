<DOC>
<DOCNO> 234715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonyas06.html </URL>
<DATE> 2004/04/25/ </DATE>
<TIME> 10.30 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Türkiye'de 100 çiftten yaklaşık 15'inde kısırlık sorunu var... 
</HEADLINE>
<TEXT>

     Gazi Üniversitesi Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Bülent Tıraş, Türkiye'de her 100 çiftten yaklaşık 15'inde kısırlık sorunu bulunduğuna dikkati çekerek, ''Bunların da yaklaşık yüzde 40'ı erkeğe bağlı'' dedi. 
     Antalya Belek'teki Pine Beach Resort Otel'de gerçekleştirilen ''4. Ulusal Jinekoloji ve Obstetrik Kongresi''ne katılan Prof. Dr. Bülent Tıraş, kısırlık üzerine ilginç bilgiler verdi. Araştırmaların, geçen yüzyıldaki sperm sayısının bu yüzyılda neredeyse yarı yarıya azaldığını gösterdiğini belirten Bülent Tıraş, Türkiye'de menisinde sperm çıkmayan erkeklerden alınan biyopside, testislerden sperm çıkmama oranının yüzde 40 civarında olduğunu belirtti. Tıraş, şunları söyledi 
     ''Türkiye'de her 100 çiftten yaklaşık 15'inde kısırlık sorunu var. Bunların da yaklaşık yüzde 40'ı erkeğe bağlı. Türkiye'de 10 milyon çift olduğu varsayılırsa, 1.5 milyon çiftin çocuk sahibi olamama sorunuyla karşılaştığı ortaya çıkar. Geçmişte kısırlığın sebebi olarak kadınlar görülüyordu. Erkekler, çocuk olmayınca hanımını değiştirme yoluna gidiyorlardı. Bunun şimdi değiştiğini görüyoruz. Kırsal kesimden bile bize müracaat eden hanımlar, yanlarında eşlerini de getiriyorlar. Bu önemli bir gelişme. Erkeklerin de istemeden de olsa bunu kabul ettiklerini gösteriyor.'' 
     
     ''SPERM SICAK SEVMEZ'' 
     Çocuk yaşta geçirilen kabakulak veya inmemiş testisin sperm sayısındaki düşüşle yakından ilgisi bulunduğuna dikkati çeken Bülent Tıraş, testislerin çocukluğun ilk 6 ayı içinde inmemesi halinde sperm oluşumunda kalıcı sorunlar yaşanabileceğini kaydetti. 
     Çevre kirliliğinin sperm oluşumuna etkisi olduğunu dile getiren Prof. Dr. Tıraş, ''Özellikle midye gibi deniz ürünleri riskli. Çünkü midyenin deniz kirliliği bulunan yerlerde suyu süzen bir yapısı var. Bu da midyedeki cıva ve kurşun gibi ağır metallerin vücuda girmesine neden olur'' dedi. 
     Bir sperm hücresinin 72 günde oluştuğunu söyleyen Tıraş, sıcak ortamların sperm oluşumu üzerinde olumsuz etkisi bulunduğuna dikkati çekti. Hamam ve fırın gibi sıcak ortamlarda çalışan ya da çok sık saunaya giren erkeklerin kısırlık riskiyle karşılaşabileceğini belirten Tıraş, ''Vücut ısısı 37 derece ama testislerin sağlıklı sperm üretebilmesi için ısısının birkaç derece daha aşağı olması gerekiyor'' diye konuştu. 
     
     SPERMSİZ DOĞUMA DOĞRU... 
     Bülent Tıraş, tüp bebek konusunda da son dönemde büyük gelişmeler olduğunu kaydetti. En büyük gelişmenin vücuttan alınan kök hücrenin sperm yerine kullanılabilmesi olduğunu vurgulayan Prof. Dr. Bülent Tıraş, şöyle konuştu 
     ''Bizim hücrelerimizde 46 kromozom var. Ama yumurta ve spermde 23 kromozom var. Anne ve babadan gelen kromozomlar birleştiği zaman 46 kromozomlu bir hücreyi oluşturuyorlar. Şimdi normal insan vücudundan alınan bir kök hücre, kromozom sayısı yarıya indirilerek, sperm yerine kullanılabilecek. Artık bu aşamada belki de yakın bir gelecekte sperme ihtiyaç kalmayabilecek ve böylelikle kişinin eşinden alınacak kök hücrenin veya başka bir hücrenin kromozom sayısı yarıya indirilerek bebek sahibi olmaları sağlanabilecek.'' 
     
</TEXT>
</DOC>
