<DOC>
<DOCNO> 237185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko23.html </URL>
<DATE> 2004/05/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hyundai, Türkiye pazarında 4'üncülüğü hedefliyor... 
</HEADLINE>
<TEXT>

     Hyundai Assan Genel Müdürü Kurthan Tarakçıoğlu, bu yıl Türkiye otomotiv pazarında ilk 4'te yer almayı hedeflediklerini bildirdi. 
     Tarakçıoğlu, imaj çalışmalarının ikinci ayağı olan ''Gerçeğe Davet Kampanyası''nın tanıtıldığı basın toplantısında yaptığı konuşmada, bu yılın tüm sektör için beklentilerin ötesinde bir taleple başladığını ifade etti. 
     Programlar ve beklentilerin sürekli revize edildiğini ve tahminlerin yükseltildiğini belirten Tarakçıoğlu, tüketici kredi faizlerinin hızla düşmesi ile pazarda üç yıldır ertelenen talebin alıma dönüştüğünü ifade etti. 
     Tarakçıoğlu, bu nedenle otomotiv sektöründe artık çok daha iyimser tahminler yapıldığını kaydederek, AB ile konular, Kıbrıs meselesi, ekonomik reformlar ve özelleştirme ile ilgili konularda hala bazı tedirginliklerin olmasına rağmen talep artışı trendinin sektörün önünün çok açık olduğunu gösterdiğini söyledi. 
     İç pazarda çok zorlu rekabet koşullarının yaşandığına dikkat çeken Tarakçıoğlu, pazarın çok ani şekilde genişlediğini, Hyundai Assan olarak kalite ve müşteri odaklı organizasyon yapısı ile pazara daha iyi nüfus etmeyi planladıklarını vurguladı. 
     Kurthan Tarakçıoğlu, bu yıl 235 bini ticari araç, 525 bini binek otomobil olmak üzere toplam 760 bin adetlik bir pazar beklediklerini ifade ederek, ''Bizim tahminimiz bu yıl geçen yıla göre iki mislinden fazla yüzde 110'luk bir artış olacağıdır'' dedi. 
     
     ''PAZAR 2 MİSLİ, HYUNDAİ 3 MİSLİNDEN FAZLA BÜYÜYECEK'' 
     Hyundai'in tüm dünya çapında büyük bir atılım içine girdiğine işaret eden Tarakçıoğlu, şöyle devam etti 
     ''Bu yıl Türkiye otomotiv pazarında ilk 4'te yer almayı planlamaktayız ve tüm altyapı çalışmalarımızı buna göre yapıyoruz. Hyundai hedeflerinin gerçekleşmesi için yüzde 10'luk pazar payının olması gerekiyor. Pazar 2 misli büyürken, Hyundai bu sene 3 mislinden fazla büyüyecek. Hyundai Assan'ın önümüzdeki 2006'ya kadar pazar payı yüzde 10'larda kalacak, burada yerini sağlamlaştırdıktan sonra 2010'lara doğru yüzde 13'e yükselerek Türkiye otomotiv pazarında 3. firma olmaya doğru gidecek.'' Hyundai hak ettiği yere taşımak açısından modellerine çok güvendiklerini dile getiren Tarakçıoğlu, Hyundai markasının algılanandan farklı bir kalite seviyesinde araç olduğunu anlatmak amacıyla ''Gerçeğe Davet'' adı altıda yeni bir kampanya başlattıklarını bildirdi. 
     Bu kampanyanın, hedeflerine ulaşmak için Hyundai markasının ihtiyacı olan iletişim yatırımının önemli bir parçası olduğuna işaret eden Tarakçıoğlu, 8-16 Mayıs tarihleri arasındaki kampanya dahilinde tüm otomobil severlerin Hyundai bayilerine davet edileceğini kaydetti. 
     Tarakçoğlu, her biri bir ile gidecek olan 60 araçlık Hyundai konvoyuna start verilen kampanya kapsamında test sürüşü yapan kişilerden birine de Hyundai Getz marka otomobil hediye edileceğini kaydetti. 
     
</TEXT>
</DOC>
