<DOC>
<DOCNO> 233458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun68.html </URL>
<DATE> 2004/04/21/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Erdoğan'ın katılacağı TD-IHK'nın açılışına devetisi olanlar katılacak 
</HEADLINE>
<TEXT>

     Başbakan Recep Tayyip Erdoğan'ın Almanya ziyaret programı belli oldu. 
     Başbakan Erdoğan 27 Nisan Salı günü Türk-Alman Sanayi ve Ticaret Odası'nın TD-IHK açılışına katılmak üzere Köln'e gelecek, daha sonra da Vogelsang semtindeki EnergyDome Basketbol Salonu'nda halka hitap edecek. 
     TD-IHK Başkanı Kemal Şahin, Erdoğan'ın Almanya ziyaretiyle ilgili olarak yaptığı basın toplantısında, TD-IHK'nın açılış töreninde Erdoğan ile Almanya Başbakanı Gerhard Schröder'in birer konuşma yapacaklarını, açılış törenine Sanayi ve Ticaret Bakanı Ali Coşkun, Kuzey Ren Vestfalya Eyaleti Başbakanı Peer Steinbrück, Köln Belediye Başkanı Fritz Schramma ve her iki ülkenin Odalar ve Borsalar Birliği başkanları Ludwig Georg Braun ile Rıfat Hisarcıklıoğlu'nun da katılacağını söyledi. 
     Açılış töreninden sonra Erdoğan ile Schröder'in ikili görüşme yapacaklarını ifade eden Şahin, görüşmeden sonra bir basın toplantısı düzenleneceğini, daha sonra da TD-IHK'da sadece üyelerin katılacağı bir toplantı yapılacağını kaydetti. 
     Şahin, Erdoğan'ın basketbol salonundaki konuşmasını izlemek isteyenlere uyarıda bulunarak, güvenlik nedeniyle yaklaşık 2 bin 500 kişilik salona sadece davetiyesi olanların alınacağını söyledi. 
     Alman polisinin, Başbakan Erdoğan'ın konuşmasını yapacağı yer konusunda güvenlik açısından çok titiz davrandığını belirten Şahin, konuşmanın yapılacağı yerin polis tarafından denetlendiğini ve uygun görüldüğünü kaydetti. 
     Şahin, davetiyelerin dağıtımını Köln Başkonsolosluğu, Diyanet İşleri Türk İslam Birliği DİTİB ile birlikte 11 derneğin daha üstlendiğini ve davetiyesi olmayanların içeri alınmayacağını, davetiyesi olanların da kimlik kontrolünden geçirileceklerini söyledi. 
     Başbakan Erdoğan, aynı gün akşamı Maritim Otel'de düzenlenecek ve Dışişleri Bakanı Abdullah Gül ile birlikte siyaset ve iş dünyasının önde gelen isimlerinin katılacağı ''Anadolu Ateşi'' gösterisini izledikten sonra Türkiye'ye dönecek. 
     
</TEXT>
</DOC>
