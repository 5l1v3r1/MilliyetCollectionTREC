<DOC>
<DOCNO> 181105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur14.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğlu'nun cenazesi yarın toprağa veriliyor... 
</HEADLINE>
<TEXT>

     Ankara Üniversitesi A.Ü Tıp Fakültesi Dekanı Prof. Dr. Tümer Çorapçıoğlu, 4 Eylül'de beyin ölümü gerçekleşen Denizli Valisi Recep Yazıcıoğlu'nda dün öğleden sonra organ yetmezliği başladığını ve Yazıcıoğlu'nun bugün saat 10.00 itibariyle vefat ettiğini bildirdi. 
     Prof. Dr. Çorapçıoğlu, Vali Yazıcıoğlu'nun kardeşi AK Parti Ankara Milletvekili Sait Yazıcıoğlu ile birlikte, Yazıcıoğlu'nun vefatına ilişkin olarak, hastanede gazetecilere bir açıklama yaptı. 
     Prof. Dr. Çorapçıoğlu, dün öğleden sonra birden fazla organında yetmezlik başlayan Vali Yazıcıoğlu'nun, bugün kalp yetmezliği nedeniyle saat 10.00'da vefat ettiğini bildirdi. 
     Ailesine ve sevenlerine başsağlığı dileğinde bulunan Prof. Dr. Çorapçıoğlu, ''Çok değerli bir devlet adamının arkasından çok fazla söz söylemek doktorlara düşmez'' dedi. 
     
     SÖKE'DE TOPRAĞA VERİLECEK 
     Gazetecilerin soruları üzerine Sait Yazıcıoğlu da Recep Yazıcıoğlu'nun cenazesinin yarın Kocatepe Camii'nde öğle namazını müteakip kılınacak cenaze namazının ardından Aydın'ın Söke ilçesine götürülerek, orada toprağa verileceğini ifade etti. 
     Bu arada Yazıcıoğlu'nun ölüm haberinin ardından eşi Meryem Yazıcıoğlu, kızları Rüveyda Durmaz, Necla Yuvi ile oğlu Mehmet Kemal Yazıcıoğlu hastaneye geldiler. 
     Ayrıca, Bayındırlık ve İskan Bakanı Zeki Ergezen ile Ankara Büyükşehir Belediye Başkanı Melih Gökçek de hastaneye geldi. 
     
</TEXT>
</DOC>
