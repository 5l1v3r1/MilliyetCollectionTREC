<DOC>
<DOCNO> 186691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/siyaset/siy02.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'u TOBB heyeti için açtılar 
</HEADLINE>
<TEXT>

      Serpil ÇEVİKCAN 

   
   Washington'dan ayrılmak üzere yola çıkmışlardı. Başkan'ın telefonu çaldı. Karşıdaki ses, "Sayın Savunma Bakan Yardımcısı Paul Wolfowitz sizi bekliyor" dedi. Araç Savunma Bakanlığı binasına, Pentagon'a yöneldi. Aynı saatlerde ABD donanmasının Atlantik Filosu'na ait 70'e yakın savaş gemisi daha güvenli limanlara doğru demir almıştı. Saatte 200 ile 400 kilometre hızla vuracak denilen İsabel Fırtınası nedeniyle devlet daireleri boşaltılmış, 150 bin kişinin tahliyesine başlanmıştı. Dünyanın en büyük yekpare binalarından biri olan Pentagon, fırtına izni nedeniyle hayalet binaya dönüşmüşken, dört Türk'ü kapıda Wolfowitz'in danışmanı karşıladı. Binada uzun süre yalnızca beş kişinin ürküntü veren ayak sesleri duyuldu. Koridorlardaki çınlamalar Rifat Hisarcıklıoğlu, Mehmet Balduk ve başkan danışmanları Güven Sak ile Nihat Akyol'dan oluşan Türkiye Odalar ve Borsalar Birliği TOBB heyetinin Wolfowitz'le görüşmesi başladığında duyulmaz olmuştu. Wolfowitz, TOBB görüşmesi için özel olarak Pentagon'un kapılarını açtırmıştı. Fırtına Pentagon'un kapısına dayandığında Hisarcıklıoğlu, Wolfowitz'e Amerikalı muadillerinin aksine Türk işadamlarının Irak'ta iş yapmaktan korkmadığını gösteren anketi anlatıyordu. 
   
   
   
</TEXT>
</DOC>
