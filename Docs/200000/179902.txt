<DOC>
<DOCNO> 179902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/guncel/gun08.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede tinerci dehşeti 
</HEADLINE>
<TEXT>

   Denizli'de tinerciler devlet hastanesinde doktor ve hastalara korku dolu anlar yaşattı. Görevliler tinercilerden tedavi için para yatırmalarını isteyince hastanenin camlarını kırarak kaçtılar 
      DENİZLİ DHA 

   
   Denizli'de devlet hastanesi'ni basan 5 tinerci, doktor ve hastalara korku dolu dakikalar yaşattı. Aldıkları bıçak darbeleri ile hafif şekilde yaralanan iki tinerci, önceki gece Denizli Devlet Hastanesi Acil Servisi'ne giderek yaralarına pansuman yaptırmak istedi. 
   
   Para istenince çıldırdılar 
   Görevlilerin, tedavi için vezneye para yatırmaları gerektiğini belirtmesi üzerine, paralarının olmadığını söyleyen tinerciler, hastanenin camlarını kırarak kaçtı. 
   Dün sabah polis tarafından yakalanan iki tinerci, aynı gün içerisinde mahkemeye çıkarıldı. Bu sırada tinerci iki gencin 5 arkadaşı da Adliye'ye gelerek mahkemeyi izlemek istedi. Polisin izin vermediği 5 genç, polisi ve gazetecileri döner bıçağı ile tehdit etti. Vücutlarını jiletle kesen gençler, daha sonra hastaneye giderek poliklinik ve acil servis girişindeki camları kırdı, ellerindeki döner bıçaklarını rastgele sallayıp görevlilere küfürler yağdırdılar. Gençler, daha sonra hastaneden ayrılıp tekrar adliyeye gitti. Burada polis tarafından ikna edilen 5 tinerci, Merkez Karakolu'na götürüldü. 
   
   24 saat polis koruması 
   Devlet Hastanesi Başhekimi Dr. Mithat Ekici'nin talebi üzerine görevlendirilen Çevik Kuvvet polisinin 24 saat boyunca hastanede görev yapacağı belirtildi. 
   
   Bıçaklı doktora soruşturma...    Antalya Devlet Hastanesi Acil Servisi'ndeki güvenlik sorununa dikkat çeken haberde, belindeki bıçakla fotoğrafı yayınlanan Doktor Alaaddin Küçük hakkında başhekimliğince soruşturma, Antalya Tabip Odası'nca da inceleme başlatıldı. Devlet Hastanesi Başhekimi Dr. Arif Bulut, bir doktorun belindeki bıçak ya da tabancayla hastanede görev yapamayacağını belirtirken şunları söyledi "Esas sorun hastanenin güvenliğinin olmaması ama doktorlar eline bıçak alıp tiner ya madde bağımlısını durduramaz." 
   
   
</TEXT>
</DOC>
