<DOC>
<DOCNO> 184229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/siyaset/siy12.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanbeyli Kaymakamı Bergama'ya 
</HEADLINE>
<TEXT>

   Heykel tartışması nedeniyle belediye başkanıyla ters düşen Sultanbeyli Kaymakamı Eren, Bergama'ya atandı 
      ANKARA Milliyet 

   
   Cumhurbaşkanı Ahmet Necdet Sezer, her yıl temmuz veya ağustosta onaylanan, ancak bu yıl hükümetin bazı sakıncalı isimlere aktif görev vermek istemesi yüzünden uzun süredir beklettiği 450'ye yakın mülki amirin atanmasını öngören kararnameyi imzaladı. Vali yardımcısı olarak küçük illerde pasif görevde bulunan bazı isimleri başta İstanbul olmak üzere yeniden aktif görevlere getiren kararnamede, İçişleri Bakanlığı Müşteşar Yardımcısı Şahabettin Harput etkili oldu. Harput, bakanlığa bağlı Personel Genel Müdürlüğü ve Mahalli İdareler Genel Müdürlüğü bünyesinde de alt düzeyde değişikliklere imza attı. İstanbul'a 14 yeni kaymakam ve 6 vali yardımcısı atandı. İstanbul Vali Yardımcısı Saim Eskioğlu Gönen Kaymakamlığı'na getirilirken Şişli, Beşiktaş, Bakırköy, Eyüp, Sarıyer, Eminönü, Bahçelievler, Bağcılar, Maltepe, Güngören, Sultanbeyli, Tuzla, Şile ve Çatalca'da yeni kaymakamlar görevlendirildi. Bazıları şöyle 
   Bakırköy Kaymakamı Kadri Öner, Çankırı Vali Yardımcılığı'na atandı. Seçimlerde bağımsız aday olan ve merkez valiliğini yürüten Ali Haydar Öner'in kardeşi Öner, geçen yılki atamada "yürütmeyi durdurma" kararı alarak eski görevine döndü. Eski ANAP'lı Nizamettin Sevgili'nin kardeşi Malatya Yeşilyurt Kaymakamı İzzettin Sevgili, Yozgat Vali Yardımcılığı'na atandı. Sultanbeyli Kaymakamı Hüseyin Eren, görev süresi dolduğu gerekçesiyle Bergama'ya atandı. Eren, 28 Şubat'tan sonra ilçeye Atatürk heykelinin inşasında Belediye Başkanı Ali Nabi Koçak'la ters düşmüştü. Fatsa Kaymakamı Kaya Çıtak Sultanbeyli Kaymakamlığı'na atandı. Trabzon Vali Yardımcısı Nihat Nalbant, Beşiktaş Kaymakamlığı'na getirildi. Gönen'den Şişli Kaymakamlığı'na atanan Mehmet Demirezer ile Kocaeli Vali Yardımcılığı'ndan Tuzla Kaymakamlığı'na atanan Fahri Keser'in hükümete yakın olduğu iddia edildi. 
   
</TEXT>
</DOC>
