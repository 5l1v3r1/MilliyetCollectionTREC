<DOC>
<DOCNO> 198619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun18.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül AB Anayasası'nda Yahudilik ve İslamiyet'ten de bahsedilmeli 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, AB Anayasası'nda Hıristiyanlık'tan bahsedilmesi durumunda Yahudilik ve İslamiyet'ten de bahsedilmesi gerektiğini söyledi. 
     İtalya'nın Napoli kentinde düzenlenen AB Hükümetlerarası Konferans'a katılan Gül, yaptığı basın toplantısında, Napoli'deki konferansın, İtalya'nın AB dönem başkanlığında düzenlenen son toplantılardan biri, Aralık'taki zirve öncesinde bir son buluşma olduğunu belirtti. 
     Gül, ''Malumunuz buradaki toplantıda, AB Anayasası'na ilişkin tartışmaların tamamlanması ve bunun zirveye takdimi hedeflenmekteydi. Yemekler de dahil olmak üzere, iki gün boyunca herkes görüşlerini ifade etti. Savunmadan yapısal düzenlemelere varana kadar, AB Anayasa Taslağı'nda yer alan pek çok konu konuşuldu. Ama gördüğümüz kadarıyla, AB Anayasası konusunda halen pek çok tartışmalı konu var'' dedi. 
     AB Anayasası'nda Avrupa'nın Hıristiyan kökenlerine atıfta bulunulması konusunda konferansta hararetli tartışmaların yapıldığını kaydeden Gül, Hükümetlerarası Konferans'ta bir tür din tartışması yaşandığını ifade etti. 
     Dışişleri Bakanı Gül, şunları söyledi 
     ''Aralarında Çeklerin yanı sıra İspanya ve Polonya'nın da bulunduğu bazı ülkeler, AB Anayasası'nın giriş bölümünde, Hıristiyan kültürüne ve Hıristiyanlık'a açıkça atıfta bulunulmasını istiyorlar. Yunanistan ise buna karşı çıkarak, Avrupa'da birçok dinin bulunduğunu hatırlattı ve çok kapsayıcı bir ifadenin daha isabetli olabileceğini belirtti. Fransa ve Belçika, bu konuya şiddetle muhalif olmaya devam ediyor. Bu tartışmalar konusunda ben de görüşlerimizi dile getirme imkanı buldum.'' 
     
     ''TASLAK MEVCUT HALİYLE LAİK BİR ANAYASA OLARAK KALSIN'' 

     Gül, konferans sırasında Avrupalı meslektaşlarına din tartışmaları çerçevesinde dile getirdiği görüşlerini ise şu cümlelerle özetledi 
     ''Kendilerine, bu meselenin, taslaktaki şekliyle kalmasının en isabetli iş olacağını söyledim. Özellikle bir anayasanın giriş bölümünde belirli bir dinden bahsetmenin yanlış olacağını belirttim. Açıkça Hıristiyanlık dininin vurgulanmasını isteyenlere de, bu konuda Avrupa'nın tarihine bakmak gerektiğini ifade ettim. Zira Avrupa tarihinde sadece Hıristiyanlar değil, Müslümanlar ve Yahudiler de var. Müslümanlığın Avrupa'nın gerek tarihinde, gerekse birçok bölgesinde önemli izleri var. Kendilerine bunların görmezlikten gelinemeyeceğini belirttim. Dolayısıyla, illa Hıristiyanlık'tan bahsedilecekse Yahudilik ve İslamiyet'ten de bahsedilmesi gerektiğini söyledim.'' Müslümanların tarih boyunca Avrupa'da yaşadıklarına ve önemli izler bıraktıklarına, Balkanlar'da önemli bir Müslüman nüfus bulunduğuna, bugün de göç olgusuyla Müslümanların Avrupa'ya yerleştiklerine dikkati çeken Abdullah Gül, ''Anayasa'da Hıristiyanlık'tan mutlaka bahsedilecekse diğer iki dini de unutmamak lazım. Öyle bir durumda her üç dini de zikretmek lazım. Ama bizim tercihimiz, bu hususta, taslağın şu anda mevcut haliyle laik bir anayasa olarak kalmasıdır'' diye konuştu. 
     
     ÜZERİMİZE DÜŞENİ YAPARIZ 

     Başbakan Yardımcısı ve Dışişleri Bakanı Abdullah Gül, Türkiye'nin AB konusunda üzerine düşen her şeyi yapacağını, ancak Türkiye'ye yine de ters davranılması halinde bunu ne Türkiye'nin ne de Avrupa'nın kaldırabileceğini söyledi. 
     İtalya'nın Napoli kentinde düzenlenen AB Hükümetlerarası Konferans'a katılan Gül, yaptığı basın toplantısında, Avrupalı meslektaşlarından, İstanbul'daki terör saldırıları sonrasındaki taziye ve dayanışma mesajlarını icraatlara da yansıtmalarını istediğini belirtti. 
     İkili temasları hakkında bilgi veren Bakan Gül, şunları kaydetti 
     ''İkili görüşmelerde, tüm meslektaşlarım İstanbul'daki terör olayları nedeniyle üzüntülerini dile getirdiler. Ben de kendilerine bu mesajlardan ve desteklerinden dolayı memnuniyet duyduğumuzu ifade ettim. Ancak bunların eylemde de görülmesi gerektiğini, zira bu dayanışmanın icraatta maalesef görülemediğini söyledim. Özellikle, UEFA kararıyla Türkiye'deki maçların tarafsız sahaya alınmasıyla, teröre büyük taviz verildiğini, görüştüğüm tüm bakanlara söyledim. Bunu çok tehlikeli bir gelişme olarak gördüğümüzü de vurguladım''. 
     Gül, Aralık ayında Brüksel'de yapılacak AB Zirvesi'ne de atıfta bulunarak, orada Türkiye'ye değinilecek paragrafın en iyi biçimde kaleme alınması için Avrupalı meslektaşlarından destek istediğini söyledi. 
     ''Bunun en iyi şekilde çıkması gerektiğini hepsiyle açık açık konuştum'' diye konuşan Abdullah Gül, Avrupalı meslektaşlarına Türkiye'nin AB süreciyle ilgili açık bir mesaj vermeye de özen gösterdiğini kaydetti. 
     Gül, konuşmasını şöyle sürdürdü 
     ''Ben, hepsine açıkça şunu söyledim. AB konusunda biz üstümüze düşen her şeyi yaparız. Eksikliklerimiz varsa bunların söylenmesinden rahatsız da olmayız. Nitekim bizler 2004 sonuna kadar tüm değişikliklerimizi tamamlayacağız. Siyasi kriterlerin tümü Türkiye'de gerçekleşecektir. Başka adaylar ne yaptıysa hepsini biz de yapacağız. Ama tüm bunlar olduktan sonra, şayet Türkiye'ye karşı ters davranılırsa bu asla kabul edilemeyecek bir şey olur. Bize yine de ters davranılırsa bunu ne Türkiye kaldırabilir ne de Avrupa. Bu hususu kendilerine tafsilatlı bir şekilde izah ettim''. 
     Türkiye'nin AB'den iltimas beklemediğini de hatırlatan Gül, ''Kendilerine, bize tıpkı diğer adaylar gibi objektif yaklaşmalarının yeterli olacağını belirttim. Biz üzerimize düşen her şeyi yaptıktan sonra, Aralık 2004'te ters bir şey çıkarsa zamana yayma gibi bir şey çıkarsa bunun çok büyük bir dönüm noktası olabileceğini ifade ettim'' diye konuştu. 
     
     İRLANDALILAR, STRATEJİK BAKIYOR 

     İtalya'dan AB dönem başkanlığını devralacak olan İrlanda'nın Dışişleri Bakanı Brian Cowen ile yaptığı görüşmeyi de değerlendiren Gül, Türkiye'nin AB süreciyle ilgili en kritik kararların İrlanda'nın dönem başkanlığı sırasında alınacağını hatırlattı. 
     Gül, ''İrlandalı meslektaşım Cowen ile bütün konuları ele alma fırsatımız oldu. Kendisini geniş biçimde bilgilendirdim. Doğrusu kendilerinden büyük bir anlayış gördüğümü de belirtmeliyim'' dedi. 
     Cowen ile yaptığı görüşmede, İrlandalıların Türkiye'nin öneminin farkında olduklarını gözlemlediğini kaydeden Gül, şunları söyledi 
     ''İrlandalılar, Türkiye'ye stratejik bir açıdan bakıyorlar. Görüşmede, medeniyetlerin uzlaşması ve armonizasyonu, Türkiye'nin Müslüman bir ülke kimliği gibi konuları ben değil, bizzat İrlandalı bakan açtı. Bu konuları geniş biçimde konuştuk. İrlandalı meslektaşımın, Türkiye'deki hoşgörü ve toleransın, bir arada yaşama geleneğinin, modernleşmenin, hatta bu süreçte bizim partimizin oynadığı rolün farkında olan ve tüm bu konulara vakıf olduğunu gördüm. Bu konulara büyük önem veriyorlar. Kendisiyle son derece iyi anlaştık''. 
     Dışişleri Bakanı Abdullah Gül, ikili görüşmelerde Kıbrıs'ın yanı sıra, AB'yi ve Avrupa Konseyi'ni ilgilendiren çeşitli konuların da gündeme geldiğini belirterek, ''Tüm bu konularda, Avrupalı meslektaşlarımı bilgilendirerek, kendilerinden destek talebinde bulundum'' dedi. 
     
</TEXT>
</DOC>
