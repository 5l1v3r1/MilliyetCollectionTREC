<DOC>
<DOCNO> 181300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo03.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ elektriği kesti, buzlar eridi... Milliler salonsuz kaldı... 
</HEADLINE>
<TEXT>

     TEDAŞ, BELPA Buz Pateni Salonu'nun borcundan dolayı elektriklerini kesince Buz Hokeyi Milli Takımı, salonsuz kaldı. 
     Aylık ortalama 20-30 milyarlık faturaları 1 yıl ödemeyen BELPA'nın borcu faizlerle birlikte 350 milyar lirayı bulunca, TEDAŞ, BELPA Buz Pateni Salonu'nun elektriklerini kesti. Bu durum 11 Eylül tarihinde Bulgaristan'da yapılacak Grand Prix'e katılacak Buz Hokeyi Milli Takımı'nın çalışmalarını olumsuz yönde etkiledi. 
     Buz Sporları Federasyonu Başkanı Abdülkadir Dökmeci, federasyon bütçesinin büyük bir kısmını buz kirası olarak BELPA'ya ödediklerini belirterek, şöyle konuştu 
     ''Böyle bir şey olamaz. Yıllık bütçemizin yüzde 40'lık bölümünü her yıl buz kirası olarak BELPA'ya veriyoruz. Buna rağmen bir çok olumsuzluk yaşıyoruz. Kendi tesisi olmayan hiçbir federasyon yok bizden başka. Tabi bu durumda bizi başkalarına muhtaç hale getiriyor. Temennim bir an önce kendi tesisimize kavuşmak. Bunun için tüm yetkililerden gerekli desteği ve çabayı bekliyoruz.'' Dökmeci, Buz Sporları Federasyonu'na bağlı sporcuların Türkiye'de çalışabileceği sadece 2 salon bulunduğunu ifade ederek, ''Birisi Ankara BELPA, diğeri ise Kocaeli'nde bulunuyor. Bunların da 350 milyar lirayı bulan birikmiş borçlarından dolayı elektrikleri kesilince, buzlar erimeye yüz tuttu ve tesisler bu bahaneyle bakıma alındı. Şimdi 11 Eylül'deki müsabakalara nerede hazırlanacağız'' dedi. 
     
     ÇÖZÜM MELİH GÖKÇEK'DE 
     Federasyon Başkanı Dökmeci, bu sorunun bir an önce çözüme kavuşturulması için Ankara Büyükşehir Belediye Başkanı Melih Gökçek ile görüştüğünü ifade ederek, şunları söyledi 
     ''Belediye başkanımız Melih Gökçek ile görüştük. Kendisinden buz pistini belediyeye bağlı olan BELPA şirketinden alarak, belediyenin işletmesini istedim. Bu teklifimi olumlu karşılayan sayın başkan, gerekeni yapacağını söyledi. Öyle sanıyoruz ki önümüzdeki günlerde tesisin elektrik borcunu ödeyerek, tesisi yeniden bizim hizmetimize verecek.'' 
     
</TEXT>
</DOC>
