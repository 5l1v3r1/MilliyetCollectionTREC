<DOC>
<DOCNO> 158661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun06.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye, İran ve Suriye için ABD'ye peşin teminat veremez" 
</HEADLINE>
<TEXT>

     Türkiye'nin, İran konusunda ABD'nin çeşitli kaygılarını paylaştığı, ancak İran ve Suriye konusunda ABD'ye destek yönünde peşinen teminat veremeyeceği bildirildi. 
     Washington'daki Türk diplomatik kaynaklar, ABD ile İran arasındaki ilişkilerin gerilmekte olduğu bir dönemde, Türkiye'nin durumu yakından incelediğini belirterek, ''Terör, kitle imha silahları, nükleer potansiyel ve füzeler konusunda endişelerimizi ifade ediyoruz. Bu konuda kaygılarımız ABD ile ortak'' dediler. 
     Bir Türk diplomatik kaynak, ABD'nin İran politikası keskinleştiğinde Türkiye'nin de tutum alması gerekeceğini ve bunun ulusal çıkarlar çerçevesinde yapılacağını kaydederek, ''Ancak Türkiye bu konuda destek yönünde ABD'ye peşinen teminat veremez'' diye konuştu. 
     Aynı kaynak, ABD'nin gündeminde İran'ın Suriye'ye oranla daha yüksek bir öncelik derecesi olduğunu da söyledi. 
     Terör örgütü PKK KADEK'in kuzey Irak'taki varlığının sona erdirilmesi konusunda Ankara ile Washington'un aynı görüşte olduğunu belirten Türk diplomatik kaynakları, ancak ABD'nin henüz bu yönde harekete geçmediğini kaydetti. 
     Bu çerçevede şu an itibariyle ABD'den Türk birliklerinin Irak'ın kuzeyinden çekilmesi yönünde bir talep gelmediği ifade edildi. 
     Diplomatik kaynaklar, ABD'nin bundan sonra Irak'ta başarıya ulaşmasının özellikle Irak halkı açısından gerekli olduğunu belirterek, Türkiye'nin de buna katkıda bulunmak istediğini söylediler. 
     Bir diplomatik kaynak, ''Irak'ın acil ihtiyaçlarının karşılanmasında, kamu hizmetlerinin sağlanmasında bizim de rolümüz olabilir. Örneğin Irak polisinin Türkiye'de veya yerinde bizim uzmanlarımızca eğitilmesi sağlanabilir. Eğitim, sağlık, tarım konusunda bizim desteğimizle bazı tedbirler alınabilir. Türkiye, birikimi ve bölgeyi tanımasıyla bu konularda çok şey yapabilir'' dedi. 
     Diplomatik kaynaklar, Türkiye-ABD ilişkilerinin mevcut sıkıntılara karşı önünün açık olduğunu, bu çerçevede Türkiye'nin daha aktif bir çabaya girmesinin yarar sağlayacağını belirtti. 
     Türkiye'nin Irak'ta iş almasına ABD Savunma Bakanlığı'ndaki Pentagon şahinlerin karşı çıktığını doğrulamayan kaynak, ''Bize böyle bir engellemenin olmadığını söylediler'' dedi ve Irak'ta gelecek dönemde Türkiye ve ABD arasında işbirliği boyutunun ilerleyeceği tahmininde bulundu. 
     Diplomatik kaynaklar, ABD Savunma Bakan Yardımcısı Paul Wolfowitz'in, Türkiye'ye yönelik ifadelerinin özür isteme amacı taşımadığını Türk tarafına anlattığını da kaydetti. 
     Bu arada Dışişleri Bakanlığı Müsteşarı Büyükelçi Uğur Ziyal'in yakın zamanda Washington'a giderek, Amerikalı yetkililerle görüşmesi bekleniyor. 
     Diplomatik kaynaklar, Dışişleri Bakanı ve Başbakan Yardımcısı Abdullah Gül'ün olası Washington gezisinin bundan sonra yapılabileceğini belirttiler. 
     Öte yandan, bir diplomatik kaynak, sözde ermeni soykırımının dolaylı olarak ABD tarafından tanınmasını öngören bir tasarının, Temsilciler Meclisi'nin Adalet Komitesi'nde kabul edilerek Temsilciler Meclisi Genel Kurulu'na sevk edildiğini hatırlatarak, ABD Başkanı George Bush yönetiminin ise bu tasarıya karşı çıktığını söyledi. 
     Kaynak, ''Anladığımız kadarıyla, yönetim tasarının Genel Kurul'a gitmesine karşı, ancak bu bizi rahatlatmıyor. Çünkü bu tasarının önümüzdeki zamanlarda üzerimizde Demokles'in kılıcı gibi sallanması mümkün. Dolayısıyla bu konuyu her an yakından izleyeceğiz'' dedi. 
     
</TEXT>
</DOC>
