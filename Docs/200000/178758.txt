<DOC>
<DOCNO> 178758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyamızdan bir Mars geçti... 
</HEADLINE>
<TEXT>

     60 bin yıldan sonra dünyaya ilk kez bu kadar yaklaşan Mars gezegeni ile dünya arasındaki uzaklığın 55 milyon 758 bin kilometreye kadar indiği bildirildi. 
     Ankara Üniversitesi'nin Ahlatlıbel'deki gözlemevine akın eden Başkentliler, Gözlemevi'nde hazırlanan 2 teleskoptan Mars'ı izlemek için uzun kuyruklar oluşturdu. 
     Genelkurmay Başkanı Orgeneral Hilmi Özkök de, eşi Özenç Özkök'le birlikte Ahlatlıbel'deki Gözlemevi'nden Mars'ı izledi. 
     Kızıl gezegen Mars, Çukurova Üniversitesi Uzay Bilimleri ve Güneş Enerjisi Araştırma ve Uygulama Merkezi'nde UZAYMER de dikkatle izleniyor. 
     Mars'ın, Dünya'ya bundan sonraki benzer yakınlaşması 2287 yılında, tüm zamanların en yakın konumu ise 2729 yılında gerçekleşecek. 
     Son günlerde gökyüzünde, güneydoğu yönünde ortaya çıkan ve bütün gece boyunca dikkati çekecek kadar parlak görünen, turuncu renkli Mars gezegeni, son buzul çağından beri dünyaya en yakın geçişini bu gece gerçekleştiriyor. 
     Dünya'ya olduğu kadar Güneş'e de en yakın konumuna gelecek gezegen, 60 bin yıldır görülebilecek en yakın ve en parlak durumuna ulaştı. Mars, bu gece gökyüzünde Ay'dan sonra en parlak gök cismi olarak gözleri kamaştırıyor. 
     Mars'ın Dünya'ya 55 milyon 758 bin kilometre yakınlaştığı bugün Venüs Dünya'ya 260 milyon kilometre, Jüpiter 955 milyon kilometre, kendi yörüngesinde hızlı hareket eden Merkür ise 120 milyon kilometre uzaklıkta bulunuyor. 
     Mars, Dünya'ya en son M.Ö. 57617 yılında bu kadar yaklaşmıştı. Bundan sonra ise 28 Ağustos 2287'de 55 milyon 686 bin km yaklaşabilecek. 2729 yılında ise Mars'ın Dünya'ya uzaklığı 55 milyon 651 bin kilometre olacak. Bu tarihte tüm zamanların en yakın konumu gerçekleşecek. 
     
</TEXT>
</DOC>
