<DOC>
<DOCNO> 181481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko02.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "3-5 yıl içinde önemli yabancı yatırım alacağız" 
</HEADLINE>
<TEXT>

     New York'ta bulunan Devlet Bakanı Ali Babacan, ''Türkiye'ye önümüzdeki 3-5 yıl içinde önemli yabancı yatırım geleceğini'' söyledi. Babacan, yatırımları kolaylaştırmak ve yabancı yatırımcılara yardımcı olmak amacıyla bir ''Yatırım Promosyon Ajansı'' kurulacağını da açıkladı. 
     Türk Amerikan İş Forumu, Devlet Bakanı Babacan şerefine Marmara Manhattan otelinde bir yemek verdi. 
     Yemekte bir konuşma yapan Devlet Bakanı Babacan, ''Türkiye ile ABD arasındaki ekonomik ilişkilerin şimdiye kadar çok sınırlı kaldığına'' işaret ettikten sonra ''bu ilişkileri geliştirmeye kararlıyız'' dedi. 
     ''Şimdiye kadar 21 yasanın alt yapısını hazırladık'' diyen Bakan Babacan, ''amacın Türkiye'deki yatırım ortamını yabancı yatırımcıya tanıtmak ve yatırım yapmalarını kolaylaştırmak olduğunu'' ifade etti. 
     
     SİYASİ İSTİKRAR KONUSUNDA SORU İŞARETİ KALMADI 
     ''Önemli olan siyasi istikrardır. Bu alanda artık soru işaretleri ortadan kalktı'' diyen Bakan Babacan, ''enflasyonun düşmesinin dış yatırımların artmasında önem taşıdığını'' vurguladı. Devlet Bakanı Babacan, ''İşadamları Forum'u üyelerinden, Amerikalı işadamlarını Türkiye'ye yönlendirmelerini'' de istedi. 
     ''Amerika'ya bu kez yaptıkları ziyaretin hisse senedi, bono ve tahvil alanında yatırım yapacak kişilere yönelik olduğunu'' kaydeden Babacan, ''3-5 yıl içinde Türkiye'ye önemli yatırım gelecek'' dedi. 
     Dış yatırım alanında Türkiye'de karşılaşılan güçlüklere örnek olarak marina alanındaki yatırımları gösteren Bakan Babacan, ''Bir yatırımcının Türkiye'de marina yapmak için 6 yıldır izin almaya çalıştığını tespit ettik. İtalya'da marina izni almak 90 günmüş. Bu yüzden İtalya'da binlerce marina var. Türkiye'de ise ancak 18-20 tane. Bu alandaki sorunların halledilmesi için gerekli kişilere görev verdik'' şeklinde konuştu. 
     
     DOLAR NEDEN DÜŞÜYOR 
     Konuşmasında dolar kurunun durumuna da değinen ve ''Türkiye'de insanlar sürekli dolar bozdurarak Türk lirası alıyor. Bu da dolar kurunu düşürüyor'' diyen Babacan, Irak'la ilgili olarak da şunları söyledi 
     ''Irak bizim için çok önemli. Bu ülke ne kadar kısa sürede istikrara kavuşursa o kadar iyi olur. Her gün 3-4 bin TIR girip-çıkmaya başladı Irak'a. Büyük bir hareketlilik var.'' Devlet Bakanı Ali Babacan, finans kuruluşları ve yatırımcılarla temaslarını bugün de sürdürecek. Bakan Babacan'ın bugün TSİ 21.30'da bir basın toplantısı düzenlemesi bekleniyor. 
     
</TEXT>
</DOC>
