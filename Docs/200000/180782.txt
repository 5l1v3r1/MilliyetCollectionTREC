<DOC>
<DOCNO> 180782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/ekonomi/eko02.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İHKİB Tekstilde ihracat hedefi 20 milyar dolar 
</HEADLINE>
<TEXT>

   Genç modacılarla birlikte Paris Fuarı'na katılan Türk firmaları ihracatta hedef büyüttü. İHKİB Başkanı Orakçıoğlu, "Hedefimiz 20 milyar dolar" dedi 
      ÖZLEM BAY Paris 
   
   İstanbul Hazırgiyim ve Konfeksiyon İhracatçıları Birliği İHKİB Yönetim Kurulu Başkanı Süleyman Orakçıoğlu, mevcut sorunlara rağmen, tekstil sektöründe ihracatın 20 milyar dolara ulaşmasını hedeflediklerini bildirdi. 
   37 Türk firmasının katıldığı Paris Uluslararası Hazır Giyim Fuarı'nda Pret a Porte bir basın toplantısı düzenleyen Orakçıoğlu, Paris'te ilk kez bir Türk tasarımcının defilesinin yapılacağına dikkat çekerek, "Dört yıl öncesine kadar Türk firmaları bu fuarda yer alamıyordu. Bugünkü konuma gelmemiz kolay olmadı. Dünya moda otoritelerinin gözünde üretmeyen, kopyalayan bir ülke konumundaydık. Ama artık biz de dünya modasını belirleyen bir ülkeyiz" dedi. 
   İHKİB Başkan Yardımcısı Yalçın Ayaydın da Paris fuarına 37 Türk firmasının katıldığını belirtti ve göze batan tasarımcıların tanıtıldığı "Atmosfer'' isimli bölümde yedi Türk modacının yer aldığını söyledi. 
   
   37 Türk firması Paris Fuarı'nda 
   İHKİB, Paris Fuarı'nda Hakan Yıldırım'ın tasarımlarının tanıtıldığı defileye de destek verdi. Hakan Yıldırım "Yön" adını verdiği koleksiyonu moda otoritelerinden tam not aldı. 
   37 Türk firmasının 2004 İlkbahar - yaz koleksiyonlarını sergilediği fuara dünya genelinde toplam bin firma katılıyor. 8 Eylül'e kadar devam edecek olan fuarı 40 bin alıcı firmanın ziyaret etmesi bekleniyor. 
   
   
</TEXT>
</DOC>
