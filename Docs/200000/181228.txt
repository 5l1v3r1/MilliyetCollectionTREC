<DOC>
<DOCNO> 181228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun21.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'a Hindistan'da protestolu karşılama... 
</HEADLINE>
<TEXT>

     İsrail Başbakanı Ariel Şaron, tarihi Hindistan ziyaretinin ilk gününde yüzlerce kişi tarafından protesto edildi. 
     Komünist partilere üye yüzlerce kişi, Birinci Dünya Savaşı'nda ölen Hintli askerlerin anısına yapılan şehir merkezindeki Hindistan Kapısı adlı geçide doğru protesto yürüyüşü yaptı. Yürüyüş sırasında protestocular, göğüslerine vurarak, Şaron aleyhinde, ''Filistinlilerin katili'' ve ''İsrailli Hitler Evine Dön'' şeklinde sloganlar attı. 
     Hindistan Komünist Partisi sözcüsü Ranjit Abhingyan, hükümetin Şaron'un ülkede bulunmasından utanması gerektiğini belirterek, ''Hindistan, ABD ve İsrail ittifakına şiddetle karşıyız. Bu ülkemizin çıkarına değil'' dedi. 
     Öte yandan, Müslüman örgütlerin de günün ilerleyen saatlerinde İsrail Büyükelçiliği yönünde protesto yürüyüşü yapmayı planladığı belirtildi. 
     Ariel Şaron, İsrail'in Hindistan ile diplomatik ilişkiler kurduğu 1992 yılından bu yana bu ülkeyi ziyaret eden ilk İsrail başbakanı oluyor. 
     Filistin'i uzun bir süredir destekleyen Yeni Delhi yönetimi, İsrail'den silah sistemleri satın almak ve ikili ticareti canlandırmak istiyor. 
     
     GANDİ'NİN TOPRAKLARINDA YERİN YOK 

     Hindistan'a tarihi ziyarette bulunan İsrail Başbakanı Ariel Şaron'a yönelik protesto gösterileri, ülkenin çeşitli kentlerinde devam ediyor. 
     Şaron'u, ''Mahatma Mohandas Gandi'nin özgürlük hareketinin lideri topraklarında yeri olmayan katil'' olarak nitelendiren protestocular, başkent Yeni Delhi'den Bombay ve Kalküta'ya kadar her yerde gösteriler düzenliyor. 
     Başkentte yüzlerce kişinin protesto gösterisi sırasında polis geniş güvenlik önlemleri aldı. Oturma eylemi yapan yaklaşık 250 komünist parti üyesi gözaltına alındı. Bu kişilerin günün ilerleyen saatlerinde serbest bırakılması bekleniyor. 
     Müslümanların çoğunlukta olduğu Keşmir'in yazlık başkenti Şrinagar'da da yaklaşık 1000 kişi Şaron karşıtı yürüyüşe katıldı. 
     Bombay'de ise 60 Müslüman, ellerinde siyah bayrak ve ''Şaron İnsanlığın katili'' yazan pankartlarla oturma eylemi yaptı. 
     
</TEXT>
</DOC>
