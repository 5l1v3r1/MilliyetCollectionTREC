<DOC>
<DOCNO> 194922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/siyaset/siy02.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay 'dikkat' çekti 
</HEADLINE>
<TEXT>

   Yargıtay, türbanlı sanığın 4. Ceza Dairesi'ndeki duruşmaya alınmamasını eleştiren hükümet üyelerine sert karşılık verdi Bağımsız yargı bir gün herkese lazım olur 
   GÖKÇER TAHİNCİOĞLU Ankara 

   
   Türbanlı sanığın Yargıtay 4. Ceza Dairesi'ndeki duruşmadan çıkartılması, Yargıtay Başkanı Eraslan Özkaya'nın karara destek vermesinden sonra başta Başbakan Erdoğan olmak üzere AKP'lilerin yaptığı kınama ve eleştiriler, Yargıtay'ın sabrını taşırdı. 3 saat süren dünkü Yargıtay Başkanlar Kurulu toplantısının ardından yapılan açıklamada, "Bağımsız yargı herkese lazımdır. Erdem odur ki bunun gereksinim duyulmadan kabul edilip benimsenmesidir" denildi. 
   Eleştirilere cevap verilmesini isteyen Yargıtay daire başkanlarının isteği üzerine dün gerçekleştirilen Yargıtay Başkanlar Kurulu toplantısında, TÜSİAD Başkanı Tuncay Özilhan'ın "Yargı, Türkiye'nin önünü tıkıyor", Başbakan Yardımcısı Mehmet Ali Şahin'in "Balık baştan kokar" sözlerini içeren haberler, Başbakan yorumları, yargıyı eleştiren çok sayıda köşe yazısının bulunduğu kupürleri örnek gösteren başkanlar, yargının sistematik biçimde küçük düşürülmeye çalışılarak, güvenilirliğinin ve bağımsızlığının yıpratılmasının amaçlandığını savundu. 
   4. Ceza Dairesi'nin doğru olanı yaptığında görüş birliğine varan üyeler, eleştirilere basın açıklamasıyla yanıt verdi. Açıklamada, Anayasa'nın Türkiye'nin laik bir devlet olduğunu belirten 2. maddesi ile bu maddenin değiştirilmesinin teklif dahi edilemeyeceğini içeren 4. maddesi anımsatılarak, yetkilerini "Türk Milleti" adına olumsuzluklara ve olanaksızlıklara rağmen kullanan yargının laiklik ilkesini gözeterek görev yapmayı sürdüreceği vurgulandı. Yargının, bu nedenle yıpratılmak istendiğinin ancak bunun kimsenin işine yaramayacağının belirtildiği açıklamada, yasaların verdiği yetkinin kullanıldığı son türban kararını eleştirmenin, yargıya müdahale niteliği taşıdığı, bunun kabul edilemez bir tavır olduğu belirtilerek bunu yapanlar, "Bağımsız yargı bir gün herkese lazım olabilir. Erdem odur ki bunun gereksinim duyulmadan kabul edilip benimsenmesidir" diye uyarıldı. 
   
   
   
   
   
   
</TEXT>
</DOC>
