<DOC>
<DOCNO> 162805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur26.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan mesaj "Türkiye, Avrupa'ya doğru yol alıyor" 
</HEADLINE>
<TEXT>

     ABD Dışişleri Bakanı Colin Powel, Türkiye'nin Avrupa'ya doğru yol aldığını belirterek, ''Biz, Türkiye'nin Avrupa'daki geleceğini teşvik edip kuvvetle desteklerken, ikili ilişkilerimizi de sürdüreceğiz'' dedi. 
     ABD Dışişleri Bakanı Powell, İstinye'de ABD İstanbul Başkonsolosluğu yeni binasının açılış törenine mesaj gönderdi. Powell'in mesajı, ABD'nin Ankara Büyükelçisi Robert Pearson tarafından okundu. 
     Powell mesajında, pek çok kişinin İstanbul'u, kendisinin de doğup büyüdüğü New York'a benzettiğini ifade ederek, her iki şehrin de bir dünya kenti olduğunu belirtti. 
     Bu iki şehrin, sanatın, mimarlığın ve uygarlığın birarada bulunduğu birer hazine olmalarının yanı sıra değişik yerlerden gelen insanları da barındırdığını anlatan Powell, şunları kaydetti 
     ''ABD ve Türkiye büyük milletlerdir. Atatürk'ün dediği gibi her ikimize de demokratik ülkeler esin kaynağı olmuştur. Bu tecrübe dostluğumuzu daha da pekiştirmektedir. Hem Türkler, hem de Amerikalılar gözlerini geleceğe çevirmişlerdir ve bu gelecek bugün karşılaştığımız pek çok zorluğa rağmen Türk halkı için parlak bir gelecektir. Benim ülkemin geleceği nasıl parlaksa sizin ki de öyle olacaktır.'' Powell, yaratıcılıklarını özgürce kullanabilen, yenilikçi insanların harikalar yaratabileceğine dikkati çekerek, ''Bugün sizler burada bizim geleceğe, İstanbul'a, Türkiye'ye, buradaki varlığımıza, sizinle olan dostluğumuza bağlılığımızın somut bir sembolünde hazır bulunuyorsunuz'' değerlendirmesinde bulundu. 
     
     ''BEN, FATİH SULTAN MEHMET DEĞİLİM'' 
     Öğrendiği kadarıyla Türkiye'nin en önemli anıtlarından biri olan Rumelihisarı'nın 4 ayda tamamlandığını, ancak kendi binalarının bundan biraz uzun sürdüğünü ifade eden Powell, ''Ama ne de olsa ben, Fatih Sultan Mehmet değilim. Bugünkü bürokrasi de biraz ağır işliyor'' dedi. 
     Powell mesajında, Türkiye'nin Avrupa Birliği'ne tam üyeliğine de değinerek, şunları kaydetti 
     ''Türkiye, Avrupa'ya doğru yol alıyor. Modernleştikçe, siyasal, ekonomik ve idari reformlarını gerçekleştirdikçe bu yolda ilerliyor. Biz, Türkiye'nin Avrupa'daki geleceğini teşvik edip kuvvetle desteklerken, ikili ilişkilerimizi de sürdüreceğiz. İşte Türkiye'nin geleceği buradadır. Avrupa kendi geleceğine Türkiye'nin kendisinden ayrılmaz bir parça olduğu güveniyle bakmalıdır.'' Türkiye ve ABD'nin geçmişte olduğu gibi bugün de terör tehdidi altında bulunduğunu vurgulayan Powell, ''Bu yeni bina terörizme verilen bir cevaptır'' dedi. 
     Binanın güzelliği ve sağlamlığının kendilerini kucaklayacağını, teröristleri ise eylemlerinden caydıracağını anlatan Powell, binanın yapımına katkıda bulunanlara teşekkür etti. 
     
</TEXT>
</DOC>
