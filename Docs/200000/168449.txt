<DOC>
<DOCNO> 168449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/yazar/tamer.html </URL>
<DATE> 2003/07/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye AB'ye ne katabilir 
</HEADLINE>
<TEXT>

     1 Biz ne kazanacağız 
     2 AB'ye uyabileyecek miyiz, yetişebilecek miyiz 
     Aydınımızdan işadamımıza, siyasetçimizden sokaktaki vatandaşımıza AB ile ufkumuz, hep "alabilmeyle" ilgilidir. 
     Kalite Derneği KalDer, ilk kez soruyu tersine çeviriyor ve "Parçası olabileceğimiz bir topluluğa ne verebiliriz " sorusunu 13 - 15 Ekim tarihlerinde 12'ncisini düzenleyeceği Ulusal Kalite Kongresi'nde tartışmaya açıyor. 
     
     İyi seçilmiş isimler 
     Gerçi KalDer, ABD'nin Irak'ı işgalinden aylar önce AB'nin geleceğini İstanbul'da tartışmaya karar vermiş ama, ABD Ortadoğu'da komşumuz olduktan sonra bu soru aslında belki de Türkiye'den çok Avrupa Birliği için çok hayati. 
     KalDer Başkanı Hasan Subaşı ve selefi Yılmaz Argüden'e göre ekimdeki kongre Türkiye açısından çok önemli bir sıçrama noktası olabilir. Yeter ki AB'nin geleceği üzerine kafa yoran etkili isimleri o tarihte Türkiye'ye getirtebilelim. Kongrenin AB çevrelerinde iyi duyurulmasını sağlayalım. 
     Benim aklıma destek istemek üzere gelen ilk isim, CHP milletvekili seçildikten sonra ayın bir haftasını Brüksel ve Strasbourg'da geçiren Kemal Derviş oldu. Ekonomileri tıkanma noktasındaki yaşlı Avrupa'ya Türkiye'nin önemli artı değerler katabileceğinin farkında olan etkili kişileri en iyi bilebilecek Derviş'tir diye düşünüyorum. Zaten bunu kendilerine de söyledim. 
     
     Katkılarınız bekleniyor 
     Biz AB'ye ne katkıda bulunabiliriz 
     AB için ne değer yaratabiliriz 
     Bugüne kadar devamlı arkadan gelip AB ülkelerine yetişmeye çalıştık, ama maalesef tam tersine ara hep açıldı. Şimdiyse yeni standartların ne yönde gelişeceği yönünde buyurun fikir oluşturalım diyoruz. Standartları oluşturan grup içinde yer almaya çalışıyoruz. 
     Subaşı ve Argüden hepinizden öneri bekliyor. "Çorbada benim de tuzum bulunsun" diyorsanız, KalDer'in www.kalder.org internet adresine e - posta gönderebilirsiniz. 
     
     Düşüncede kalite 
     Argüden hatırlatıyor 
     "Kalite Kongreleri ilk kuruluş yıllarında teknik boyuttaydı. Daha sonraki yıllarda kalitenin ihracatla ilgili teknik standartlarla sınırlı olmadığını düşünerek yönetimsel ve toplumsal boyuta taşıdık. Ve ulusal kalite kongrelerimizde kaliteyi toplumsal boyutta, kamusal boyutta, sivil toplum örgütleri bağlamında inceledik. 
     Şimdi de düşünce boyutunda kaliteyi vurgulamak istiyoruz Bugünü değil geleceği düşünerek, kendimizi değil takımımızı, yani bu örnekte Avrupa'yı geleceğe nasıl hazırlayabiliriz diye kafa yorarak... Zaten ne alabilirimi değil, ne verebilirimi düşünenler, her zaman daha fazlasını alma imkanına sahip olurlar." 
     
     Ordumuzun gücü 
     Kongrenin muhtemel sonuçlarıyla ilgili ipuçlarını ise Subaşı veriyor 
     "1990'da ABD'nin tek süper güç olmasına dünyanın alarme olması gerekirken, bu yapılmadı. 11 Eylül'de Amerikalılar şoke oldu. Ama sonrasında da dünyada pek çok insan ABD'nin verdiği tepkiye şoke oldu. Çünkü ABD bize bambaşka bir yüzünü gösterdi. Bence Amerikalılar 11 Eylül'de bir rüyadan uyandılar ve ondan sonra gösterdikleri tepkilerle dünyayı da uyandırdılar. Artık herkes biliyor ki tek süper güç çok sakıncalı. Ve sanıyorum ki bu kongrede ortak aklımızla, AB'nin dünya liderliğine soyunmasının gerekli olduğunu bulacağız. 
     AB'nin dünya liderliğine oynayabilmesi için 2 önemli açığını kapatması gerek. Nedir bu açıklar 
     1 Gerileyen demografik yapısı ve yaşlanan nüfusu. 
     2 Bir süper gücün ihtiyacı olan askeri gücün eksikliği. 
     Bu 2 noktada da Türkiye'nin önemli katkıları olacağına inanıyorum. Böylesi bir tartışma, Avrupa için de bir ilk olacak." 
     
     

</TEXT>
</DOC>
