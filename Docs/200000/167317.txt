<DOC>
<DOCNO> 167317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sonspo04.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağcılık dünyası yasta... 
</HEADLINE>
<TEXT>

     Kırgızistan'da Alaarcha Dağı'nda düşerek hayatını kaybeden Uğur Uluocak, yurtdışında yitirilen ikinci dağcı oldu. 
     Türkiye'de 1956 yılından bu yana 31 dağcı, değişik nedenlerle hayatını kaybetti. Türk dağcıları, yurtdışındaki ilk kaybını geçen yıl verdi. Ali Kepenek, Rusya'nın Kafkasya bölgesinde Elbruz Dağı'na tırmanırken solunum yetmezliği nedeniyle yaşamını yitirdi. 
     Yüksek irtifa dağcılığında Türkiye'de önde gelen birkaç kişiden biri olarak kabul edilen Uğur Uluocak ise Kırgızistan'da Alaarcha Dağı'na tırmanırken tutunduğu kayanın kopması sonucu, kayarak hayatını kaybetti. 
     Türkiye'de ölümle sonuçlanan ilk dağ kazası 1956 yılında yaşandı. Prof. Dr. Emre Kongar'ın kardeşi Engin Kongar, 8 Eylül 1956'da Aladağların Demirkazık zirvesine tırmanırken düşerek, dağlarda hayatını yitiren ilk Türk dağcısı oldu. Sermet Taş, Mustafa Kazım Küçükalp, Faruk Süner, Rezzan Okşar, Saadet Güçlü, Gündüz Kutlu, Mine Güçsavar, Gülden Haberoğlu, Nuray Sarıbatur, Özcan Açıkalın, Fatih Sireci, Mümtaz Çankaya, Halil Yeniçıkan, Recep Çatak, Abdulmecit Doğru, Ahmet Bilge, Faruk Ayaz, Aydın Aksakal, Meltem Acar, Muzaffer Gerçeker, Alpaslan Evrensel, Tayfun Tercan, Emrah Çelebi, Selçuk Olcay, Mutlu Acar, Soner Ünsal, Turgut Türker, İskender Iğdır, Sertaç Tümerdim ve Songül Coşkun da dağlarda kaybedilen diğer sporcular. 
     
</TEXT>
</DOC>
