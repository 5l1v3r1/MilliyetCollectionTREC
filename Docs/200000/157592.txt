<DOC>
<DOCNO> 157592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/yazar/temelkuran.html </URL>
<DATE> 2003/05/19/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Göçmüş Çocuklar Bayramı 
</HEADLINE>
<TEXT>

     Çocuklardan yine kule yapacaklar. Çocuklardan yine, insanın "Devlet" adlı büyük filmin figüranı olduğu ideolojinin bir ürünü olarak büyük bir resim yapacaklar statlarda hepsini isimsiz renklere dönüştürecekler. "Birlik ve beraberlik" adlı bir "aynılaşma" politikasının çok çiğnenmiş resmine, "istikbalin" hatıra fotoğrafı olarak iliştirecekler çocukları. Statlarda "bayram" tabir edilen bir şeyler olacak. Çocuklara kendi sözlerini söyletmeden "Gençlik Bayramı" meselesini bu sefer de halledecekler. Çok pardon Haklarını yemeyelim bir takım TV kanallarında "Gençlik Konuşuyor" adlı müsamereler de düzenlenecek. "Gençlik" adlı her nasılsa homojen kabul edilen bir "kütle" adına "emniyetli afacanlar" seçilip "gençliğin sesine yer verme" meselesi de halledilecek. O sırada mesela, sırf barış istedi diye üniversite önlerinde polisin yerlerde sürüdüğü, işkence ettiği çocuklar maharetli bir el tarafından, tatlı bir abrakadabra ile yok edilmiş olacak. 
     
Matrix Kuşağı      Veyahut da çocuklardan "mevzu" yapılacak. "Apolitik Kuşak" olacaklar "Biz ne şahaneydik" demek için. "Cahil Kuşak" olacaklar "Biz nasıl okurduk, nasıl bilirdik" cümlesini kuvvetlendirmek için. "Matrix Kuşağı" olacaklar bir tür "Şimdiki çocuklar harika" hayretiyle yabancılaştırılmak için. 
     "Onuncu Yıl Marşı" ile Nez'in kalçaları arasına sıkıştırılmış, bu iki meşru kültürel mahalden birini seçmek zorunda bırakılmış kişiler olarak genç insanların bu ülkeyi sevmelerinin ne kadar zor olabileceği üzerine kimse iki çift laf etmeyecek. 
     
Çekirdek çitleyerek öl      "Geleceksizlikle" lanetlenmiş genç insanların bu ülkeyi sevmenin güçlüğü karşısında yaşadığı iç sıkıntılarını, bu sıkıntılara rağmen h l efendice davranmalarını kimse takdir etmeyecek. 
     Sosyalleşmenin tek meşru alanı olarak kafe'lerin ilan edildiği bir ülkede o kafe'lerin ürettiği ilişkiler dışında başka bir ilişki modelinin gayri meşru sayıldığı, bütün düşünsel ve fiziksel enerjilerin oralara depolanmak zorunda olduğu bir ülkede "Gençler hiçbir şey yapmıyor" demenin en hafif deyişiyle ayıp olduğunu kimse söylemeyecek. 
     "Derhal bir meslek öğren. Bir şirkette çalışkan bir böcek ol. Çekirdek çitleyen bir aile kur ve kendine mutlu olduğunu söyleyerek zamanı geçir" diyen bir hayat karşısında herhangi bir öfke patlaması yaşamamak için kendilerini sakinleştiren bu insanların işinin ne denli zor olduğunu fark etmek istemeyecekler. 
     İşte bu emniyetsiz konuları açmamak için... Yine çocuklardan kule yapacaklar. Kule yapan çocukların sırtlarını sıvazlayıp "Haydi" diyecekler, "Hızla ihtiyarlayın Kazasız belasız ölün " 
     Bir de "spor" meselesi var tabii. Spor, çok iyidir Bütün dertlere iyi gelir 
     
     

</TEXT>
</DOC>
