<DOC>
<DOCNO> 169457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/spor/spo02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
HOOIJDONK TOPA TUTTU 
</HEADLINE>
<TEXT>

Feyenoord Yönetimi'ni ve takım arkadaşlarını eleştiren Fenerbahçe'nin yeni golcüsü, "İdareciler benimle dalga geçti. Kanat oyuncularından da pas alamadım. Kariyerimin en az kafa golünü burada attım" dedi 
     'Pişman değilim' 
     PİERRE Van Hooijdonk, Fenerbahçe'ye imzasının ardından eski kulübünü ve takım arkadaşlarını topa tuttu. Hollanda'nın yüksek tirajlı gazetelerinden De Telegraaf'a konuşan golcü, içi kan ağlayarak Feyenoord'tan ayrıldığını ancak Sarı-Lacivertli kulübe gelmekten de pişman olmadığını vurguladı. Yöneticilerinin zam sözü vermesine rağmen maaşında üçte ikilik oranda indirime gittiğini vurgulayan Hooijdonk, "Feyenoord benimle dalga geçti" dedi. 
     
     'Düşmanlık yaptılar' 
     KENDİSİNİN yerine başka bir golcü arandığı için ayrılma kararı aldığını da vurgulayan Hollandalı yıldız, "Feyenoord'a dost edinmek için değil, ödüller kazanmak için gitmiştim" dedi. Van Hooijdonk şöyle devam etti "İlk 11'de birlikte görev yaptığımız arkadaşlarım, özellikle de kanat oyuncuları bana karşı düşmanca bir tutum içindeydi. Bana yeterince pas atmıyorlardı. Bu yüzden kariyerimdeki en az kafa golünü Feyenoord'da atabildim." 
     
'İşimiz zor'      ALMANLAR'IN ünlü spor dergisi Kicker'e konuşan Fenerbahçe Teknik Direktörü Christoph Daum, işlerinin bir hayli zor olduğunu ifade etti. Şampiyonlukta Beşiktaş ve Galatasaray'ın yanında Trabzonspor, Gençlerbirliği, Gaziantep ve Ankaragücü gibi ekiplerle yarışacağını belirten Daum, "Yepyeni bir takım kuruyoruz. Takım oyunuyla hedefe ulaşmak istiyoruz" diye konuştu. Başarılı çalıştırıcı, Alman futbolunun gelişebilmesi için de Kahn gibi akıllı delilere ihtiyaç olduğunu dile getirdi. 
     
Fenerbahçe Almanya'da      YENİ sezon hazırlıklarının İstanbul etabını tamamlayan Fenerbahçe dün Almanya'ya gitti. Sarı - Lacivertliler'i gidişinde yolcu eden taraftarlar pasta kesti. Düsseldorf'a uçup, buradan karayoluyla Bitsburg'a geçen kafilede 17 futbolcu yer aldı. Kampın ilk antrenmanında Daum futbolcuların gözünün yaşına bakmadı. Alman hoca sahada 1 saat 15 dakika süren idmanın ardından futbolculara 45 dakika kros yaptırdı. Gözden çıkarılan Rebrov'un bugün, ülkesine giden Luciano'nun da pazartesi günü kampa katılacağı belirtildi. Bu arada Sarı - Lacivertliler'i Almanya'ya gelişlerinde gurbetçiler karşılayıp, tezahürat yaptı. 
     
Takas çıkmazı      SERVET'i kadrosuna katmak isteyen Fenerbahçe, Denizlispor'a, Johnson, Rebrov veya Ceyhun'dan biriyle birlikte para önerisinde bulundu. Ancak Yeşil - Siyahlılar, buna karşılık Hakan Bayraktar veya Ali Güneş'ten biriyle birlikte para teklifinde bulundu. Fenerbahçe yönetiminin Denizlispor'un önerdiği rakamı fazla bulduğu, Hakan ve Ali'in takasına ise Daum'un istememesi nedeniyle sıcak bakmadığı öğrenildi. Servet pazarlığına devam edecek olan Sarı - Lacivertliler'in Brezilyalı Alex ve Oliviera için de önümüzdeki hafta girişimlere başlayacağı belirtildi. 
     
RÜŞTÜ VEDA ETTİMilli kaleciye hizmetlerinden dolayı plaket veren Başkan Aziz Yıldırım, "Döndüğü zaman kapımız daima kendisine açıktır" dedi 
     İSPANYA'NIN Barcelona takımına transfer olan milli kaleci Rüştü Reçber, Başkan Aziz Yıldırım ve yöneticilerle vedalaştı. Yönetim Kurulu toplantısına katılan Rüştü'ye 2002'de UEFA tarafından düzenlenen ankette yılın en iyi kalecisi seçilmesi ve hizmetlerinden dolayı iki plaket verildi. Başkan Yıldırım, "Rüştü 1993 yılından beri Fenerbahçe'ye hizmet vermiş ve idol olmuş bir kalecidir. Avrupa'nın en büyük kulüplerinden Barcelona'ya gidiyor. Kalbimiz onunla" dedi. Yıldırım "Rüştü Fenerbahçe'nin bir evladıdır. Geri döndüğü zaman Fenerbahçe'nin kapısı açıktır" ifadelerini de kullandı. 
     KONUŞMASI sırasında oldukça duygulandığı gözlenen Rüştü ise "10 yıldır hizmet ettiğim bu formadan ayrılmak üzücü. Şimdiye kadar gösterilen ilgi ve sevgiye, iyi ve kötü günde her zaman yanımda olan taraftarımıza, başkanlarıma, yöneticilerime teşekkür ediyorum. Ben Fenerbahçe'de Rüştü oldum. Burada bir yerlere geldim. İnşallah futbolu bırakırken de o formayı giyerim" dedi. Tecrübeli kaleci daha sonra başkan, yöneticiler, kulüp çalışanları ve basın mensuplarıyla tek tek vedalaştı, hatıra fotoğrafları çektirdi. 
     
Serhat'ta rötar      FENERBAHÇE Yönetim Kurulu'nun dün yaptığı toplantıda çözümlenmesi beklenen Serhat sorunu gündeme gelmedi. Genç futbolcu hakkındaki kararın bir sonraki toplantıya kaldığı açıklandı. Serhat'ın affedilmesi konusunda Daum'un ısrar ettiği, başta Başkan Aziz Yıldırım olmak üzere bazı yöneticilerin genç futbolcunun affından yana olmadığı belirtildi. Bazı yöneticilerin ise Serhat'ın affedilmesini ancak ağır para cezası verilmesini istediği kaydedildi. Serhat bugün tedavi olmak için Köln'e gidecek. 
     

</TEXT>
</DOC>
