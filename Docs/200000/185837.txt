<DOC>
<DOCNO> 185837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sontur01.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmutbey ve Metris viyadükleri depreme karşı güçlendiriliyor 
</HEADLINE>
<TEXT>

     O-2 Otoyolu'ndaki Mahmutbey Viyadüğü ile Metris Kavşağı Köprüsü'nde, depreme karşı güçlendirme çalışmaları başladı. 
     A.A muhabirinin aldığı bilgiye göre, saat 01.00 sıralarında başlayan çalışmalarda, Mahmutbey Viyadüğü'nün depreme karşı güçlendirme çalışması yapılacak Edirne yönü yaklaşık 10 santimetre yukarı kaldırılarak, trafiğe kapatıldı. 
     Ardından, viyadüğün kirişlerinin altında bulunan ve ''mesnet'' adı verilen bazı parçaların değiştirilmesine başlandığını anlatan Karayolları yetkilileri, bu parçaların viyadüğün üzerindeki yük ve araçların geçişi sırasında oluşan sarsıntı nedeniyle zamanla aşındığını anlattılar. 
     Bu nedenle parçaların değiştirilerek yerlerine yeni mesnetlerin yerleştirildiğini söyleyen yetkililer, böylece olası bir depremde viyadüğün hareket kabiliyetinin artacağını ve yıkılmasının önleneceğini bildirdiler. 
     Mesnetlerin değiştirilmesi dışında viyadükte başka güçlendirme çalışmaları da yapılacağını vurgulayan yetkililer, Türkiye'de bu büyüklükte bir viyadükte ilk kez böyle bir çalışma gerçekleştirildiğini kaydettiler. 
     Metris Kavşağı Köprüsü'nde de, depreme karşı güçlendirme çalışmaları başlatıldığı belirtildi. 
     19 Ekim Pazar gününe kadar sürmesi ve 01.00-06.00 saatleri arasında yapılması planlanan bu çalışmalar sırasında, O-2 Otoyolu'nun söz konusu bölgedeki çalışma yapılan yönleri trafiğe kapatılacak. Bu saatler dışında ise trafik akışında bir kısıtlama olmayacak. 
     
</TEXT>
</DOC>
