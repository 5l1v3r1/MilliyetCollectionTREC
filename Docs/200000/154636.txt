<DOC>
<DOCNO> 154636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo06.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma açtı ağzını yumdu gözünü.. 
</HEADLINE>
<TEXT>

     Fenerbahçe maçında yaptığı hareket sonrası Beşiktaş Kulübü tarafından sözleşmesi feshedilen ve Futbol Federasyonu Profesyonel Disiplin Kurulu'nun 7 ay hak mahrumiyeti cezası verdiği Pascal Nouma, kendisine 1 haftadır kötü davranıldığını söyledi. 
     Nouma, bir televizyon kanalında katıldığı canlı yayında kendisine yapılanlardan şikayet etti. Evine polis geldiğini ve 7 gün içinde Türkiye'yi terketmesini istediğini kaydeden Fransız futbolcu, ''Bana yapılanları unutmayacağım. Beşiktaş'ta bir takım insanlardan soğudum. Beşiktaş'ın beni kovması, Federasyonun 7 ay ceza vermesi, ayrıca kulübümün de benim hakkımı aramayıp, Federasyon lehine hareket etmesine anlam veremedim'' diye konuştu. 
     Beşiktaş ile daha bir yıllık kontratının bulunduğunu hatırlatan Nouma, kulüpten kovulduğuna dair kendisine bir kağıt ulaşmadığını, federasyonun da cezayı gıyabında verdiğini vurgulayarak, ''Bana 3 aydır paramı vermiyorlar. Kovma şekilleri de inanılmaz. Ben şimdi hem gelecek yılın, hem de son 3 ayın parasını istiyorum'' dedi. 
     Nouma, Altay maçında kapalı tribüne gitmek istediğini, ancak buna izin verilmediğini ayrıca, saha içine de sokulmadığını ifade ederek, ''Benim bundan sonra tesislere ve stata girmem de yasaklandı. Bunlara çok üzüldüm. Benden mi korkuyorlar, kapıları bana kapıyorlar'' şeklinde konuştu. 
     
     TAKIM ARKADAŞLARINA SİTEM 

     Nouma, bu olaylardan sonra takım arkadaşlarıyla olan ilişkisi için de, kendisinin kime güvenip güvenmeyeceğini yaşadıklarından sonra çok iyi anladığını ifade etti. 
     Futbolcu arkadaşlarının kendisine üzgün olduklarını söylediğini hatırlatan Fransız futbolcu, ''Ama ben bazılarının bunu kalpten söylemediklerini hissettim. Bir insan bu durumlarda 10 parmağı ile dostlarını gösterebilir. Ben ise takım için ancak benim için üzülen 2 parmağı gösterebilirim'' diye konuştu. 
     7 aylık cezanın bir komplo olduğunu öne süren Nouma, Galatasaraylı Hagi örneğini vererek, Rumen futbolcunun iki sene önce hakeme tükürdüğünü ve ayağına bastığını ancak 5 maç ceza aldığını, kendisinin ise önceden tasarlanmamış ve kimseye zarar vermeyen bir harekette bulunduğu halde, 7 ayla cezalandırıldığını vurguladı. 
     Haklarını UEFA nezdinde arayacağını ve herhangi bir skandal yaratmadan kulüpten ayrılmak istediğini belirten Nouma, kendisi için alınan kararlarda yüksek kadamelerden baskıların olduğunu gördüğünü kaydetti. 
     
     ''BEŞİKTAŞ ŞAMPİYON OLAMAZSA ...'' 

     Beşiktaş'ın şampiyonluk şansı ile ilgili olarak Nouma, ''Umarım Beşiktaş şampiyon olur. Eğer olamazsa o zaman tribünlerde neler olur bilemem. Herhalde taraftarlar pek memnun olmaz'' dedi. 
     Nouma, Altay maçında soyunma odasından çıkarken yüreğinin sızladığını ve oldukça üzüldüğünü söyledi. 
     Nouma, her zaman taraftarın desteğini arkasında hissettiğini, bunun da kendisini çok mutlu ettiğini belirtirken, 7 ayı beklemeden 3 ay içinde yeniden futbola döneceğini ileri sürdü. 
     
</TEXT>
</DOC>
