<DOC>
<DOCNO> 188378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo30.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları yeni sınav için toplandı 
</HEADLINE>
<TEXT>

     A Milli Bayan Voleybol takımı, bugün Ankara'da biraraya gelerek, Dünya Şampiyonası hazırlıklarına başladı. 
     Japonya'da yapılacak Dünya Şampiyonası için, Ankara'da kampa giren milli takım, bugün ilk antrenmanını yaptı. 
     Bir hayli yorgun oldukları gözlenen Ay-yıldızlılar, manşet, pas ve smaç çalışmalarından oluşan hafif bir antrenman yaptılar. 
     Ankara'da 15 gün sürecek bir kamp dönemi geçirecek olan milli takım kadrosuna, Elçin Şenyurt Yeşilyurt , Gözde Kırdar Güneş Sigorta ve Gökçen Denkel Eczacıbaşı yeni isimler olarak katıldı. 
     Avrupa Şampiyonası'ndaki başarılarının tesadüf olmadığını kanıtlayacaklarını söyleyen antrenör Reşat Yazıcıoğulları, ''Kaliteyi korumaya çalışacağız. Yine aynı şekilde, kendi agresif ve disiplinli oyunumuzla başarılı olacağımıza inanıyorum'' diye konuştu. 
     Ankara'da 2 ya da 3 hazırlık maçı yapmayı planladıklarını kaydeden yardımcı antrenör Ali Oktay ise, ''Takımın motivasyonu biraz düşmüş, ama toparlayacağımızı düşünüyorum. Japonya çok farklı bir ortam. Seyircimiz yok, bizim için yeni bir deneyim olacak. En azından 3-4 maç alabilecek kapasitede olduğumuza inanıyorum'' dedi. 
     Milli takım kafilesi 29 Ekim'de Japonya'ya hareket edecek. 
     
</TEXT>
</DOC>
