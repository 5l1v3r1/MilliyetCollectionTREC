<DOC>
<DOCNO> 194637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur15.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarifeli vapur bekleyen yaralı öldü... 
</HEADLINE>
<TEXT>

     Çanakkale'nin Gökçeada İlçesi'nde motosikletiyle bir minibüse çarptıktan sonra boyun travması geçiren ve ambulans tekne olmadığı için kazadan 1 gün sonra Çanakkale'ye tarifeli vapur ile sevk edilen Sabri Kaya, öldü. 
     Alınan bilgiye göre, önceki gün Gökçeada merkezindeki kazada ağır yaralanan Sabri Kaya'nın 66 , ilçe devlet hastanesinde yapılan ilk müdahalesinin ardından Çanakkale Devlet Hastanesi'ne sevkine karar verildi. 
     İddiaya göre, yaralının Çanakkale'ye sevk edilmesi için ambulans tekne bulunamayınca, Türkiye Denizcilik İşletmeleri'ne ait Bandırma feribotu yetkililerine başvuruldu, ancak 5 milyar lira ödenmesi halinde hasta için özel sefer yapılacağı hasta yakınlarına bildirildi. 
     İstenen parayı zamanında temin edemeyen ve Gökçeada-Çanakkale arasında tek ulaşım yolunun denizyolu olması nedeniyle çaresiz kalan aile, kazadan yaklaşık 19 saat sonra tarifeli sefer yapan Bandırma feribotuyla yaralıyı Gökçeada'dan Çanakkale'ye getirerek, Çanakkale Devlet Hastanesi'ne kaldırdı. 
     Hastanede tomografisi çekildikten sonra yoğun bakım ünitesine alınan Sabri Kaya, tüm müdahalelere rağmen bu sabah hayatını kaybetti. 
     Çanakkale Devlet Hastanesi'nde görevli beyin cerrahı Dr. Selim Sağmanlı, hastanın kendilerine ulaştığında yapılan muayenesinde omurilik kopması sonucu solunum yetersizliği belirlediklerini, solunum cihazı bağlayarak yaşatmaya çalıştıklarını belirtti. Dr. Selim Sağmanlı, yapılan müdahaleye rağmen hastayı kurtaramadıklarını söyledi. 
     
</TEXT>
</DOC>
