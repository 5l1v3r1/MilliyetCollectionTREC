<DOC>
<DOCNO> 184716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/spor/ysenay.html </URL>
<DATE> 2003/09/26/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kızlarımız, kadınlarımız 
</HEADLINE>
<TEXT>

   
   Son 20 yılda kızlarımız ve kadınlarımızın yaptığı büyük çıkışın farkında mısınız .. Bizim gençliğimizde bırakınız iş alanlarında, sokakta bile bir hanım görmek oldukça zordu... Yüce Atatürk'ün unutulamaz devriminin hemen sonraları olduğu için Türk kızı, kadını okullara gitmekte bile kuşkulu davranmaktaydılar... 
   Ama zaman nüfus patlaması, ekonomik dengelerin sürekli dengesizliği ve de gelişen dünya iletişim teknolojileri kadınlarımızı çok etkiledi ve onlar şimdilerde erkekleri de sollarcasına başarıdan başarıya koşmaktalar... İş hayatında çok önemli koltuklarda onlar oturmaktalar... Sanat ve müzik dallarında Türk bayanlarının başarıları dünyada büyük yankılarla anılmaktadır... Ya spor dallarındaki kızlarımız, bırakınız mazideki müessese takımlarımızın basketbol ve voleyboldaki madalyalı başarılarını, şimdilerde Süreyya Ayhan çıkışına ve 1500 metredeki peş peşe sıraladığı şampiyonluklara gelelim dilerseniz... O ne azimli bir çalışma devresidir tanrım... İnsan planlı, programlı bir şekilde yola çıkarsa, istediklerini nasıl kopara kopara alabiliyor... Bunun çok açık ispatıdır Süreyya'nın son yıldaki göz kamaştırıcı şampiyonlukları... Şimdi ne olacak biliyor musunuz, Süreyya'nın başarı rüyaları ile yatıp, kalkan küçücük kızlarımız, yarınlarda iyi yetiştiricilerle beraber olma şansını yakalayabilirlerse, birçok yarışma dalında yepyeni Ayhan'larla övünme şansı bulacağız ülkemizde... 
   Sözü Avrupa Şampiyonası'nda harikalar yaratmaya devam eden Türk meleklerine getireceğiz tabii... Tam bir aile kavramı içerisine girip, Dünya ünlüsü rakiplerini bir bir deviren bu kızlarımız Türkiye'nin yüz akı olmuşlardır beyinlerimizde... Onların rahmetli Deniz hocalarından aldıkları ruhsal iletişim de, meleklerimizin başarılarında çok önemli bir moral gücüdür... Demek ki, daha da önem verebilir, onların yetişimi ve yarışma noktasına gelene kadarki sorunlarına bilimsel ve ekonomik çareler bulabilirsek, kızlarımız ülkemize başka spor dallarında da birçok yepyeni rekorları, unutulmaz şampiyonlukları yaratabilirler. 
   Ve benim bu dünyadan göçmeden önce görmek istediğim başka bir dileğim var... Meclis'te Türk politika hayatına yön veren parlementer kadroların "yüzde 25 'inin bayanlardan oluştuğuna yetişebilmek... Bu olabilir mi dersiniz. Bence muhakkak olacak. Yeter ki, ülkemizdeki erkek kalabalığı, bayanların kendilerinden çok daha üstün vasıflara sahip olduğunu keşfedip, inanabilsinler... Ben görmeyebilirim ne gam, dünya gerçeklere doğru öylesine hızla koşuyor ki. 
   
   
</TEXT>
</DOC>
