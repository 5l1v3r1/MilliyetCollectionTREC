<DOC>
<DOCNO> 198691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur27.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Annelere uyarı Eczanede gebelik testi yaptırmak yetmez 
</HEADLINE>
<TEXT>

     Süleymaniye Doğum ve Kadın Hastalıkları Eğitim ve Araştırma Hastanesi Başhekimi Doç. Dr. Süha Sönmez, Türkiye'de bebek sahibi olmak isteyen her 100 kadından 3'ünün dış gebelik riski taşıdığını ve erken tanı konulmadığında ölümle karşı karşıya kalınabildiğini bildirdi. 
     Doç. Dr. Sönmez, dış gebeliğin, embriyonun rahim içinde değil de dışındaki tüplerde, yumurtalıklar ya da batın içinde yerleşmesiyle ortaya çıktığını anlattı. 
     Dış gebeliğin anne ölümlerinde ilk sıralarda yer aldığını belirten Doç Dr. Sönmez, ''Türkiye'de bebek sahibi olmak isteyen her 100 kadından 3'ü dış gebelik riski taşıyor'' dedi. 
     Doç. Dr. Sönmez, son yıllarda dış gebelik oranının arttığını, ancak erken tanı araçlarının gelişmesiyle ölüm oranının düştüğünü vurgulayarak, şunları kaydetti 
     ''Ama bu araçlar kullanılmazsa veya bu hastalık akla gelmezse, dış gebelik erken tanı konulmadığında kadının çok kötü şartlarda ameliyata alınmasına ya da ölümüne neden oluyor. 
     Birçok kadın, adet günü geçtiği zaman genellikle eczaneye gidip test yaptırıyor ve 'ben gebeyim' diyor. Eczanede gebelik testi yaptırmak yetmez. Gebeliğin normal yerde yerleşmiş olduğunu görmek için hamilenin mutlaka ultrasona girmesi lazım. Ultrasona girilmediği takdirde, eğer bu gebelik rahim içinde değil de dışında bir yere yerleşmişse o zaman dış gebelik oluyor. Kadın da kendini normal gebe zannediyor, ama bir gün o dış gebelik bulunduğu kanalı patlatıyor ve kadını farkında olmadan iç kanamadan dolayı şoka sokuyor. Biz böyle bir kadını ameliyat ettiğimizde, batında 2-3 litre kanla karşılaşıyoruz. Bu şekilde vahim tablolar oluyor.'' 
     
     DIŞ GEBELİK BELİRTİLERİ... 
     Başhekim Doç. Dr. Süha Sönmez, dış gebelik belirtilerini de şöyle sıraladı 
     ''Hamile olunmasına rağmen düzensiz kanamalar ve kasık ağrıları. Dış gebelik patlarsa, kasıkta bıçak saplanır gibi ağrılar ve ardından rahatlama duyulması. Bu bir iç kanamadır. Bu sefer iç kanamanın belirtileri ortaya çıkmaya başlar. Bunlar da çarpıntı, tansiyon düşüklüğü, ciltte solukluk, soğukluk ve baygınlık hissidir. Böyle bir hasta tedavi edilmezse komaya girer kan kaybından ölür.'' Dış gebeliği ortaya çıkaracak bütün tanı araçlarına sahip olduklarını ve tüm yöntemleri bildiklerini ifade eden Doç. Dr. Sönmez, ultrasonla gebelik kesesinin rahim dışında olduğunun erken belirlenmesi durumunda hastanın, başına vahim bir olay gelmeden tedavi edilebildiğini bildirdi. 
     
</TEXT>
</DOC>
