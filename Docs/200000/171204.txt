<DOC>
<DOCNO> 171204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sonspo17.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'a göğüs reklamı için 4 teklif... 
</HEADLINE>
<TEXT>

     Birinci Süper Lig takımlarından Konyaspor'a göğüs reklamı için 4 firmadan teklif geldiği bildirildi. 
     Kulüp başkanı Mehmet Köseoğlu, kulüp binasında düzenlediği basın toplantısında, Bolu'nun Gerede İlçesi'nde devam eden kamp programı kapsamında Samsunspor ile yapılan hazırlık maçını değerlendirdi. 
     Köseoğlu, alınan 4-0'lık sonucun kendileri için çok fazla önem taşımadığını ifade ederek, ''Hazırlık maçlarından alınan galibiyet ya da mağlubiyetler bizi çok ilgilendirmiyor. Asıl üzerinde durduğumuz konu, futbolcular arasındaki uyum derecesidir'' dedi. 
     Ligin başlamasına sayılı günler kala göğüs reklamı için gelen teklifleri değerlendirdiklerini vurgulayan Köseoğlu, ''Göğüs reklamı için Aycell, Turkcell, Ülker ve Asya Finans'tan teklif aldık. Önümüzdeki günlerde kulübe en fazla yarar getirecek firma ile anlaşma sağlayacağız'' diye konuştu. 
     Köseoğlu, 27 Temmuz'da yapılacak açılış törenine de değinerek, şunları söyledi 
     ''10 yıl sonra çıktığımız Süper Lig'e güzel bir açılış töreni ile merhaba diyeceğiz. Müzik şöleni ve havai fişek gösterileriyle taraftarımıza inanılmaz bir gece yaşatmayı hedefliyoruz. Şölenin ardından İstanbulspor ile TSYD Konya Şubesi Kupası için mücadele edeceğiz. Şölen ve maç biletleri için taraftarlarımız, kale arkasına 5 milyon, maratona 7 milyon, kapalı tribüne ise 10 milyon karşılığında aldıkları biletlerle girebilecek.'' 
     
</TEXT>
</DOC>
