<DOC>
<DOCNO> 155170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur06.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gişe hasılatında ''X men'' bereketi... 
</HEADLINE>
<TEXT>

     Tüm dünya sinemalarıyla aynı anda ülkemizde de gösterime giren ''X-Men 2'', gösterime girdiği hafta rekor kırdı. Film, 3 gün içerisinde 75 bin 438 kişiyi sinema salonlarına çekti. 
     Filmin Türkiye dağıtımını üstlenen Özen Film'in yetkililerinden alınan bilgiye göre, ''X-Men 2'', büyük bir rekora imza attı. Gösterime haftasonu giren ve 3 gün içerisinde 75 bin 438 izleyiciye ulaşan yapım, Türkiye'de Mayıs ayında en iyi açılışı yapan film unvanına sahip oldu. 
     Yetkililer, filmin büyük bir izleyici kitlesine ulaştığını, ancak gösterime girmesinden önce de bu başarıyı beklediklerini kaydettiler. 
     Film, ABD sinemalarında da büyük bir ilgi görüyor. Gösterime girdiği gün gişelerin önünde uzun kuyruklar oluşan sinemaseverler bilet almak için saatlerce bekledi. 
     ''Box office'' sitelerinde yer alan bilgilere göre, film ABD'de haftasonunda 85.9 milyon dolar hasılat elde etti. Bu rakamın tüm zamanların en iyi dördüncü açılışı anlamını taşıdığı kaydedildi. Film, dünyadaki diğer gösterime girdiği ülkelerde de şu ana kadar 69 milyon dolar hasılatı geçti. 
     Yakın dönemde çekilen çizgi roman uyarlamalarının en başarıları ve en özgünlerinden biri olan ''X-Men'' filminin yönetmeni Bryan Singer... 
     Yapımı kamuoyundan sır gibi saklanan ''X-Men 2'', mutantları yoketmek için harekete geçen Mutant Kardeşliği'nin başı Profesör Xavier'in eski dostu William Stryker'ı engellemek için diğer mutant lideri Magneto ile işbirliği yapmasını konu alıyor. Filmde, Hugh Jackman, Patrick Stewart, Ian McKellen ve Halle Berry başlıca rollerde... 
     
     ''ÖMERÇİP''İ 51 BİN KİŞİ İZLEDİ... 

     Bu haftasonu gösterime giren Türk filmi ''Ömerçip'' ise, filmin Türkiye distribütörü Warner Bros'un verilerine göre 4 günde 51 bin 422 seyirciye ulaştı. 
     Film, bu süre içerisinde 286 milyar 774 milyon lira gişe hasılatı elde etti. 
     Zeki Alasya'nın yönettiği filmde başrolü Mehmet Ali Erbil ile Aşkın Nur Yengi üstleniyor. Eski Türk filmlerini hicveden yapımda, ''Ömerçip'' rolünde küçük yıldız Onur Selimbeyoğlu izleyici karşısına çıkıyor. Filmde diğer rollerde Zeki Alasya, Erdal Tosun, Müslüm Gürses, Bekir Aksoy, Buket Dereoğlu, Göksel Kortay ile Yeşilçam filmlerinin değişmez iki kötü adamı Coşkun Göğen ve Nuri Alço yer alıyor. 
     
</TEXT>
</DOC>
