<DOC>
<DOCNO> 166909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur14.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision için en güçlü aday Mydonose Showland... 
</HEADLINE>
<TEXT>

     TRT, gelecek yıl Türkiye'de yapılacak Uluslararası Eurovision Şarkı Yarışması'nın yapılacağı mekan konusunda henüz kesin kararını vermemiş olmakla birlikte İstanbul'da bulunan Mydonose Showland seçeneği ağır basıyor. 
     15 Mayıs 2004 tarihinde Türkiye'de gerçekleştirilecek Eurovision Şarkı Yarışması'nın Türkiye organizasyonu konusunda çalışmaları yürütmek üzere TRT'de Bülent Osma başkanlığında beş kişilik bir kurul oluşturuldu. 
     Kurul üyeleri ve Eurovisionla ilgili diğer TRT yetkilileri, yarışmanın yapılacağı mekan konusunda yaptıkları araştırmaların sonuçlarını bir rapor halinde önümüzdeki günlerde TRT yönetimine sunacak. TRT yönetiminin kararını vermesinden sonra Eurovision Şarkı Yarışması'nın gerçekleştirileceği mekan kesinlik kazanacak. 
     Alınan bilgiye göre, TRT yetkilileri, yarışmanın yapılması planlanan mekan konusunda İstanbul'daki 5 bin kişilik salonu bulunan Mydonose Showland ile Lütfi Kırdar Kongre Merkezi seçenekleri üzerinde duruyor. Ancak Lütfi Kırdar Kongre merkezinin 1800 kişilik salonunun yarışma için küçük olması nedeniyle salonu daha büyük olan Mydonose Showland seçeneği ağır basıyor. TRT yetkilileri, Mydonose Showland'in yakınındaki CNR fuar merkezinin salonlarından da yararlanılabilme imkanı bulunduğu için bu seçeneğin daha güçlü olduğunu ifade ediyorlar. 
     Öte yandan TRT yetkilileri, Antalya ve İzmir'in de yarışma için istekli olduğunu ancak her iki şehirde de yarışma için uygun büyüklükte kapalı salonları bulunmadığı için bu illerin şansının az olduğunu kaydettiler. Yetkililer, İstanbul'un hemen hemen bütün Avrupa ülkelerine direkt uçuş bulunması, yarışma için gelecek delege ve resmi konukların dışında seyircilerin de konaklamalarını karşılayabilecek otel kapasitesi ve ulaşım imkanları nedeniyle yarışma için daha avantajlı olduğunu bildirdiler. 
     TRT yetkililerinden alınan bilgiye göre, gelecek yıl Türkiye'de yapılacak yarışmaya katılacak ülkelerin kesin listesi Ekim ayında belli olacak. 
     Öte yandan yarışmanın 48 yıl sonra değiştirilen formatı ilk kez gelecek yıl Türkiye'de uygulanacak. Buna göre, bu yıl yarışmada birinci olan Türkiye ve ilk 10'a giren diğer ülkeler ile yarışmanın kurucu ülkeleri olan İspanya, İngiltere, Fransa ve Almanya yarışmaya direkt olarak katılabilecek. 
     Bunun dışında yarışmaya katılmak isteyen diğer ülkelerin eserleri 12 Mayıs'ta Türkiye'de yapılacak ön elemeye tabi tutulacak. Ön elemede ilk 10'a giren parçalar finalde yarışmaya hak kazanacak. Böylece 2004 yılında Türkiye'de yapılacak finalde 25 ülke yarışacak. 
     
</TEXT>
</DOC>
