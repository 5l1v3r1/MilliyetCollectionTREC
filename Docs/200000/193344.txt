<DOC>
<DOCNO> 193344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur17.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba oğul polisler, işkence yaptıkları iddiasıyla adliyede .. 
</HEADLINE>
<TEXT>

     Üniversite öğrencisi Birtan Altınbaş'ı işkencede öldürdüğü iddiasıyla yargılanan İbrahim Dedeoğlu, yine bir üniversite öğrencisine işkence yaptığı gerekçesiyle yargılanan oğlu Murat Dedeoğlu ile aynı gün hakim karşısına çıktı. 
     Üniversite öğrencisi Birtan Altınbaş'a gözaltında işkenceyle öldürdüğü gerekçesiyle yargılanan eski Devlet Bakanı Faruk Bal'ın danışmanı polis İbrahim Dedeoğlu'nun yargılanmasına Ankara 2'inci Ağır Ceza mahkemesinde devam edildi. Duruşmaya Altınbaş'ı işkenceyle öldürmekten yargılanan diğer polisler Hasan Cavit Orhan ve Sadi Çaylı da katıldı. Duruşma, gergin bir atmosferde geçti. 
     Sanık avukatları bir önceki duruşmada savcının esas hakkındaki mütalaasını sunduğunu anımsatarak suçlamaları kabul etmediklerini ve soruşturmanın genişletilmesini istediklerini belirtti. İbrahim Dedeoğlu ve Hasan Cavit Orhan da mahkeme heyetine üç sayfalık yazılı savunma sundu. 
     Ziya Ünal başkanlığındaki mahkeme heyeti ise, soruşturmanın genişletilmesi talebini reddederek, sanık polislere, son savunmalarını bildirmeleri için ek süre verilmesini kararlaştırarak davayı erteledi. 
     
     SAVCI CEZALANDIRILMALARINI TALEP ETMİŞTİ 

     Cumuriyet Savcısı Şemsettin Yeşil, Yargıtay'ın bozma kararıyla yeniden görülen davada polis memurları Hasan Cavit Orhan, İbrahim Dedeoğlu ve Sadi Çaylı'nın işkence ve kasten adam öldürme suçlarından cezalandırılmalarını talep etmiş, diğer sanık polisler Tansel Kayhan, Talip Taşdan, Mehmet Kırgıcı ve Muhammed Eti'nin beraatini istemişti. 
     
     OĞUL POLİS DE HAKİM KARŞISINDA 

     Altınbaş'ın öldürülmesi ile ilgili davada yargılanan polis memuru İbrahim Dedeoğlu'nun Ankara Emniyet Müdürlüğü Terörle Mücadele Şubesi'nde görev yapan oğlu Murat Dedeoğlu da yine işkence suçlamasıyla hakim karşısına çıktı. Şenol Gürkan adlı üniversite öğrencisine işkence yaptıkları iddiasıyla yargılanan 6 polis memurunun yargılandığı davaya da Ankara 21'inci Asli Ceza Mahkemesi'nde devam edildi. 
     Davanın bugünkü duruşmasına katılan Şenol Gürkan, sanık polisleri duruşma salonunda teşhis etti. 
     Sanık polis Murat Dedeoğlu, suçlamaları reddederken, olayın olduğu gün görevden uzaklaştırılmış olduğunu savundu. 
     Dedeoğlu, mahkemeye yazılı savunmasını sundu. 
     
     "POP STAR GİBİ OLDUK" 

     Şenol Gürkan, duruşmaya izleyici olarak katılan Ankara Emniyet Müdürlüğü Terörle Mücadele Şubesi'nde görevli polis Kadri Tuncer'in de kendisine işkence yapanlar arasında yer aldığını savundu. Tuncer ise iddialara "Pop star gibi olduk. 
     Bunlarla bir ilgim yok. Her duruşmayı izlerim, her duruşmada beni teşhis ederler" diyerek tepki gösterdi. 
     Mahkeme, tarafların tanıklarının dinlenmesi için duruşmayı erteledi. 
     Bu arada, Şenol Gürkan'a işkence yaptığı gerekçesiyle yargılanan polis memuru Mustafa Usul'un da boğularak öldüğü bildirildi. 
     
</TEXT>
</DOC>
