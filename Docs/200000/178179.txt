<DOC>
<DOCNO> 178179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sondun07.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet uçaklardan sonra artık trenlerde... 
</HEADLINE>
<TEXT>

     ABD'de İnternet uçaklardan sonra trenlere de girdi. Trenlerin uydu aracılığıyla internet bağlantısı kuracakları belirtiliyor. 
     Bu olanaktan ilk yararlanacak tren yolcuları Silicon vadisinde oturan bilgisayar kullanıcıları olacak. 
     Yetkililer eylül başından itibaren trenlerde kablosuz iletişim Wi-Fi sağlanacağını ve yolcuların, tren hareket halindeyken dizüstü bilgisayarlarıyla internete girebileceklerini söylediler. 
     Kısaca ACE olarak adlandırılan Altamont ekspresinde yolcular, ilk 3 aylık deneme süresi içinde internete bağlanmak için herhangi bir ücret ödemeyecekler. Deneme süresi sona erdikten sonra ne kadar ücret ödeneceği ise ileride saptanacak. 
     ACE trenleriyle her gün Stockton ile San Jose arasında 1300 yolcunun gidip-geldiği, çoğu teknoloji kuruluşlarında çalışan ya da iş dünyasında görev yapan bu kişilerin sürekli laptop kullandıkları belirtiliyor. 
     
</TEXT>
</DOC>
