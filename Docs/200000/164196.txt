<DOC>
<DOCNO> 164196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo32.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray antrenörü "Okan ve Serhat bizi aramadık onlar aradı" 
</HEADLINE>
<TEXT>

     Galatasaray Antrenörü Müfit Erkasap, haklarında çeşitli spekülasyonlar yapılan Okan Koç ve Serhat Akın hakkında açıklamalarda bulundu. 
     İki futbolcunun kulüpleriyle sözleşmeleri bulunduğunu anlatan Erkasap, Florya Metin Oktay Tesisleri'nde gazetecilere yaptığı açıklamada, ''Serhat Akın ile Okan Koç bizi aradı ve görüştük. Her şeyi biliyorum, ancak bunları açıklamam. Bu futbolcular bundan sonraki beyanatlarda kulübümüzü ve benim şahsımı kullanmasınlar. Onlar saygı duyduğumuz Beşiktaş ve Fenerbahçe'nin oyuncularıdır. Ben konuşursam, işin içinde olanların yüzü kızarır. Kurumları ve beni kullanmasınlar'' diye konuştu. 
     Müfit Erkasap, Türkiye'de binlerce sözleşmeli oyuncu bulunduğunu da hatırlatarak, ''Bir futbolcuyu istememiz halinde öncelikle onun kulübüyle görüşürüz'' dedi. 
     
     ''ALBERTİNİ VE TÜMER İLE İLGİMİZ YOK'' 
     Medyada yer alan bazı transfer haberlerini de yalanlayan Erkasap, Albertini ve Tümer ile ilgilerinin bulunmadığını söyledi. 
     Antrenör Erkasap, Trabzonsporlu Gökdeniz ile görüşmediklerini de anlatırken, bundan sonra basında yer alan yalan haberleri resmi internet sitelerinden yalanlayacaklarını vurguladı. 
     Hakan Şükür'ün gündemlerine gelmediğini de anlatan Erkasap, bu futbolcuyla ilgili haberleri gazetelerden takip ettiklerini kaydetti. 
     Barcelona'nın şimdiki asbaşkanı Sandro Rosell ile 27 Mayıs tarihinde bir otelde görüştüğünü kabul eden Erkasap, ''Bu kişi bize bazı oyuncuları teklif etti ve tahmini aldıkları ücretleri söyledi. Ancak, isimlerini açıklamamamızı rica etti. Bir süre sonra yeni bir görüşme olabilir'' diye konuştu. 
     
     YABANCI TRANSFERİ 
     Müfit Erkasap, yabancı kontenjanında iki boşluklarının bulunduğunu belirterek, ''İki yabancı oyuncuyu sezon açılışına kadar alacağımızı tahmin ediyorum'' dedi. 
     Erkasap, bu futbolculardan birinin savunma, birinin de forvet olabileceğini dile getirdi. 
     
</TEXT>
</DOC>
