<DOC>
<DOCNO> 182618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yazar/uras.html </URL>
<DATE> 2003/09/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kaplıca ve yaylalarıyla Reşadiye bir cennet 
</HEADLINE>
<TEXT>

   
   Belediye Başkanı Hakkı Ünal inşaat mühendisi. Reşadiye'nin termal su kaynaklarını değerlendirmek için çağdaş, beş yıldızlı otel kalitesinde bir kaplıca tesisi yaptırmak için yola çıkmış. İller Bankası kredisi ile altı yılda 52 odalı nefis bir tesis ortaya çıkmış. Her odada küvetli banyo var. Küvete bir musluktan normal su, öbür musluktan şifalı su akıyor. 
   Reşadiye'deki şifalı su 48 derecede kükürtlü bir su. Litresinde 4 gramın üzerinde yüksek mineral var. Her türlü romatizmal hastalıklara, cilt hastalıklarına, kadın hastalıklarına iyi geliyor. Kırık çıkıktan, ortopedik ameliyatlardan sonra iyileşmeyi hızlandırıyor. 
   Günde 3 defadan bir haftalık banyo tedavisi insanlara şifa dağıtıyor. Termal Otel tesisleri, televizyonlu, buzdolaplı, balkonlu odaları, açık ve kapalı yüzme havuzu, lokantası ile tepenin üzerine kurulmuş. Önündeki yemyeşil vadiden kıvrıla kıvrıla Kelkit Çayı süzülerek akıyor. 
   Reşadiye Belediye Başkanı Hakkı Ünal, Kelkit Platformu çerçevesinde ÇEKÜL'ün desteği ile Reşadiye'yi bir kaplıca ve yayla turizmi merkezi haline getirme çabasında... Bu çaba meyvelerini vermeye başlamış. Çünkü, Reşadiye halkı bilinçlenmiş. Reşadiye'de Belediye Başkanı bir halk hareketini başlatmış. Ferhat Kurtoğlu isminde pırıl pırıl bir genç kaymakam Reşadiye'ye bir şeyler katmak için çırpınıyor. Reşadiye'de savcıdan hakime, emniyet müdürüne, gencecik, iyi eğitim görmüş, çağdaş kamu görevlileri hizmet veriyor. 
   Denizden 1.500 metre yükseklikte, çamlarla kaplı Kelkit Çayı havzasında kurulu Reşadiye'de tarım yapılacak toprak yok. Sanayi yok. Bu nedenle Reşadiye devamlı göç vermiş. Gençler büyüdükçe büyük şehirlere gitmiş. Şimdilerde Kelkit Platformu kapsamında geliştirilen projelerle göçün durdurulmasına, göç edenlerin geri dönmelerinin sağlanmasına çalışılıyor. 
   Reşadiye'nin çok sayıda yaylası, çok sayıda gölü var. Her mevsim yemyeşil... Karayolu ulaşımı kolay... Reşadiye'de termal ve yayla turizminin gelişmesi tanıtıma bağlı... Gelip görenler hayran kalıyor, memnun oluyor ama görmeyen ve duymayan neyin ne olduğunu bilemiyor. 
   Reşadiye'nin çok eskilere giden tarihi var. İraniler, Büyük İskender, Pontuslar, Romalılar, Bizanslılar, Selçuklular, Danişmentler, Akkoyunlular bu bölgede hüküm sürmüş. 
   Reşadiye'den göç edenlerin çoğu okumuş. Çoğu büyük şehirlerde iş sahibi olmuş. Başarıya ulaşmış. Belediye Başkanı Hakkı Ünal şimdi bunların desteğini sağlama arayışında. 
   Reşadiye'de bir toplum ruhu oluşmuş. Kimse kendi sorunundan söz etmiyor. İnsanlar Reşadiye nasıl daha iyi olur Onu konuşuyor. 
   
      
   
</TEXT>
</DOC>
