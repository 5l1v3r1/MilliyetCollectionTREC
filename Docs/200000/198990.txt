<DOC>
<DOCNO> 198990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun22.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NewYork'lu itfaiyeciler, 11 Eylül kurbanlarının eşleriyle evleniyor 
</HEADLINE>
<TEXT>

     New York'lu itfaiyecilerden bazılarının, teselli etmekle görevlendirildikleri 11 Eylül olaylarında ölen arkadaşlarının dul eşleri uğruna ailelerini terkettikleri ortaya çıktı. 
     Kocasını, aile dostları olan ve 11 Eylül olaylarında ölen bir itfaiyecinin dul eşine kaptıran Mary Koenig adlı kadın, New York Post gazetesine verdiği demeçte, durumu, ''iğrenç ve yuva yıkıcı bulduğunu'' söyledi. 
     ''Kocam dahil bu tür insanlar sadece aile şerefini ayaklar altına almakla kalmıyor, ölmüş arkadaşlarına da ihanet ediyor'' diye konuşan Bayan Koenig, ''yetkililerin olayları bildiklerini, ancak önlemek için hiçbir şey yapmadıklarını'' öne sürdü. 
     Konuyu ''çok hassas'' olarak nitelendiren yetkililer ise gazeteye yaptıkları açıklamada, ''New York itfaiye teşkilatında bu tür en az 12 olay olduğunu'' söylediler. 
     11 Eylül olaylarından sonra itfaiyecilere, ölen arkadaşlarının dul kalan eşlerini aileleri içine alma ve onları teselli etme tavsiyesinde bulunulmuştu. 
     
</TEXT>
</DOC>
