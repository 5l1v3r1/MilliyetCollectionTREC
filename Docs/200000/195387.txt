<DOC>
<DOCNO> 195387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/ekonomi/eko01.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört bakana Yüce Divan yolu 
</HEADLINE>
<TEXT>

   Cumhur Ersümer, Zeki Çakan ve Devlet Bakanları Hüsamettin Özkan ile Recep Önal'ın Yüce Divan'da yargılanmaları istemiyle soruşturma komisyonu kurulması istendi 
      ANKARA Milliyet 
   
   AKP, TBMM Yolsuzlukları Araştırma Komisyonu raporunda isimleri geçen eski bakanlardan dördü hakkında Meclis Başkanlığı'na önerge verdi. 
   Enerji bakanları Cumhur Ersümer ve Zeki Çakan'ın yanı sıra Hüsamettin Özkan ile Recep Önal hakkında Yüce Divan'da yargılanmaları istemiyle soruşturma komisyonu kurulması istendi. Mesut Yılmaz ve Koray Aydın hakkında da önümüzdeki hafta önerge verilebileceği belirtildi. Önergeye göre Halk Bankası'nın bağlı olduğu eski Devlet Bakanı Özkan ve Hazine'den sorumlu eski Devlet Bakanı Önal'la ilgili suçlamalar şöyle 
   Özkan'ın Halk Bankası'ndan sorumlu olarak göreve başladığı 1997 sonunda 12 trilyon lira olan takip tutarı, görevden ayrıldığı yıl 375 trilyon liraya, 2001'de de daha önce takibe intikal ettirilmeyenlerle birlikte 1 katrilyon 100 trilyon liraya çıktı. Bu rakam, faiz ve kur farkıyla 3.5 katrilyona ulaşıyor. 
   Özkan, gecikmeli olarak savcılığa gönderilen raporları geri istedi, Başbakanlık müfettişlerine yeniden inceleme yaptırdı. Yeni raporda, Bankalar Yeminli Murakıpları'nın tespitleri, biri dışında kabul edildi ancak Özkan soruşturmaya izni vermedi, usulsüz krediler devam ederken raporlar dikkate alınmadı. Cumhurbaşkanlığı Devlet Denetleme Kurulu raporlarında da, banka yöneticileri ile korunup kollanan kredi borçluları arasında doğrusal bir ilişki bulunduğu sonucuna ulaşıldığı belirtildi 
   
   Enerji yolsuzlukları 
   Ersümer ve Çakan, Turusgaz aracılığıyla alınacak doğalgaz anlaşması çerçevesinde imzalanan "ek mektubu", 1996'da imzalanan anlaşmaya aykırı yapmakla suçlanıyor. Her iki bakan da, eski anlaşmanın tarih ve sayısını taşıyan bu anlaşmayla bir önceki anlaşmadaki formülün değiştirilmesi, Türkiye aleyhine olan hükümlerin geçmişten beri uygulanıyormuş gibi gösterilmesinden sorumlu tutulmakla suçlanıyor. 
   Formül değişikliği ve anlaşmadaki yasadışı tarih düzenlemesiyle Türkiye Mayıs 2003'e kadar doğalgaza 388 milyon dolar fazladan ödeme yapmıştı. 
   
   
</TEXT>
</DOC>
