<DOC>
<DOCNO> 161445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun29.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski BM denetçisinden Bush ve Blair'e "Yalanlarınızı itiraf edin" 
</HEADLINE>
<TEXT>

     Eski BM silah müfettişi Scott Ritter, ABD ve İngiltere'nin, ''devrik Bağdat rejiminin kitle imha silahı olduğunu iddia ederken yalan söylediğini'' itiraf etmesi gerektiğini belirtti. 
     Ritter, İsviçre'de yayımlanan Le Temps gazetesine demecinde, ABD Başkanı George Bush ve İngiltere Başbakanı Tony Blair'e, ''savaşı desteklemek için söyledikleri yalanların sorumluluğunu taşıma cesaretini göstermeleri'' çağrısında bulundu. 
     Ritter, iki liderin savaşın gerçek nedenlerini ''açıkça ve dürüstçe'' açıklaması gerektiğini söyleyerek, ''Yalanlarını itiraf etmeliler'' dedi. 
     Irak'ın devrik lideri Saddam Hüseyin'in muhtemel kitle imha silahlarını ''iz bırakmadan'' imha etmesinin mümkün olamayacağını da belirten Ritter, ABD Savunma Bakanı Donald Rumsfeld'in varlıklarını ispat edemediği gibi bu silahların imha edildiğini gösteren kanıtlar sunamadığını da hatırlattı. 
     Ritter, 1991-1998 yılları arasında Irak'ta incelemelerde bulunan silah denetçilerinin şefiydi. Ritter, Ağustos 1998'de görevinden istifa etmişti. 
     
</TEXT>
</DOC>
