<DOC>
<DOCNO> 193729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun28.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth Müzakerenin başlaması Türkiye'deki gerçek değişime bağlı 
</HEADLINE>
<TEXT>

     Alman hükümetinin insan hakları sorumlusu olarak görev yapan Federal Meclis Dış İlişkiler Komisyonu üyesi ve Alman-Türk Parlamenterler Grubu Başkanı Claudia Roth, Türkiye ile AB üyelik müzakerelerine başlanmasının, ülkedeki değişikliklere bağlı olduğunu söyledi. 
     İktidardaki Sosyal Demokrat Parti'nin koalisyon ortağı Birlik 90 Yeşiller Partisi'nin eski eşbaşkanı olan Roth, AB Komisyonu'nun Türkiye raporuyla ilgili yazılı açıklamasında, gelecek yılın AB ve Türkiye için çok önemli olduğunu belirterek, ''Türkiye ile üyelik müzakerelerine başlanması, ülkedeki gerçek değişikliklere bağlı olacak. Türkiye'de yapılan köklü değişiklikler, Türk halkının fedakarlığı değil, kendisine ve Avrupa'ya vereceği bir hediye olacak'' dedi. 
     Türkiye'nin AB yönünde ilerlediğini ifade eden Roth, AB Komisyonu ilerleme raporunun da bunu onayladığını, ancak eksikliklere de yer verdiğini kaydetti. 
     Reformların kağıt üzerinde kalmasının hiçbir öneminin olmayacağına dikkati çeken Roth, işkence olaylarına karşı polislerin eğitilmesi, yargının ''gerçek anlamda'' bağımsız hale getirilmesi ve ''azınlıkların'' kendilerini rahat hissetmesi halinde Türkiye'nin gerçekten değişmiş olacağını iddia etti. 
     
</TEXT>
</DOC>
