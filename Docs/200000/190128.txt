<DOC>
<DOCNO> 190128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun40.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Metroda "sörf" yine ölüm getirdi 
</HEADLINE>
<TEXT>

     New York'ta gençler arasında moda olan metro vagonunun üzerine çıkarak ''sörf'' yapmak yine ölüme neden oldu. 
     Manhattan'ın Chelsea bölgesinde okul çıkışı arkadaşlarıyla birlikte evine dönerken trenin üzerine çıkarak yolculuk etmeye çalışan 14 yaşındaki lise öğrencisi, düşerek feci şekilde hayatını kaybetti. 
     Okul çıkışında trenin üzerine çıkıp çıkamayacakları konusunda bahse tutuşan gençlerden birisi iki vagon arasından tırmanarak yukarıya çıktı. Ancak kafasını beton kirişe çarptığı sanılan genç raylara düştü, ardından arkadan gelen diğer tren tarafından feci şekilde parçalandı. 
     Oğlunun eve gelmesini beklerken ölüm haberini alan annesi sinir krizleri geçirdi. 
     New York'ta ''metro sörfü'' özellikle 1980'li yılların sonu ile 1990'larda gençler arasında çok yaygındı. Bu nedenle çok sayıda genç hayatını kaybetti. 
     Gençler, bu çılgın eylemlerinde sadece trenin üzerine çıkmakla kalmıyor, kapılarına asılarak da yolculuk ediyorlar. 
     
</TEXT>
</DOC>
