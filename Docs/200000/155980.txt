<DOC>
<DOCNO> 155980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko03.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, vatandaş için ağlama duvarına döndü... 
</HEADLINE>
<TEXT>

     Maliye Bakanlığı, vatandaşlar için tam bir ağlama duvarına döndü. Bakanlığa gelen özel ve resmi başvurular, Bakanlığın bu çerçevede yaptığı tespitler, ülkedeki çarpıklıkları, devletin de vatandaşın da nasıl soyulduğunu gözler önüne seriyor. Edinilen bilgiye göre, Maliyeye yurdun dört bir yanından hemen her konudaki şikayetlerin yeraldığı yüzlerce mektup geliyor. Aynı şekilde çeşitli konulara ilişkin çok sayıda şikayet başvurusu yapılıyor. 
     Bu başvurularda sağlıktan eğitime, ödenen vergilerden devlet olanaklarıyla elde edilen özel gelirlere kadar pek çok alanda yaşanan adaletsizlikler ve eşitsizlikler örnekleriyle yeralıyor. 
     Aynı şekilde devletin tespitlerinde kişi ve kuruluşların devleti nasıl soymak istediği ortaya konuyor. Sonuçta vatandaş da, devlette soyulduğundan yakınıyor. 
     
     BUNLAR SADECE BİRKAÇI 
     İşte Bakanlığa gelen başvurulardan birkaç örnek 
     -Trafik arabamı çekti. Gittim cezamı ödedim. Çekici parası olarak da 18 milyon lira ödemem gerektiğini belirttiler. Onu da verdim, karşılığında fatura ya da fiş istedim. Ancak Bunu veremeyiz. Sadece Emniyet Müdürlüğü Güçlendirme Derneği adına kesilmiş bir bağış makbuzu verebiliriz dediler. Ben bağış yapmıyorum. Bana resmi bir makbuz verin dediğimde, o zaman arabamı alamayacağım söylendi. Mecburen, 18 milyonu verip çıktım. Bu nasıl bir işleyiş Devletin trafik polisi ceza kesiyor. Yine devletin resmi plakalı çekicisi, devletin benzinini kullanıyor. Geliyor arabamı çekip götürüyor. Ancak içindeki şoför dernek adına çalışıyor. Ödediğin 18 milyon lira da devlete gitmiyor, dernekte kalıyor. Devletin araç gereci ve polisiyle dernek para kazanıyor, üstelik tek kuruş vergi de ödemiyor.'' -Memur emeklisiyim. Tıp Fakültesi Hastanesine göz ameliyatı olmak için yattım. Önüme bir reçete koydular, Git, dışarıdan şu ilaçları ve şu cihazları al gel dediler. Alıp geldim. Bu defa Bizim hastanedeki medikalden de şu cihazı alıp getir denildi. Aşağı indim. Cihazı önüme koydular, bedelin yüzde 40'ını peşin, yüzde 60'ını da 1 ay vadeli senetle ödemem gerektiğini söylediler. Ben memur emeklisiyim. Böyle şey olur mu Siz Emekli Sandığı'ndan alın dediğimde, Emekli Sandığı'ndan parayı 3-4 ayda alıyoruz. O yüzden sizden alacağız yanıtıyla karşılaştım. Cebimde para kalmamıştı. Hastaneden izin aldım, köye gidip, peşinatı toparladım. Cihazı alıp, ameliyat oldum. Cebimden yaptığım ödeme 584 milyon lira. Emekli Sandığına gittim. Biz, Hastane faturasını öderiz. Sana ödeme yapmayız denildi. Ben, şimdi borçlarımı neyle kapatacağım '' -Egzoz ölçümü yaptırmaya gittim. Karşılığında 14 milyon lira ödememi istediler. 10 milyon lira da fatura verdiler. Ölçüm 10 milyon lira ise niye 4 milyon lira fazla aldıklarını sordum. 4 milyon Muğlaspor'a yardım parası dediler. Benden zorla Muğlaspor'a yardım alamayacaklarını söylediğimde, Git derdini Vakıf merkezinde anlat, paranı oradan geri al denildi. Merkeze gittim. Biz, Valinin onayıyla Muğlaspor'a yardım topluyoruz cevabıyla karşılaştım. Oradan 4 milyonumu geri aldım. 
     -1.5 milyar liralık bir hastane faturası geliyor. Memurun dudağından bir kitle çıkarıldığı belirtiliyor. Raporlara bakılıyor, ancak böyle bir olay görülmüyor. Daha sonra hekime başvuruluyor. Sonuçta estetik ameliyatı olan memur için devletten para alabilmek için böyle bir yönteme başvurulduğu anlaşılıyor. 
     
     KEYFİ PARA TOPLAMAYA YASAK 
     Bu arada vatandaşın en fazla şikayet ettiği konular arasında bulunan vakıf ve derneklere ödemeler üzerindeki çalışmalar sürüyor. 
     Hükümetin Acil Eylem Planı'nda da yeralan vakıf ve dernek gelirleriyle ilgili çalışmalar sürüyor. 
     Öte yandan buna ilişkin toplantılarda, vakıf ve dernekleri kapatmanın Anayasaya aykırı olacağı belirtildi ve bunun yerine gelir ve giderlerine sınırlama getirilmesi önerisinde bulunuldu. Bu doğrultuda hazırlanacak yasa tasarısı ile günlük hayatımızın hemen her alanında vatandaştan para toplayan vakıf ve derneklerin bu tür faaliyetlerde bulunması yasaklanacak. Aynı şekilde bu kuruluşların harcamalarına da sınırlama getirilecek. 
     
</TEXT>
</DOC>
