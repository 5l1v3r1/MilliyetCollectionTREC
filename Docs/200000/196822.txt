<DOC>
<DOCNO> 196822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko10.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'nin 9 aylık karı 200 trilyon lira... 
</HEADLINE>
<TEXT>

     Türk Hava Yolları THY yılın 9 aylık döneminde Ocak-Eylül yaklaşık 200 trilyon lira kar elde ettiğini açıkladı. 
     THY'den Borsa'ya gönderilen açıklamada, ortaklığın 2003 yılı üçüncü dönem geçici vergi hesaplamalarına esas teşkil eden dokuz aylık sonuçlarını da dikkate alarak faaliyet sonuçlarıyla ilgili bir değerlendirme yaptığı ve bunu kamu ile paylaşma ihtiyacı hissettiği belirtildi. 
     Bu kapsamda, yılın 9 ayında Vergi Usul Kanunu hükümleri uyarınca hazırlanan ''tek düzen hesap planı'' esaslı gelir tablosuna göre yaklaşık 200 trilyon lira kar elde edildiği kaydedilen açıklamada, aynı dönemde yaklaşık 2 katrilyon liralık ciro gerçekleştirildiği, nakit miktarının da yaklaşık 400 milyon dolar olduğu bildirildi. 
     THY açıklamasında, yurtiçi uçuşlarda 1 Aralık 2003 tarihinden itibaren, müşterilerin, uçuşlarından en az üç gün öncesine kadar biletlerini almak kaydıyla yüzde 30'a varan indirimden yararlanabilecekleri, ancak bayram gibi çok yoğun günlerde bazı hatlarda bu uygulamanın geçerli olmayacağı duyuruldu. 
     THY Yönetim Kurulu Başkanı ve Genel Müdürü Abdurrahman Gündoğdu da şu sıralarda basın toplantısı düzenleyerek, faaliyet sonuçları hakkında bilgi veriyor. 
     
</TEXT>
</DOC>
