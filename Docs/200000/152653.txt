<DOC>
<DOCNO> 152653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur36.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlar 23 Nisan'da eylemsel muhtıra yaşandı... 
</HEADLINE>
<TEXT>

     SHP Genel Sekreteri Fikri Sağlar, ''23 Nisan'da bir muhtıra yaşandı. Ama, bu yazılı değil, eylemsel bir muhtıra oldu'' dedi. 
     Sağlar, yaptığı yazılı açıklamada, her türden gerici girişimlere karşı oldukları kadar, demokratik sistemin önüne bir başka yaptırımcı seçeneğin konulmasına da karşı olduklarını ifade etti. Sağlar, açıklamasında şunları kaydetti 
     ''23 Nisan kutlamaları sırasında türban krizinin yarattığı gelişmelerle gördük ki, adeta devlet, hükümete bir muhtıra verdi. 23 Nisan muhtırasının tek farkı, yazılı değil eylemsel olmasıdır. Devlet erkanı, bu uyarı ile hükümeti yalnızca türban konusunda değil, tek parti çoğunluğuna dayanarak yaptığı tüm icraata karşı da uyarmıştır. 
     AK Parti iktidarının, devlet içinde büyük oranda kadrolaşmaya giderek İslami eğilimli bir kadroyu egemen kılmaya çalıştığı görülmektedir. Ayrıca, Milli Görüş genelgesi ile kökten dinci kimi yapıların meşrulaştırılarak devlet protokollerine taşınması girişimi ve benzeri pekçok uygulaması da muhtıranın nedeni olarak görülmektedir. 
     AK Parti hükümetinin halkın yaşadığı ekonomik sorunlara hiçbir çözüm üretemezken açlık, artık sıradan bir olay haline dönüşmüşken böylesi sistem karşıtı gündemlerle uğraşarak gerginlikler yaratmasından da ciddi kaygı duyuyoruz.'' 
     





</TEXT>
</DOC>
