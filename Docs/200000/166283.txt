<DOC>
<DOCNO> 166283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/siyaset/asiy.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sohbet Odası'nda Bu hafta Avrasya Stratejik Araştırmalar Merkezi Başkanı Prof. Ümit Özdağ konuk oluyor 
</HEADLINE>
<TEXT>

Kürt devleti ipleri koparır 
Avrasya Stratejik Araştırmalar Merkezi Başkanı Prof. Özdağ, ABD'nin bağımsız Kürt devletini desteklemesi durumunda Amerika ile Türkiye arasındaki ilişkilerin kopacağını iddia ediyor 
     SOHBET ODASI 
Derya SAZAK 

     Sayın Özdağ ABD'den yeni döndünüz, Irak savaşı nedeniyle sarsılan Türkiye - ABD ilişkileri Washington'dan nasıl gözüküyor Washington'da şok ve kızgınlığın izlerini görmekle birlikte Irak savaşının sonuçlanmasından hemen sonraki sert yaklaşımlar artık yok. Ancak ABD'nin Türkiye'yi baskı altına almak istediği de görülüyor. İlişkileri düzeltmek için Washington'un Türkiye'ye yönelik bir dizi talebi geçtiğimiz üç ayda gündeme getirdiğini görüyoruz. Bunlar, Ermenistan ile ilişkilerin düzeltilmesi, Kıbrıs'ta Annan planının kabul edilmesi, ki Türkiye'nin Aliyev ve Denktaş'ın esiri olduğu tespiti sık sık ileri sürülüyor, İncirlik askeri üssünün geleceği için Ankara'nın Washington'a öneride bulunması, Türk ordusunun küçülerek modernleşmesi şeklinde sıralanıyor. Bazı çevrelerde Cumhuriyet'in kurulmasından sonra el konulan binlerce kilise mülkünün geri verilmesi gerektiği de dile getiriliyor. Hatta bunu Gül'e bir mektupla iletmişler. Bunun neticesinde son talep geliyor. ABD'nin, İran ve Suriye politikalarına destek konusunda açık çek isteniyor. 
     
     K.Irak'ta Türkiye'ye ceza 
Türkiye'nin bölgesel stratejisi ne olmalı 
     Ortadoğu'da ana strateji mevcut sınırları değiştirmeden gerçekçi bir demokratikleşme olmalı. Irak'ın üniter devlet - güçlendirilmiş özerk bölge yapılanması ile şekillendirilmesi şart. Suriye'de çok partili rejime geçişin sosyal temeli mevcuttur. İran ile bir konvansiyonel savaş bütün dünya için çılgınlık olur ama İran'da demokratikleşme hızlanarak ilerlemelidir. Yoksa ülke parçalanabilir. 
     
Dışişleri Müsteşarı Uğur Ziyal'in Washington ziyaretinde neler değişti 
     Türkiye ile Irak dahil işbirliği ihtiyacı belirginleşti. Türkiye teklif getirsin demeye başladılar. Bu aşamada Ziyal, ABD'nin önüne Türkiye'nin dört teklifini koydu. Gül'ün Tahran konuşmasını Türkiye'nin havaalanı ve limanlarını Irak'taki insani yardım için açması izledi. Ancak Türkiye bunları yaparken ABD'den Türkmenlerin durumunun düzeltilmesi için hiçbir talepte bulunmuyor ki bunu anlamak mümkün değil. 
     
Irak'ta savaşın dışında kalmak hata mıydı Sizce asker savaşa girmek istedi mi, istemedi mi 
     Bence netleşmedi. Fakat Ankara değişimin büyük bir çerçeve içinde gerçekleştiğini çok anlamadı ve Afganistan'da başlayan sürece eğer Türkiye aktif olarak katılsaydı Irak ve Ortadoğu'daki gelişmelerin derinleşmesine katkıda bulunacaktı ve kendi şartlarını daha rahat kabul ettirebilir durumda olacaktı. 
     
Kuzey Irak ve kırmızı çizgiler... 
     İkinci tezkerenin getirilmesi yanlıştı. Çünkü tezkerenin dayandığı mutabakat metni Türkiye'nin ulusal güvenliğini yeterince güvence altına almıyordu. 
     Kürtlere yönelik sempati üzerine masadaki diplomatımızın ABD heyet başkanına 'Size Mr. Barzani diyebilir miyim ' diye tepki gösterdiğini biliyoruz. 
     
Türkiye Kuzey Irak'tan bütünüyle soyutlanmış durumda mı 
     Bugün ABD, Kuzey Irak'ta, özellikle Türkmen merkezli politikada Türkiye'yi cezalandırmaya çalışıyor. Kürtler ön planda, Kerkük'te bile Türkmenler pasifize ediliyor. Yönetime KYB'lileri atıyorlar. 
     
     Arap modeli bir politika 
Türkiye Kürt politikasını barış dönemine göre revize edebilecek mi 
     ABD Irak'ı bütün Ortadoğu'ya bir Arap modeli olarak şekillendirmeye odaklanmış bir politika izliyor. Gerçekçi olalım biz Türk modelinden bahsediyoruz. Araplara Türk modelini ne kadar iyi olsa da kabul ettiremezsiniz. Çünkü Arap siyasal eliti içerisinde Türk olan her şeye karşı bir tepki vardır. Ama eğer ABD Irak'ta Arap dünyasına örnek olabilecek, serbest piyasa ekonomisine dayalı demokratik, zengin ve federal bir Irak kurarsa bunun Ortadoğu'ya dalga dalga yansıyacağını düşünüyor. 
     Ancak Washington'da yapılan planların henüz Irak gerçeğinde yaşama geçirilemediğini görüyoruz. 
     10 - 15 sene içerisinde bağımsız bir Kürt devleti projesi yok. Çünkü bağımsız Kürdistan Amerika'nın Ortadoğu politikasını infilak ettirecek bir şey. 
     Amerika Ortadoğu'ya yayılırken, petrole hakim olmak ve İsrail'in güvenliği stratejik hedeflerdir. ABD bunun ötesinde ikinci bir 11 Eylül'ün olmaması amacıyla da geldi bölgeye. 11 Eylül'ün en önemli nedeni anti Amerikancılık. Bir Kürt devleti kurdurursanız Arap coğrafyasında anti Amerikanizm zirveye çıkar. Ancak, Irak önümüzdeki dönemde büyük bir ekonomik kalkınma yaşar ve kişi başına düşen gelir 4 - 5 bin dolara çıkarsa, Zaho Nusaybin'i çeker. 
     
     Dayatmacı politika 
Türkiye için de bağımsız Kürt devleti sorun. 
     ABD şimdi bağımsız Kürt devletini desteklerse Türkiye - ABD ilişkileri kopar. Türkiye, İran, Suriye ittifakı ve Araplar ittifakı oluşur. ABD Bağdat'ta iş başına geçireceği bir Arap yönetici bulamaz. 
     
ABD Irak'a yerleştikten sonra İncirlik'ten ayrılacak mı 
     Körfez Savaşı'ndan sonra geçen on iki yıl boyunca İncirlik'in tek işlevi vardı. Saddam rejimi devrildikten sonra Kuzey Keşif Gücü zaten kalkacaktı. ABD bölgede yeniden yapılanıyor. Kazakistan'a, Kırgızistan'a, Özbekistan'a yerleşti. Avrupa'da eski Doğu Bloku ülkelerinde yeni müttefikler kazanıyor. 
     
ABD Türkiye'den vazgeçebilir mi 
     Söz konusu değil. Ortadoğu'nun ve Avrasya'nın uç noktasını oluşturan bir ülkeyle ABD'nin ilişkileri bir anda ortadan kalkmaz. ABD'lilerin tavrını artık politika dışı bir alanda görüyoruz. ABD bütün dünyaya karşı, dayatmacı politika izliyor. BM'yi ikna edememiş, Fransa ve Almanya ile kavgalı. 
     
Faturayı Türkiye'ye kesiyor. 
     Bu bir tür kısa süreli psikolojik savaş. ABD, Türkiye'ye ihtiyaç duymaya devam edecek... 
     
     Fars - Türk federasyonu 
Suriye, İran bağlamında... Siz bu ülkelerde askeri operasyon bekliyor musunuz 
     İran'da gerçekleşecek olan iktidarı devirmeye yönelik daha çok politik psikolojik operasyonlar olacak. İran'da Şii İslami rejim uygulamasının henüz dış gözlemcilerin çok farkına varamadığı çok önemli bir stratejik sonucu oldu. İran'da Farslarla Türkleri bir arada Farslaşmış bir İranlılık kimliği altında bir araya getiren husus Şia idi. Şia'nın zayıflaması ile ortak İranlılık kimliği zayıfladı. Kürtler Sünni... Bu ülkede gelişen bir Azeri Türk milliyetçiliği var. Özetle eğer İran'da İslami rejim çöker ise İran'dan Kürtlerin ayrılması, Farslarla Türklerin bir federasyon kurması ihtimali hiç küçük değildir. 
     
İran'da nükleer kapasiteler var, ABD bunları tehdit olarak algılıyor, Türkiye de kaygılı mı 
     Türkiye için İran'ın bir nükleer tehlike olacağını zannetmiyorum. Ancak bir atom silahına sahip olan Tahran'ın Ankara karşısında daha güçlü olacağı kesin. 
     
AB üyeliği yıpratıcı bir süreçAB üyeliği süreci nasıl etkileyecek 
     AB'nin Türkiye'den talepleri, Türkiye'de alt kimliklerin üst kimlikmiş gibi anılmaya başlandığı, ön plana çıkartıldığı bir süreci başlattı. Tabii bu süreç çok tehlikeli. Çünkü Kürt, Laz, Çerkez, Gürcü sorunundan bahsedersiniz, gelecekte ortaya büyük bir Türk sorunu çıkar. Bunu engellemenin yolu demokratikleşmeyi etnik değil birey merkezli gerçekleştirmektir. 
     
AB, Türkiye'nin üniter yapısını tartışmaya niye açsın 
     Avrupa Parlamentosu kararlarında AB'nin, Türkiye'yi dönüştürmek istediği noktanın özerklik olduğu görünüyor. Yalnız bu özerkliğin politik özerklik mi yoksa kültürel özerklik mi olduğu konusunda oturmuş çerçeve yok ama Kopenhag kriterleriyle yetinmeyeceklerini çok net olarak görüyoruz. 
     
Türkiye kendi politikasını nasıl oluşturmalı 
     Şu soruya cevabı vermemiz gerekiyor Türkiye AB'ye girmeli mi girmemeli mi Bence Türkiye'nin AB'ye tam üyelik görüşmelerini bir an önce durdurması gerekiyor. 
     
Siz AB karşıtısınız... 
     AB tam üyeliği Türkiye'yi yıpratıcı bir süreç ve sonunda bize özel bir statü önerilecek. Benim önerim Türkiye - AB ilişkilerinin serbest ticaret bölgesi modeline oturtulmasıdır. 
     
     Türkiye'ye çifte standart 
Bunu görmek için müzakerelerin başlamasını beklemek gerekmiyor mu 2004'e ne kaldı. 
     Takvim kesin değil. Alman Dışişleri Bakanı Fischer'in Danimarka başbakanına söylediği 'Türkler asla AB üyesi olmayacaklar' cümlesi var. Dışişleri Bakanı Gül de 'Umarım 7. paket son olur' diyor. Yani AB'nin başka ne isteyeceğinden emin değil. 
     AB üyeliği rasyonel olmayan bir tutku. Şimdi de Kıbrıs ve Ege'ye odaklandılar. AB'nin Türkiye'ye yönelik çifte standardı var. İngiltere Bağdat'ı bombalıyor. Danimarka ve Polonya Irak'a savaş açıyor. Sorun yok ama AB Türkiye'ye Irak'a girersen AB tam üyeliği unut diyorlar. Bu onur kırıcı. Daha ileri bir paradigma değişikliği Cumhuriyet'in federalizme doğru dönüşmesini gündeme getirir. Önümüzdeki on seneye damgasını bu sorun vuracaktır. 
     

</TEXT>
</DOC>
