<DOC>
<DOCNO> 173010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko29.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik de "Maximum"lu oldu... 
</HEADLINE>
<TEXT>

     Türkiye İş Bankası, ''Maximum'' kart anlaşmalı üye kuruluşları arasına Arçelik ve Beko'yu da kattı. 
     Maximum üye anlaşması, İş Bankası Genel Müdürü Ersin Özince ve Arçelik A.Ş. Genel Müdürü Nedim Esgin tarafından imzalandı. 
     Anlaşma gereği, İş Bankası kredi kartı sahipleri Arçelik ve Beko bayilerinden 12 aya varan taksitlerle alışveriş yapabilecek, alışverişleri sırasında ister taksitle ister tek ödemede yüzde 1 oranında Maxipuan kazabilecekler. 
     İş Bankası, Arçelik'in İş Bankası da dahil 6 bankayla yaptığı işbirliği çerçevesinde geliştirdiği çift taraflı veri alışverişini sağlayan sistemi de ilk uygulayacak banka oldu. 
     Sisteme göre, Arçelik ve Beko bayilerinde bulunan PC'lere yüklenecek bir yazılım ve kart okuyucusu sayesinde POS aletlerine gerek kalmadan işlem yapmak mümkün olacak. 
     
     6 AYDA KARTLA ALIŞVERİŞ 15,5 KATRİLYON LİRAYI GEÇTİ 
     İş Bankası Genel Müdürü Ersin Özince, imza töreni öncesi yaptığı konuşmada, Türkiye'de şu an 17 milyon kredi kartı bulunduğunu, geçen yıl toplam 22 katrilyon lira civarında gerçekleşen kartla alışveriş cirosunun, bu yılın ilk yarısında 15,5 katrilyon lirayı geçtiğini belirterek, müşterilerinin taksit ve puan toplama-bozdurma olanağı sağlayan kredi kartlarını giderek benimsediğini söyledi. 
     Kredi kartları pazarına ve bireysel bankacılığa bu kadar önem verilmesinin birkaç sebebi olduğunu belirten Özince, şunları kaydetti 
     ''Bunlardan en önemlisi, bireysel bankacılığın ticari ya da kurumsal bankacılığa kıyasla kredi riskini çok daha tabana yayması. Üstelik 2001 krizi ve ardından yaşanan süreç, halkımızın borcuna fazlasıyla sadık olduğunu gösteriyor. 
     Bir diğer neden ise, banka kaynaklarının önemli bir kısmını oluşturan mevduatın çoğunlukla bireylerden sağlanıyor olması. Son yıllarda yaşanan krizlere rağmen, işlem hacimleri reel olarak, istikrarlı bir biçimde artan kredi kartları da bu alana gösterilen ilginin bir diğer sebebi.'' Ersin Özince, ekonomik ortamın normalleşmesi ve enflasyonun daha da düşmesi halinde, hazine işlemlerinin banka bilançoları üzerindeki güçlü etkisinin azalacağını ve bireysel bankacılığın karlılığa etkisinin doğrudan gözlemlenebilir olacağını öngördüklerini bildirdi. 
     Özince, ''Mevcut tabloya bakarak, önümüzdeki dönemde rekabette öne çıkan bankaların, maliyetlerini kontrol edebilen, müşterilerini ağırlıklı olarak şube dışı kanallara yönlendirebilen, müşteri veri tabanı uygulamasıyla müşteri bazında verimlilik yöntemini geliştirebilen, piyasaya yeni ürün çıkarmanın yanı sıra mevcut ürünlerini ve hizmet kalitesini de sürekli geliştiren bankalar olacağını rahatlıkla görebiliriz'' diye konuştu. 
     Bankanın tüm kredi kartlarının, 5 Şubat 2002 tarihinde maximum özelliklere sahip hale getirildiğini kaydeden Özince, bu uygulamanın sadece müşteri hayatı ve harcamalarını kolaylaştırmakla kalmadığını, üye işyerlerine de avantajlar getirdiğini söyledi. 
     
     500 BİN EUROLUK YATIRIM 
     Arçelik Genel Müdürü Nedim Esgin de, geçen yılın Mart ayında başlattıkları projeyle Arçelik ve Beko bayilerinde, taksit kartı bulunan bazı bankalarla çift taraflı veri alışverişini sağlayan bir sistem geliştirdiklerini söyledi. 
     Arçelik ve Beko'nun Türkiye genelindeki 5 bin satış noktasında tek tip uygulamaya geçilebilmesi için tüm bayilerinin tek dille konuşmasını sağlayacak yazılım ve teknik altyapının, Arçelik, Koçnet ve banka üçgeni işbirliğiyle oluşturulduğunu belirten Esgin, sistemin kaynak israfını önleyeceğini ve büyük verimlilik sağlayacağını bildirdi. 
     Esgin, anlaşmalı bankalar arasında teknik altyapı sürecini ilk tamamlayan bankanın İş Bankası olduğunu belirterek, projeye göre yıl sonuna kadar 1800, Haziran 2004'e kadar da tüm yetkili satıcılarında sistemin çalışır hale geleceğini dile getirdi. 
     Nedim Esgin, şunları kaydetti 
     ''Bu sistemle, tüketicinin de ödeme seçenekleri artacak. Kesesine en uygun ödeme koşullarını seçebilecek ve kartlarla kazanılmış puanların bayilerimizde de kullanılma imkanı olacak. Müşterilerimizin bu sistem içinde alışveriş yaparken senet, çek gibi vadeli ödeme araçlarına, kefil bulmalarına ihtiyaç olmayacaktır. Dolayısıyla alışveriş süreci de kısalacaktır.'' Arçelik Finansman Direktörü Tamer Soyupak da, İş Bankası dışında, Garanti Bankası, HSBC Bank, Koçbank, Akbank ve Dışbank'la anlaşmaları bulunduğunu belirterek, tek bir yazılım ve tek bir kart okuyucuyla POS makinelerine gerek kalmadan işlem yapılabileceğini söyledi. 
     Böylece maliyet avantajının sağlanacağını ifade eden Söyupak, her bankanın yazılımla ilgili kendi yatırımını yaptığını, kendi taraflarındaki yatırımın ise 500 bin Euro'ya yaklaştığını bildirdi. 
     
</TEXT>
</DOC>
