<DOC>
<DOCNO> 180875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/soneko01.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2020'de 500 milyar dolarlık ticaret hacmi hayal değil 
</HEADLINE>
<TEXT>

     Devlet Bakanı Kürşad Tüzmen, ''Gümrüklerimizi 500 milyar dolarlık dış ticaret hacmine göre hazırlayacağız. Çünkü 2020 yılında 500 milyar dolarlık dış ticaret hacmi hayal değildir'' dedi. 
     Tüzmen, Türkiye gümrüklerinin bugünkü dış ticaret hacmine göre yeterli düzeyde olduğunu, fakat artan dış ticaret hacmini de düşünerek gümrüklerin modernizasyon çalışmalarını sürdürdüklerini kaydetti. 
     Gümrüklerde otomasyonun yüzde 99 düzeyinde tamamlandığını ve konuyla ilgili çalışmaların sürdüğünü ifade eden Tüzmen, şu anda ihracatçıların, gümrüklerle ilgili işlemlerinin önemli bir kısmını bilgisayar ortamında yapma olanağına kavuştuğunu söyledi. 
     Dış ticaret işlemlerinin tümünün elektronik ortamda gerçekleştirilmesi için çalışmalara başlandığını bildiren Bakan Tüzmen, yeni yasama döneminde ''Elektronik İmza Yasası'' çıkınca gümrük işlemlerinin tamamının elektronik ortamda gerçekleşeceğini vurguladı. 
     Tüzmen, dış ticaretle uğraşan işadamlarının gümrük dışında diğer bakanlıklarla olan işlemlerini de elektronik ortamda yapma imkanına kavuşacağını belirterek, ''Bu sayede gümrüklerdeki tüm bürokratik sıkıntılar ortadan kalkacaktır. Teknolojiden azami ölçüde yararlanılarak yasa dışı işlerin de önüne geçilecektir'' diye konuştu. 
     
     ''500 MİLYAR DOLAR İHRACAT HAYAL DEĞİL'' 
     Gümrüklerde yapılan modernizasyonun sadece bugüne göre düşünülmemesi gerektiğini vurgulayan Tüzmen, şunları söyledi 
     ''Türkiye olarak 2010-2020 yıllarının hesabını yapmalıyız. Türkiye bu yıl 100 milyar doları aşan bir dış ticaret hacmine ulaşacaktır. 2010 yılında dış ticaret hacmimizin 220 milyar dolara ulaşmasını bekliyoruz. 2020 yılında Türkiye'nin dış ticaret hacmi 500 milyar dolarlar seviyesine ulaşacaktır. Biz bu gelişmeleri önceden görüp önlem almalıyız. 
     Bu çerçevede gümrüklerimizi 500 milyar dolar dış ticaret hacmine göre hazırlayacağız. 2020 yılında 500 milyar dolarlık dış ticaret hayal değildir. Türk ihracatçısı bunu başaracak güçtedir. Türk ekonomisi dinamik bir ekonomidir. Dünyanın en önemli ekonomileri arasına girmeye de adaydır.'' Bu nedenlerle 2010-2020 yıllarının hesabını şimdiden yaptıklarını anlatan Bakan tüzmen, Türkiye gümrüklerinin fiziki şartlarının düzeltilmesi için projeleri hazırladıklarını vurguladı. 
     Gümrükleri ''yap-işlet-devret'' modeliyle çağdaş, ihtiyaca cevap verecek hale getireceklerinin altını çizen Tüzmen, Kapıkule'de olduğu gibi gümrüklerin daha hızlı çalışması için gümrüklerin bağlandığı ülkelerle de işbirliği içerisinde olacaklarını bildirdi. 
     Devlet Bakanı Tüzmen, ''Gerekirse bağlantılı ülkelerin gümrüklerinin de hızlı çalışması ve ihtiyaca yanıt vermesi için o ülkelerle işbirliği yapacağız, destek olacağız'' dedi. 
     
</TEXT>
</DOC>
