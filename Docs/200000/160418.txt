<DOC>
<DOCNO> 160418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur22.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda ABD karşıtı gösteri.. 
</HEADLINE>
<TEXT>

     Beyoğlu'nda bir grup, ''ABD'nin Ortadoğu'dan çekilmesi'' istemiyle gösteri yaptı. 
     ABD'nin İstanbul Başkonsolosluğu yakınındaki bir parkta toplanan çeşitli demokratik sivil toplum kuruluşlarına üye yaklaşık 200 kişi, ABD aleyhine çeşitli sloganlar attı. 
     Grup adına basın açıklaması yapan İstanbul Sendikalar Birliği Dönem Sözcüsü Ekber Işık, ABD'nin Irak'a yönelik müdahalesini protesto ettiklerini belirterek, ''Ortadoğu'daki barışın yine Ortadoğu halkı tarafından sağlanabileceğini'' bildirdi. 
     Işık, ''ABD'nin bölgeden çekilmesini, Türkiye ve bölgedeki üslerinin kapatılmasını, savaş suçlularının da yargılanmasını istediklerini'' kaydetti. 
     Açıklamanın ardından slogan atmaya bir süre daha devam eden gruptakiler, daha sonra olaysız dağıldı. 
     
</TEXT>
</DOC>
