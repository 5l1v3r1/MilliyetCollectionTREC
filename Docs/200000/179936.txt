<DOC>
<DOCNO> 179936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/spor/spo02.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiralıklara stepne 
</HEADLINE>
<TEXT>

   Fenerbahçe, Alper ve Servet'i transfer ederek, kiralık oynayan Luciano ile Tomas'ın yerlerini garantiye aldı. Sezon sonunda sözleşmesi bitecek olan yabancılar gitse bile defans zaafa uğramayacak 
      YALÇIN TÜRK 

   
   Yedeğin de yedeği var 
   FENERBAHÇE'NİN son dönemde sürekli defans oyuncularına yönelmesi, "Geleceğe dönük yatırım" olarak tanımlandı. Tomas ile Luciano'nun kiralık ve opsiyonlu olmalarını hesaplayan Teknik Direktör Daum'un, Alper ve Servet'i bu nedenle transfer ettiği belirtildi. Böylece Fatih, Ümit Özat, Luciano, Tomas, İsmail Güldüren, Mahmut ve genç Can gibi savunmacıları elinde bulunduran Sarı - Lacivertliler'e bu ikili de eklenince defans oyuncu sayısı 9'a yükseldi. 
   
   Özaydınlı açıkladı 
   ASBAŞKAN Murat Özaydınlı, geleceğin milli takımını Fenerbahçe'de toplamayı hedeflediklerini belirtti. Özaydınlı, "Defans oyuncu fazlalığı sorun yaratmaz. Transferler ileriye dönük. Kiralık oyuncularımız var. Bunların hizmet süreleri bittiğinde sıkıntı yaşamayacağız. Daum takım kurmada çok hassas. Kimsenin küseceğini sanmıyorum. Aksine tatlı bir rekabet olacak" dedi. Orta alana takviye düşünmeyen Daum'un, transferlerden memnun olduğu öğrenildi. 
   
   'Rekabete hazırım' 
   Denizlispor'dan transfer edilen Servet, "Forma giyebilmek için elimden geleni yapacağım. Önemli olan Fenerbahçe'nin başarısı" diye konuştu 
   
   Doğuştan Fenerli    SARI - Lacivertliler'in yeni transferi Servet Çetin, Galatasaray ve Beşiktaş'ın tekliflerine rağmen, çocukluğundan bu yana Fenerbahçeli olduğu için tercihini bu yönde kullandığını söyledi. Takımda fazla defans oyuncusu olmasının kendisini etkilemeyeceğini vurgulayan milli futbolcu, "Kadronun geniş olması, takımlar için her zaman büyük avantajdır. Forma giyebilmek için elimden gelen mücadeleyi vereceğim. Büyük bir rekabet ortamı olacaktır. Ama önemli olan, Fenerbahçe'nin başarısıdır" diye konuştu. 
   
   Bu takım Daum'un eseri    Tuncay, hocasıyla Hooijdonk'u övdü, ikisinin de babacan tavırlarını anlattı 
   YUSUF DURSUN 

   GOL krallığında zirvede yer alan Tuncay Şanlı, Fenerbahçe Teknik Direktörü Daum'u yere göğe sığdıramıyor. Eskiden takım olmadıklarını vurgulayan genç futbolcu, "Onun gelişiyle takım kimliğine kavuştuk. Şu anda ortaya çıkan ekip, Daum'un eseri. Muhteşem bir hoca. Babacan. İdmanlarda çok acımasız. Ancak çalışma bittiğinde, tüm sorunlarımızla ilgileniyor. Bu da ayrı bir motivasyon sağlıyor" diye konuştu. 
   YENİ transferlerin de takıma büyük katkı sağladığını vurgulayan Tuncay, Van Hooijdonk'u da övdü. Artık özgür oynadığını belirten Sarı - Lacivertli futbolcu, konuşmasına şöyle devam etti "Hooijdonk bize çok şey öğretiyor. Hem takım arkadaşımız, hem babamız... Çoğu arkadaş, onun sayesinde ekstra idman yapmaya başladı. İstanbulspor yenilgisinden sonra bize sürekli nasihat etti, moral aşıladı." 
   
   'Rüştü'ye kapımız açık'    RÜŞTÜ'NÜN Barcelona'da yedek kalmasını eleştiren Fenerbahçe 2. Başkanı Nihat Özdemir, eski futbolcularına her zaman kapılarının açık olduğunu söyledi. Katalan milliyetçiliği yapıldığını öne süren Özdemir, "Rüştü, dünyanın kabul ettiği bir yetenek. Barcelona'da yedek kalması düşündürücü. Bence Katalan olmadığı için oynatılmıyor. Valdes, Rüştü'yü kesecek bir kaleci değil. Barcelona er ya da geç, onun kıymetini anlayacak" dedi. 
   
   Rakip aranıyor    MİLLİ maçlar nedeniyle lige verilen arayı değerlendirmek isteyen Fenerbahçe, hazırlık karşılaşması yapacak takım arıyor. Sarı - Lacivertli yönetim, Daum'un isteği üzerine, Süper Lig'de yer alan bir takıma teklif götürecek. Olumsuz yanıt alması durumunda PAF takımıyla oynanacak. 
   
   
</TEXT>
</DOC>
