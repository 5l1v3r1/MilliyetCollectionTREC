<DOC>
<DOCNO> 172596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sonspo21.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili sert çıktı Güreli'ye yapılan saygısızlık.. 
</HEADLINE>
<TEXT>

     Beşiktaş Kulübü Başkanı Serdar Bilgili, kulüp ikinci başkanı Hüsnü Güreli hakkında son günlerde bazı gazetelere yansıyan haberlerden son derece rahatsızlık duyduğunu açıkladı. 
     Serdar Bilgili, siyah-beyazlı kulübün resmi internet sitesinde yaptığı açıklamada şunları kaydetti 
     ''Sayın Güreli, yıllardır birlikte çalıştığım, kardeşim kadar sevdiğim ve herşeyimle güvendiğim bir can dostumdur. Kendisi, Beşiktaş Kulübü İkinci Başkanlığı, icra kurulu ve transfer komitesi başkanlıklarını üstlenmiş ve görevini en iyi şekilde yürütmektedir. Güreli, Beşiktaş Kulübü'nün bugünlere gelmesinde en önemli katkıda bulunan kişidir. 
     Böyle özel bir kişinin ve konumunun kamuoyu önünde espri malzemesi olarak kullanılmasını, kendisine karşı yapılmış bir saygısızlık ve vefasızlık olarak değerlendiriyorum.'' 
     
</TEXT>
</DOC>
