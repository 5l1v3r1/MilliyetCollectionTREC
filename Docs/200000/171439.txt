<DOC>
<DOCNO> 171439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur01.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişikliği oylamaları tartışmalı başladı 
</HEADLINE>
<TEXT>

     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye geri gönderilen Anayasa değişikliğine ilişkin yasanın Genel Kurul'daki ilk oylaması, tartışmalı başladı. 
     Yasa üzerindeki görüşmelerin tamamlanmasının ardından oylamaya geçilirken, birleşimi yöneten Başkanvekili Yılmaz Ateş, oy kupalarının Başkanlık Divanı'nda görev yapan katip üyelerin önüne konulmasını istedi. Kavasların kupaları Başkanlık Divanı'na koymasının ardından Başkanvekili Ateş, oylama işleminin nasıl yapılacağı hakkında bilgi verdi. 
     İl adları okunduktan sonra oy kullanılmasını isteyen Ateş, milletvekillerini, kurallara uygun oy kullanmaları konusunda uyardı. 
     Bu arada, AK Parti Grup Başkanvekili Salih Kapusuz ve bir grup milletvekili Başkanlık Divanı önüne giderek, kupaların Salon'un ortasına konulması gerektiğini ifade etti. Kupaların Başkanlık Divanı önüne konulmasına karşı çıkan Kapusuz, Ateş'e, ''Bu yaptığınız milletvekillerine ve bu yüce müesseseye saygısızlıktır. Lütfen bu müesseseye güveniniz'' dedi. 
     Başkanlık Divanı önünde biriken milletvekillerinin yerlerine oturmasını isteyen Ateş, ''Ben böyle takdir ettim. Niye Başkanlık Divanı'na güvenmiyorsunuz '' diye konuştu. 
     Başkanlık Divanı önündeki birikme sona ermeden oylamaya geçilemeyeceğini belirten Ateş'in uyarısı üzerine milletvekilleri oylarını kullanmak üzere kabinlere geçti. 
     
     BAYKAL, OY KULANMADI 
     Bu arada, Yasa'nın maddelerine geçilmesi için yapılan ilk oylamada CHP'li milletvekillerinin oy kullanmadığı gözlendi. Görüşmeleri izleyen CHP Genel Başkanı Deniz Baykal, oyunu kullanmadan Genel Kurul Salonu'ndan ayrılırken, diğer CHP'li milletvekillerinin önemli bir bölümü de kulise çıktı. 
     Başbakan Recep Tayip Erdoğan oyunu kullandıktan sonra Maliye Bakanı Kemal Unakıtan ve bazı milletvekilleri ile sohbet etti. 
     
</TEXT>
</DOC>
