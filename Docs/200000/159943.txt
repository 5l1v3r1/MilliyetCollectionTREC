<DOC>
<DOCNO> 159943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun42.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray muhabiri "Türkiye de atış tahtasında" 
</HEADLINE>
<TEXT>

     Beyaz Saray'ın en deneyimli muhabiri Helen Thomas, ABD Başkanı George W. Bush'un, Türkiye'nin de aralarında bulunduğu bir grup ülke hakkında ''Irak intikamı'' güderek hatalı dış politika izlediğini yazdı. 
     ABD Başkanı John F. Kennedy'den bu yana Beyaz Saray'ı izleyen gazeteci Thomas, ''basının first lady'si'' olarak da tanınıyor. Uzun yıllar Amerikan United Press International'ın Beyaz Saray muhabirliğini yapan Thomas, bu işten ayrıldıktan sonra başına geçtiği Hearst gazete grubu için yazdığı köşe yazısına, ''ABD Başkanı George W. Bush için intikamdan daha tatlı bir şey yok'' başlığını attı. 
     Thomas, Bush yönetiminin, Irak'ın işgal edilmesi kararına karşı çıkan herkese karşı ''dik kafalı bir yaklaşım'' sergilediğini ve kişisel kin güttüğü ülkeler arasında Fransa, Almanya, Rusya, Türkiye, Kanada, Meksika ve Şili'nin bulunduğunu yazdı. Thomas, Bush'un bu ülkelerden bazı liderlerin telefonlarını Irak savaşı sırasında kabul etmediğini, özellikle Fransa'nın ''köpek kulübesinde'' tutulduğunu öne sürdü. 
     Helen Thomas'ın yazısında, ABD Dışişleri Bakanı Colin Powell'ın, Irak savaşında Amerikan yönetiminin yanında olmayanların ''bunun sonuçlarına katlanacağı'' uyarısında bulunduğu, ne tür cezaların uygulanacağı dile getirilmemekle birlikte, bu tehdidin varlığını sürdürdüğü belirtildi. 
     Almanya Başbakanı Gerhard Schröder'in, Fransa'daki G-8 zirvesi sırasında Bush ile görüşme talebinin ''zaman olmadığı'' gerekçesiyle reddedildiği ve Bush'un 5 Mayıs'ta Kanada'ya yapmayı öngördüğü ziyaretini, bu ülkenin Başbakanı Jean Chretien'in savaşa karşı tutumundan dolayı iptal ettiği, yazıda yer aldı. Yazıda, Bush yönetiminin Rusya'dan da, Kongre'de ticaret ve göçmenlikle ilgili yasaları yavaşlatarak intikam aldığını savundu. 
     Yazıda, Türk halkının da, Irak'a saldırmak için topraklarını Amerikan askerlerine açmayı reddetmesi yüzünden, ''atış tahtasında'' yara aldığı öne sürüldü. Yazıda, Şili'nin de, uzun zamandır planlanan serbest ticaret anlaşmasının imzalanmasının ABD tarafından ertelenmesi gibi bir bedel ödediği kaydedildi. 
     Thomas, ABD ve İngiltere'nin, Irak ekonomisi ve petrol kuyularının kontrolünü elinde tuttuğunu, ABD Başkan Yardımcısı Dick Cheney'nin eski şirketi Halliburton'a ve eski ABD dışişleri bakanlarından George Shultz'un yönetim kurulunda olduğu Bechtel firmasına ihaleler dağıttığını, BM'ye ise yeniden yapılanma çabalarında asgari rol verdiğini kaydetti. 
     Helen Thomas'ın yazısına göre, Pentagon yetkilileri, Fransa ile gelecek yıl Nevada'da gerçekleştirilmesi planlanan ''Kırmızı Bayrak'' ortak askeri tatbikatına, ''değişen koşullar ışığında'' Fransa'nın davet edilmeyeceğini belirttiler. 
     Thomas, ''Bush yönetimi, müttefiklerinden sorgulanamaz bir bağlılık yemini talep ediyor. Bunu yapmakta başarısız olarak çizgiye basanlar şimdi dizlerinin üzerinde af dilemeli. Bush yönetimi BM'ye de ayrı otokratik yolda davrandı'' dedi. Bush yönetiminin politikalarına karşı çıkanlar cezalandırılırken, yanında olanların Beyaz Saray'da devlet yemeğine davet edildiğini, Texas'ta Başkan'ın çiftliğinde misafir edildiğini hatırlatan Thomas, ''Eski güvenilir dostlarını uzaklaştırmak yerine, ABD ile ilişkilerini tamir ederse, Bush uluslararası alanda çok daha iyi iş yapacaktır. Dünya da böylece daha iyi bir yer olacaktır'' ifadesini kullandı. 
     
</TEXT>
</DOC>
