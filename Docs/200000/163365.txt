<DOC>
<DOCNO> 163365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/dunya/dun02.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddamcılara 'Çöl Akrebi' operasyonu 
</HEADLINE>
<TEXT>

     DIŞ HABERLER SERVİSİ 

     Amerikan güçleri, hafta başından itibaren altı gün süren "Yarımada" operasyonunun ardından dün de, devrik Saddam rejimi yanlılarına karşı "Çöl Akrebi" adlı yeni bir operasyon gerçekleştirdi. Ağır silahların teslim edilmesi için tanınan sürenin dolmasının ardından, yaklaşık bin 300 kadar ABD askeri, tank ve helikopterler eşliğinde Bağdat yakınlarındaki Felluce kenti ve çevresinde ev ev baskın düzenleyerek arama yaptı. Üç saat süren operasyonda yedi kişi tutuklandı. 
     
     ABD konvoyuna pusu 
     Felluce'deki operasyondan birkaç saat sonra Bağdat'ın kuzeyindeki Balad kasabası yakınlarında bir Amerikan konvoyu pusuya düşürüldü. Konvoya açılan ateş sonucu çok sayıda askerin yaralandığı, bir askeri kamyonetin de alevler içinde kaldığı belirtildi. 
     
Amerikan askerleri, silahlarını teslim etmeleri için Iraklılara verilen sürenin dolması üzerine Bağdat'taki kontrol noktalarında da aramalar yaptı. 


</TEXT>
</DOC>
