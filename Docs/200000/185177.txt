<DOC>
<DOCNO> 185177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur21.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkanı Baykal, Başbakan Erdoğan'a çattı... 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın, ''sıkıştığı zaman milli görüş gömleğini çıkardığını'' savunarak, ''Onun milli görüş gömleğini çıkardığı gibi, üniversiteler de bu kadar çabuk Atatürkçülük gömleğini çıkaracak değiller ya'' dedi. 
     CHP Ankara 5. Olağan İl Kongresi, Ahmet Taner Kışlalı Spor Salonu'nda toplandı. 
     Kongrenin açılışında konuşan Baykal, İranlı bir din adamının, ''Bize de bir Atatürk lazım, dinin siyasetten ayrılması lazım'' yönünde açıklamaları olduğunu belirterek, Atatürk'ün bunu 80 yıl önce söylediğini kaydetti. Din adamının, bu açıklamalarını ABD'de yaptığını, Atatürk'ün ise kendi ülkesinde dile getirdiğini ifade eden Baykal, Başbakan Recep Tayyip Erdoğan'ın da Avrupa'da AB anayasasında laikliğin temel ilke olması gerektiğini söylediğini vurguladı. 
     Baykal, ''Erdoğan'ı Avrupa'da böyle konuşturan kim, böyle düşündüren ne, laikliği savunması gerektiğini öğreten kim '' diye sordu. Baykal'ın bu sözlerine salonda bulunanlar, ''Türkiye laiktir, laik kalacak'' tezahüratıyla karşılık verdi. 
     Deniz Baykal, dünyanın ''Türkiye modelini'' yeni yeni keşfettiğini, bu modelin de ''altı ok olduğunu'' söyledi. 
     Vatandaşlara ''acı reçete uygulandığını, acı ilaç içirildiğini'' anlatan Baykal, hükümetin iş başında olduğu 10 ayın sonuna bakıldığında, ''Türk ekonomisinin krizden kurtulması için gerekenlerin yapıldığını, ekonominin kendi ayakları üzerinde durduğunu söylemenin mümkün olmadığını'' savundu. 
     
     ''REKLAM, PAZARLAMA, GÖZ BOYAMA...'' 

     Hükümetin, ''reklam, pazarlama, göz boyama ve propagandaya dayalı bir siyaset anlayışı'' yürüttüğünü ileri süren Baykal, sorunlara kalıcı çözümler arayışı içine girilmediğini kaydetti. 
     Baykal, reklama, fantastik uygulamalara harcanan paranın ülkenin sorunlarına, gençlerin eğitimine ayrılması halinde Türkiye'nin geleceğinin daha açık olacağını ifade etti. 
     
     ''ÜNİVERSİTELER'' 

     Yükseköğretim Yasa Tasarısı Taslağı konusunda son günlerde yaşanan tartışmalara da değinen Baykal, ''15 milyon çocuğumuz okula gidiyor. Önce onlara sahip çık. Eğitimin sorunları ile ilgilenen yok. Varsa yoksa YÖK tartışması'' diye konuştu. 
     İktidarın, yargı, Cumhurbaşkanlığı gibi ülkenin temel kurumlarıyla gerginlik içinde olduğunu öne süren Baykal, ''iktidarın, artık iktidar sarhoşluğundan çıktığını, iktidar şımarıklığı içine girmeye başladığını'' söyledi. 
     Baykal, ''siyasi partilerin, eğitimi, okulları kendi arka bahçeleri halinde görmek istemeleri kadar tehlikeli bir şey olmadığını'' kaydetti. 
     Başbakan Erdoğan'ın, ''ideolojinin deli gömleğini üniversitelerin üzerinden çıkaracağız'' yönünde açıklama yaptığını kaydeden Baykal, Erdoğan'ın, bu sözleriyle YÖK'e neden el attığını itiraf ettiğini söyledi. 
     
     ''MİLLİ EĞİTİM, MİLLİ OLMAKTAN ÇIKTI'' 

     Baykal, üniversitelerin siyasi duruşunun olduğunu, burada çeşitli siyasi partileri destekleyenlerin bulunduğunu ancak Erdoğan'ın, üniversitelerin bu siyasi duruşlarından değil, üniversitelerin temel siyasi doğrultusundan rahatsızlık duyduğunu öne sürdü. Baykal, bu temel siyasi doğrultunun da Atatürkçülük olduğunu ancak üniversite gençliğinin, Atatürkçülük doğrultusunda yetişmeye devam edeceğini söyledi. 
     ''Başbakan rahatsız diye, üniversiteler temel siyasi doğrultularını mı değiştirecek '' diye soran Baykal, ''O, sıkıştığı zaman milli görüş gömleğini çıkarıyor. Onun milli görüş gömleğini çıkardığı gibi, üniversiteler de bu kadar çabuk Atatürkçülük gömleğini çıkaracak değiller ya'' diye konuştu. 
     Baykal, Milli Eğitim Bakanlığı'nın milli olmaktan çıktığını ileri sürerek, ''Elinizi, gençlerimizin kafalarının içinden çekin'' diye seslendi. 
     
     "CUMHURİYET TARİHİNDE SİYASİ DAYATMA KARŞILIĞI KREDİ ALINMADI" 

     CHP Genel Başkanı Baykal, Türkiye'nin, sistemli, düzenli ve uzun süreli bir yolsuzluk saldırısının hedefi olduğunu savundu. Baykal, yolsuzlukla mücadelenin, milletvekilliği dokunulmazlığının kaldırılmasından geçtiğini söyledi. 
     ABD ile imzalanan 8.5 milyar dolarlık kredi anlaşmasının, "çekişmeli ve tartışmalı" imzalandığını ifade eden Baykal, bu anlaşmayı görmediğini belirterek, anamuhalefet partisi lideri olarak bu anlaşmayı görme hakkına sahip olup olmadığını sordu. Hükümetin, anlaşmayı resmen ilan etmesi gerektiğini belirten Baykal, "Niye ilan etmiyor Mahcup mu, çekiniyor mu, utanıyor mu " diye sordu. 
     Anlaşmayı, "Türkiye'nin 80 yıldan beri yapmadığı türden bir anlaşma" olarak nitelendiren Baykal Adnan Menderes, Celal Bayar, Süleyman Demirel, Mesut Yılmaz, Turgut Özal, Tansu Çiller'in ve hiç kimsenin siyasi dayatma karşılığı kredi almadığını ifade etti. Baykal, 80 yıllık Cumhuriyet tarihinde dış politika şartını kabul ederek kredi, borç alınarak politika yapılmadığını söyledi. 

     
</TEXT>
</DOC>
