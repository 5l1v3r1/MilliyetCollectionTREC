<DOC>
<DOCNO> 156193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo05.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Beşiktaş avantajlı, sonuna kadar kovalayacağız... 
</HEADLINE>
<TEXT>

     Galatasaray Teknik Direktörü Fatih Terim, kendilerinin puan kaybetmesiyle Beşiktaş'ın 5 puanlık avantaj yakaladığını, ancak yarışı son saniyeye kadar kovalayacaklarını söyledi. 
     Terim, maçtan sonra düzenlediği basın toplantısında, karşılaşmanın güzel geçtiğini ifade ederek, ''Gençlerbirliği yılın flaş takımı. Ersun hocaya aferin. Güzel bir takım yaratmış. Samet Aybaba Trabzon'da, Yanal da Gençlerbirliği'nde çok iyiler. Kendilerini tebrik ederim. Bu, Türk antrenörleri için de önemli'' dedi. 
     Maçta kendileri faul atarken, dönen topta gol yediklerini, beraberliği bulduktan sonra da klasik olarak yaşadıkları gol kaçırmayı sürdürdüklerini kaydeden Fatih Terim, ''Devre sonuna kadar galibiyeti yakalamalıydık. Baliç'in sakatlanması aklımızda yoktu. Direkten dönen toplar, penaltı tartışmaları ve 1-1'lik sonuç oldu. 30. saniyede ofsayt ile başlayan dizi, 1-1'lik beraberlikle bitti. Futbolcularım, özellikle ilk yarıda kazanma adına her şeyi ortaya koydu'' diye konuştu. 
     Karşılaşmada hakemlerin art niyetli olduklarını düşünmediğini ifade eden Terim, ''Adanaspor maçında yan hakem 80 metreden elle oynamayı görüyor. Ancak burada görülmüyor. Hakem, bu maçta skorboardda göremedi mi '' diyerek, hakemleri eleştirdi. 
     
     ''OYUNCULARIMI ELEŞTİRMEM'' 
     Fatih Terim, ligde son 3 haftaya geldiklerini ve bu dönemde oyuncularını eleştirmeyeceğini söyledi. 
     Terim, bu dönemde şahsi kritiklerin kendilerine yarar getirmeyeceğini belirterek, her şeyi düşünecekleri zamanın geleceğini vurguladı. 
     Fatih Terim, ''İç sahadaki 7 puan kaybını neye bağlıyorsunuz '' sorusu üzerine ise ''Oyuncularımı suçlamayacağıma göre 'Ben suçluyum' diyebilirim. Ancak 3 maça bakıldığında hepsinden de galip çıkmamız gerekirdi. Bazen deplasmanda iyi oynamayıp, kazandık. Ama bu 3 maçta da çok iyi oynayıp, puanlar kaybettik'' diye konuştu. 
     Volkan ile ilgili soruya Terim, ''Kendisi önemli bir oyuncu. İyi oynadığında nasıl övgüler yağdırdıysak, kötü oynadığında da eleştirebiliriz. Volkan, bu akşam etkinliği olması gereken yerde olamadı'' dedi. 
     Bu oyuncunun cezalı duruma düştüğünü hatırlatan Fatih Terim, 3-4 oyuncularının daha ceza sınırında olduğunu, onların da Ankaragücü maçında kart görmelerini beklediğini söyledi. 
     Ali Sami Yen Stadı'nda seyirci baskısının olmadığını kaydeden Terim, ''Bugün muhteşemdiler. Ben, bu kayıpları biraz da geriden gelmeye bağlıyorum. Her puan kaybınızda daha da geriye düşecek olmanız, oyuncularda stres yaratmış olabilir'' diye konuştu. 
     Terim, bu sezon rakibi sahasından çıkarmamak konusunda iyi olmadıklarını da kabul etti. 
     Azerbaycanlı bir gazetecinin, ''Galatasaray'ın şampiyonluğu bizi ilgilendirmiyor, Real Madrid'i ne zaman yeneceksiniz Bu başarıları bekliyoruz sizden'' demesi üzerine Terim, ''Galatasaray bunu hep yaptı, yapmayacak diye de birşey yok. İnşallah o günler gelecektir'' dedi. 
     
     YANAL ''SONUÇ İKİ TAKIMA DA YARAMADI'' 
     Gençlerbirliği Teknik Direktörü Ersun Yanal ise 1-1'lik beraberliğin iki takıma da yaramadığını belirterek, ''Maçta her iki bölümde de final hareketlerini iyi yapabilseydik, net pozisyonlar bulup gol atabilirdik. Bu sonuç ne bize ne de Galatasaray'a yaradı'' dedi. 
     Ligdeki son 3 karşılaşmalarını prestij ve gelecek sezona hazırlık olarak gördüğünü anlatan Yanal, şöyle konuştu 
     ''6 puan önümüzdeki Galatasaray, avantajlı ve deneyimli. Şampiyonlar Ligi'nin kıymetini biliyor. Biz, bu sene deneyim kazandık. Ligde yarışta Beşiktaş ve Galatasaray çok kolay kazanarak buraya geldi. Deneyimli Beşiktaş'ın puan farkının kapanmasına izin vereceğini düşünmüyorum. Ancak futbolda her şey olabilir. Beşiktaş bizle final öncesi final oynayacak. Biz ise bu takımlara karşı bu sezon maç kaybetmedik. Her maç zor olur.'' Yanal, maçta sarı kart gören Ümit Bozkurt'un cezalı duruma düştüğünü, Beşiktaş maçında bu futbolcunun yerine Thomas'ı oynatabileceğini söyledi. 
     Ersun Yanal, Gençlerbirliği ile 3 yıllık daha kontratı bulunduğu ve 3 yıl daha bu takımın başında olacağını sözlerine ekledi. 
     Bu arada, maçın hakemleri, polis araçlarına binerek stattan ayrıldı. 
     
</TEXT>
</DOC>
