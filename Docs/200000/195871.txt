<DOC>
<DOCNO> 195871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/yazar/guclu.html </URL>
<DATE> 2003/11/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK, TÜBİTAK ve Üniversiteler 
</HEADLINE>
<TEXT>

   
   Gündem bir anda değişti. Terör, bir anda ilk sıraya oturdu. Türkiye'yi Ortadoğu bataklığına çekmeye çalışıyorlar. Bakalım ne olacak Umarız ciddiye alınır... 
   Tüm dikkatler teröre yönelse de elektronik posta yolu ile gelen mesajlardan da anlaşılıyor ki YÖK, TÜBİTAK ve üniversitelerimiz, toplumun her kesimini ciddi bir şekilde ilgilendirmeye devam ediyor. Sadece akademik çevrelerden değil, öğrencilerden, velilerden, emeklilerden, üniversite ve bilim ile hiç alakası olmayanlardan, konu ile ilgili mailler geliyor. 
   Genel anlamda güvensizlik ve tedirginlik söz konusu. YÖK ve TÜBİTAK Başkanlığı koltuğuna, o işi en iyi yapabileceklerin oturabileceğine yönelik kaygılar var. Sütten ağızları yandığı için yoğurdu üfleyerek yiyorlar. Görmeden inanmayız görüşü hakim. 
   Bu arada yeni kriterler önerenler de var. Bu işi en iyi şu yapar diyenler de. Aslında Cummhurbaşkanı Sezer ve Başbakan Erdoğan, bu konuda tüm kişi ve kurumlardan gelen önerilere açık olmalılar. Belki de akıllarına hiç gelmeyecek, çok değerli isimleri tanıma olanağı bulurlar... 
   Onlardan böyle bir açıklama gelmese bile, bu işleri hakkı ile yapabileceğine inananların bizzat başvurmalarında veya birileri tarafından önerilmelerinde yarar var. Sonuçta üç beş kişi yerine 40, 50 kişilik bir grup arasından yapılacak bir atama, çok daha sağlıklı olacaktır. 
   YÖK ve TÜBİTAK başkanlığı için kulağımıza öyle isimler geliyor ki bu kadarı da olmaz dedirtiyor. Elbette en doğru ismin belirleneceğine inananlardanız. Ama olur ya hiç hak etemyenler atanırsa, bu durum, kendilerine o yolu açanları, yani Sezer ve Erdoğan'ı yıpratmanın ötesinde hiç bir işe yaramaz. 
   Sezer'in YÖK başkanlığına getireceği isim kesinlikle Gürüz'ü aratmamalıdır. YÖK'ün kurucusu ve en çok eleştirilen Başkanı Doğramacı'yı, sonraki başkanlar Mehmet Sağlam ve Kemal Gürüz'den sonra mumla arayanlar oldu. Hiç olmaz ise onunla oturup konuşulabiliniyordu diyenler çıktı. Her defasında olduğu gibi umarız bu kez gelen gideni aratmaz... 
   TÜBİTAK'a gelince, tüm beklentiler, AKP'nin bilime siyaset bulaştıracağı yönünde. Başbakan Erdoğan'a düşen görev bu beklentileri boşa çıkartmaktır. TÜBİTAK başkanlığına ve bilim kuruluna öylesine isimler atamalı ki onu bu konuda en çok eleştirenler bile ayakta alkışlayabilmelidir. Eş, dost önerisi ile ya da biyografilere bakarak yapacağı atamalar, onu çok yanıltabilir. 
   AKP iktidarının Milli Eğitim Bakanı seçiminde ve getirilen yasalarda çok isabetli kararlar aldığı söylenemez. Sonuç ortada Kaybedilmiş kos koca bir yıl... 
   Cumhurbaşkanı Sezer ve Başbakan Erdoğan'ın eğitim ve bilim danışmanları kim Kamuoyu onları da yakından tanımak istiyor. Söz konusu hataların ya da atılan olumlu adımların arkasında kimler var bilmek arzusunda. Batılı ülkelerin pek çoğunda başkanların, cumhurbaşkanlarının, başbakanların, eğitim ve bilim bakanlarının bu konudaki danışmalarının kim olduğu hep bilinir. Ama nedense bizde, ya böyle bir danışman kadrosu yok ya da kamuoyundan sır gibi saklanırlar. 
   Özetin özeti Terör kabusundan uyandığımızda yine gerçekler ile yüz yüze geleceğiz. Çok önemli atamalar oldu bittiye getirilip, üzerinde iyice düşünülmeden gerçekleştirlememelidir. Bu konuda eleştiren değil alkışlayan taraf olmak istiyoruz... 
   
      
   
   
   
   
</TEXT>
</DOC>
