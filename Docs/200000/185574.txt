<DOC>
<DOCNO> 185574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko42.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz alım ihale programı... 
</HEADLINE>
<TEXT>

     Döviz rezervini güçlendirmek ve Ekim ayında da devam etmesi öngörülen döviz arz fazlasını emerek kurlardaki aşırı dalgalanmayı engellemek için, Ekim ayında da döviz alım ihale programı uygulanacak. 
     Merkez Bankası'ndan yapılan açıklamaya göre, açıklanan program çerçevesinde Merkez Bankası, günlük tutarı ise 50 milyon ihale, 25 milyon opsiyon olmak üzere, toplam 75 milyon ABD doları olarak belirledi. 
     Ay içinde Cumhuriyet Bayramı nedeniyle 28 ve 29 Ekim ile ABD tatil günü olan 13 Ekim hariç, 20 işgünü döviz alım ihalesi düzenlenecek ve alınacak toplam tutar, en fazla 1.5 milyar ABD doları olacak. 
     
     DEPO ALIM İHALE PROGRAMI 
     Merkez Bankası'nın 'Türk lirası likidite fazlalığını sterilize etme işlemlerindeki etkinliğinin artırılması ve piyasalara 4 haftalık vadede gösterge niteliğinde bir referans faiz oluşturulması' amacıyla, 2002 Nisan ayında Bankalararası Para Piyasası'ndaki mevcut işlem çeşitlerine ek olarak başlatılan 4 hafta standart vadeli Türk lirası depo alım ihaleleri de, 2003 Ekim ayında da sürdürülecek. 
     2003 Eylül ayında olduğu gibi, 2003 Ekim ayında da Türk lirası depo alım ihaleleri, her hafta Çarşamba ve Cuma günleri düzenlenecek ve her ihalede alınacak en fazla tutar 100 trilyon Türk lirası olacak. 
     Ayrıca 1 Ekim 2003 tarihinde yapılacak ihalenin vadesi, Cumhuriyet Bayramı tatili nedeniyle 30 Ekim 2003 olacak. 
     Bu arada Merkez Bankası geçtiğimiz 5 ayda, 4 milyar 327 milyon doları ihale, 4 milyar 229 milyon doları da doğrudan döviz alım yoluyla olmak üzere, son 5 ayda toplam 8 milyar 556 milyon dolarlık döviz alımı gerçekleştirdi. 
     
</TEXT>
</DOC>
