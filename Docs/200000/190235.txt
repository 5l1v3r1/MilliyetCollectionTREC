<DOC>
<DOCNO> 190235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur10.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme karar verdi, Serdar Bilgili hakeme tazminat ödeyecek 
</HEADLINE>
<TEXT>

     Beşiktaş Jimnastik Kulübü BJK ile Kulüp Başkanı Serdar Bilgili'nin, hakem Muhittin Boşat'a 8 milyar lira manevi tazminat ödemesine karar verildi. 
     İstanbul 11. Asliye Hukuk Mahkemesi'ndeki duruşmaya, davalı BJK'nın avukatı Erdal Gökçe, Kulüp Başkanı Serdar Bilgili'nin avukatı Cüneyt Gülbaş ile davacı Muhittin Boşat'ın avukatları Nilgün Fidan ve Murat Söylemez katıldı. 
     Duruşmada söz alan davalı avukatları, gösterdikleri tanıkların dinlenilmesinden vazgeçildiğini, ancak tanıkların dinlenilmesi gerektiğini söylediler. 
     Mahkeme hakimi de, Futbol Federasyonu Başkanı Haluk Ulusoy ile Merkez Hakem Kurulu Başkanı Bülent Yavuz'un tanık olarak davetiyeyle çağrıldığını, duruşmaya gelmemeleri üzerine de dinlenilmelerinden vazgeçildiğini bildirdi. 
     Dosyanın karar aşamasına geldiğini belirten hakim, davanın kabulünü ve 8 milyar lira manevi tazminatın 16 Nisan 2002 tarihinden itibaren yasal faiziyle birlikte davalılardan tahsil edilerek davacıya verilmesini kararlaştırdı. 
     Hakim, BJK'nın açtığı karşı davanın da vazgeçme nedeniyle reddedilmesine karar verdi. 
     
     DAVA DİLEKÇESİ 

     Hakem Muhittin Boşat'ın avukatlarınca hazırlanan dava dilekçesinde, Türkiye 1. Süper Futbol Ligi'nde 14 Nisan 2002 tarihindeki Beşiktaş-Fenerbahçe maçı nedeniyle yapılan açıklamalarda, Boşat hakkında asılsız iddialarda bulunulduğu ileri sürülüyordu. 
     Dilekçede, BJK ile Başkan Serdar Bilgili'den 25 milyar lira manevi tazminat alınarak Boşat'a verilmesi isteniyordu. 
     Bu dava üzerine aynı mahkemeye başvuran BJK avukatları da, ''yaşanan olaylar nedeniyle kulübün maddi ve manevi zarar gördüğü'' iddiasıyla 750 milyar lira tazminat talebiyle karşı dava açmış, ancak daha sonra bu istemden vazgeçmişlerdi. 

     
</TEXT>
</DOC>
