<DOC>
<DOCNO> 194226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/soneko09.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan "Tekel özelleştirmesi konusunda sabretmek lazım" 
</HEADLINE>
<TEXT>

     Maliye Bakanı Kemal Unakıtan, ''TEKEL'in özelleştirilmesi konusunda ihale prosedürü devam ediyor, bu nedenle şuanda konuşmak henüz erken, onun için biraz sabretmek ve beklemek lazım, inşallah herşey de beklediğimiz gibi olur'' dedi. 
     Gezi ve incelemelerde bulunmak üzere Zonguldak'ın Ereğli İlçesi'ne gelen Unakıtan, kaymakamlığı ziyareti sırasında, TEKEL ve TÜPRAŞ'ın özelleştirilmesine ilişkin soruları yanıtladı. 
     Unakıtan, TEKEL'in, özelleştirme kapsamındaki içki bölümünden 1 milyar dolar teklif beklenmediğini, sigaradan ise beklediklerinden düşük fiyata teklif aldıklarını belirterek, ''Ancak, ihale prosedürü devam ediyor. İhale Komisyonu önce kararını verecek, bu kararı verdikten sonra Özelleştirme Yüksek Kurulu'na ÖYK girecek, kurul da kendi kararını verecek. Bu prosedür devam ederken şuanda konuşmak henüz erken, onun için biraz sabretmek ve beklemek lazım, dolayısıyla inşallah herşey de beklediğimiz gibi olur. Müjdelerimiz olacak, bekleyin, acele etmeyin o kadar'' diye konuştu. 
     TÜPRAŞ'ı da özelleştirme sürecinde birinci zarfların alındığını, ikincilerin de tekrar alınacağını ifade eden Unakıtan, ''Bunun da yakında ihale neticeleri belli olur. O bakımdan biraz sabrederek bekleyin'' dedi. 
     TBMM'nin Irak'a asker gönderme kararının ardından hükümetin kararı kullanmama yönündeki uygulamasının ekonomiye nasıl yansıyacağı sorusuna da Unakıtan, ''Çok güzel olur. Dün akşam gördünüz, karar çıkar çıkmaz borsa yükseldi, dolar da ona göre biraz düştü. Takip edin, piyasaları görürsünüz. Ayrıca, bütçe ile ilgili ben çok rahatım, bütçeden hükümete para çıkmıyor'' şeklinde yanıtladı. 
     Bu arada, bazı gazetecilerin hükümetin çalışmaları ile ilgili sorusuna Bakan Unakıtan, kendi bakanlığıyla ilgili soru sorulması istedi. 
     
</TEXT>
</DOC>
