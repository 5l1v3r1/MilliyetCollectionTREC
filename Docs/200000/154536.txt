<DOC>
<DOCNO> 154536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/spor/ydilmen.html </URL>
<DATE> 2003/05/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Üçlük atış 
</HEADLINE>
<TEXT>

     Geriye dönüp baktığımızda Galatasaray takımı, Ali Sami Yen'de puan verdiği maçlar dahil, sezon sonu geldikçe her gün daha iyi oynuyor. Trabzon belki etkisizdi, belki yorgundu, belki fazla direnemedi. Bunun en büyük sebebi Galatasaray'ın müthiş mücadelesiydi. Çok akıllı, çok dengeli oynadılar. Maçın başında yedikleri gole rağmen, "şampiyonluk gitti" derken oyun düzeninden kopmadılar, sabırla hücum yaparak iki gol buldular, iki üç net pozisyon kaçırdılar. Üç tane önemli forvete sahip rakibe pozisyon vermediler. 
     Galatasaray üçlük attı diyoruz. Çünkü futbol takımının başında bir basketbol coachu gördük. Hiç paniklemedi. Devre arasında Ayhan'ı oyuna sokarak orta sahayı kuvvetlendirdi, Vedat'ın kanadından gelen Trabzonspor ataklarını Volkan'ı o bölgeye çekerek durdurdu. Trabzon'un sağ tarafta olan sıkıntısını Balic, Ergün, Hakan üçlüsü ile iyi kullandı. Maçın son bölümlerinde Emre'yi alıp, forvetten oyuncu çıkararak savunmayı güçlendirdi, diğer forvetleri de teker teker kenara çekerek orta sahayı beşledi. Bir antrenör ancak bu kadar maça damgasını vurabilir. Bu zor ortamda kazandıkları için Galatasaray'ı tebrik etmek lazım. 
     Hakem İsmet Arzuman'ın imdadına devre arası yetişti. İlk yarıda çok ciddi hatalar yaptı, acemi kararlar verdi. 15 dakikalık arada kendini toparladı. İkinci yarı bildiğimiz İsmet Arzuman gibi maçı yönetti. 
     
     
     

</TEXT>
</DOC>
