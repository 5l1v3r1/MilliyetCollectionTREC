<DOC>
<DOCNO> 172494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yazar/gunes.html </URL>
<DATE> 2003/07/30/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Cola Turka furyası 
</HEADLINE>
<TEXT>

   
   Geçtiğimiz günlerde Türk tüketicisinin beğenisine sunulan Cola Turka isimli içecek dost sohbetlerinin temel konusuydu. Ülker grubunun çıkarttığı bu içecek daha çok konuşulabilir. Çünkü nihayet kola bir Amerikan içeceği. Yerli üreticilerden şimdiye dek kim bu piyasadan pay almayı denediyse sonunda hep havlu attı. Cola Turka bu geleneği bozarsa gerçekten kutlanması gerekir. Ancak havlu atan birçok yerli üretici tat ve kalite bakımından hiçbir zaman bu denli iddialı olmamıştı. Ülker öylesine iddialı ki, piyasaya soktuğu mal için bir süre yapması gereken promosyon indirimini bile uygulamadı. 
   Türkiye'de alkolsüz içecek piyasasının büyüklüğünün 1 milyar dolar kadar olduğu söyleniyor. Bunun hemen hemen yüzde 40'ı gazlı içeceklerden, dörtte biri de kolalı içeceklerden oluşuyor. Yani kola piyasasının toplam büyüklüğü 250 milyon dolar kadar. İçecek piyasasından önemli patronlardan biri geçenlerde kola piyasasının 1 milyar doları bulduğunu söylese biz bunu biraz abartılı bulduk 
   
   Yüzde 25'lik hedef    Kola piyasasının en büyük aktörü Coca Cola. Pazarın yüzde 55'ine tek başına egemen. Pepsi Cola'nın bile payı yüzde 40. Geri kalan yüzde 5 de yerli üreticiler ve jenerikler, yani büyük mağazaların markasız ürünleri tarafından paylaşılıyor. 
   Ülker grubu 250 milyon dolarlık bu pazardan pay almak istiyor. Hedefini de belirlemiş yüzde 25. Bazılarına göre bu hedef aşırı. Çünkü oturmuş, yer edinmiş. Amerikan markaları ile baş edebilmek çok zor. Ancak bazılarına göre de, Cola Turka zaten piyasada üçüncü marka olmayı baştan kabullendiğinden o denli de zor değil. Üstelik Ülker grubunun çok yaygın ve güçlü bir dağıtım ağı var. Bu ona önemli bir kolaylık sağlıyor. Özellikle kent varoşlarında ve kırsal kesimde ulaşmadığı köşe bucak yok. Fakat, bu kesimin satın alma gücü düşük ve kola alışkanlığı da göreli olarak az. Ve daha pahalı olan Cola Turka'yı almak istemeyebilir. İlginçtir, Cola Turka özellikle genç kesim arasında tuttu. Bu bir parça güncel Amerikan antipatisinden de kaynaklanıyor olsa da, bu olgu aynı zamanda Ülker grubunun iddia edilen "yeşil sermaye" görüntüsünü değiştiriverdi. Zaten spor faaliyetleriyle oldukça popüler hale gelen Ülker, gıdada tek isim olduğunu kamuoyuna onaylatmış oldu. 
   
   Başarı sürdürülebilir mi    Markasıyla, tanıtımıyla, zamanlamasıyla, kalitesiyle çok başarılı olan bu ürün bu performansını ne kadar sürdürebilir Bizce bu konu çok önemli. Üst gelir gruplarında başarı kazanan Cola Turka'nın diyet versiyonunu hala çıkartmamış olması büyük eksiklik. Otellerde ve restoranlarda hızla anlaşmalar sağlayamazsa, hızlı koşmaya başladığı bu kulvarda Cola Turka bir süre sonra yorulmaya başlayabilir. Hele hele, yeterli piyasa payı veya kar sağlanamadığından ürün piyasadan çekilirse, Ülker için itibar çöküşü olur. 
   Bize kalırsa bu ürünün Ortadoğu'da ve Türki cumhuriyetlerde önemli potansiyelleri bulunuyor. Sınırların dışında farklı markalarla, cesaretle yapılan denemeler önemli başarıları sağlayabilir. 
   Nihayet, kamuoyundan böylesine destek görmüş bir grubun artık siyasi imajını düzeltmesi gerekiyor. Bu sorumluluğu üstlenemezse, tüketici bir süre sonra o ürünlerin performansını yokuştan aşağıya sallayabilir. 
   
      
   
</TEXT>
</DOC>
