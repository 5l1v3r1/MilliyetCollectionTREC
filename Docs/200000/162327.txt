<DOC>
<DOCNO> 162327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/dunya/dun01.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS liderine suikast girişimi 
</HEADLINE>
<TEXT>

Abdülaziz El Rantisi'nin aracına yönelik İsrail saldırısında 3 kişi öldü, 27 kişi yaralandı. Yaralı kurtulan El Rantisi, intikam yemini etti 
     DIŞ HABERLER SERVİSİ 

     Ortadoğu'da barış için İsrail ve Filistin tarafından kabul edilen ABD destekli "Yol Haritası", dün İsrail'in düzenlediği bir füze saldırısından yaralı kurtulan İslami Direniş Hareketi HAMAS liderlerinden Abdülaziz El Rantisi'nin "savaş yemini" ile bir darbe daha aldı. El Rantisi, hastanede yaptığı açıklamada, "Filistin'de tek bir Yahudi bırakmayacağız" dedi. 
     
     7 füze fırlatıldı 
     Dünkü saldırıda, İsrail'e ait üç Apaçi helikopteri, Gazze'de kalabalık bir yolda ilerleyen El Rantisi'nin cipine art arda 7 füze fırlattı. El Rantisi'nin 56 bir korumasının da aralarında bulunduğu üç kişi ölürken, HAMAS liderinin oğlu dahil 27 kişi yaralandı. El Rantisi, aracın hurda yığınına döndüğü saldırıyla ilgili olarak, ilk füze isabet ettiğinde hızla arabadan atladığını, bacağından ve göğsünden yaralandığını söyledi. 
     HAMAS lideri, Gazze'deki Şifa Hastanesi'nde yapılan ameliyatın hemen ardından El Cezire TV'sine verdiği demeçte, "Allah'ın izniyle Filistin'de tek bir Yahudi bırakmayacağız. Tüm gücümüzle onlarla savaşacağız. Bu onların değil, bizim toprağımız" dedi. 
     
     Rabbo ailesine füze 
     İsrail helikopterlerinin dün Gazze Şeridi'ndeki Cebaliye Filistin Mülteci Kampı'ndaki bir evle bir otomobili füzelerle vurması sonucu Abıd Rabbo ailesi mensubu 3 kişi öldü. Saldırıda 32 kişi de yaralandı. Ölen 3 kişinin Filistinli Bakan Yaser Abıd Rabbo'nun yakınları olup olmadığı araştırılıyor. 
     

</TEXT>
</DOC>
