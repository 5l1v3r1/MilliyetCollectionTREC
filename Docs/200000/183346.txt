<DOC>
<DOCNO> 183346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun11.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'e Irak savaşından sonra ilk darbe... 
</HEADLINE>
<TEXT>

     İngiltere'de İşçi Partisi'nin ''kalesi'' olarak bilinen Brent East'te yapılan ara seçimi Liberal Demokrat Partisi adayı kazandı. 
     Tony Blair hükümetini büyük bir hayal kırıklığına uğratan sonuç, İşçi Partisi'nin son 15 yılda kaybettiği ilk ara seçim olarak tarihe geçerken, Liberal Demokrat aday Sarah Teather'ın, en yakın rakibine 1100 oy fark atarak, 8 binden fazla oy aldığı açıklandı. 
     Yakında başlayacak siyasi partilerin yıllık olağan kongrelerinden önce ortaya çıkan bu sonucun, Liberal Demokrat Partisi lideri Charles Kennedy için büyük bir güç kaynağı olacağı, Blair içinse delegenin önüne ''başı eğik'' çıkmasına yol açacak bir başarısızlık olarak algılanacağı belirtiliyor. 
     Siyasi gözlemciler, sürpriz sonucu, Irak savaşı ve bilim adamı David Kelly'nin ölümüyle ortaya çıkan skandala bağlıyor. 
     
</TEXT>
</DOC>
