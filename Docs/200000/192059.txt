<DOC>
<DOCNO> 192059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo28.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay'dan zihinsel engelli çocuklara destek 
</HEADLINE>
<TEXT>

     Ülkersporlu milli basketbolcu İbrahim Kutluay, zihinsel engelli çocuklar yararına satılan forma ve basketbol toplarını imzaladı. 
     Zeytinburnu Zihinsel Engelliler Bakım ve Rehabilitasyon Merkezi tarafından Olivium Alışveriş Merkezi'nde organize edilen imza gününde, özellikle çocuklar İbrahim Kutluay'a büyük ilgi gösterirken, sorularıyla da yıldız oyuncuyu terlettiler. 
     Özel hayatıyla ilgili yöneltilen sorulara yanıt vermeyen ve bu tür soruların yöneltilmemesini isteyen İbrahim, Ülkerspor'a transferiyle ilgili, ''Bana cazip bir teklifle geldiler. Artık yeni takımımla Türkiye'de ve Avrupa'da şampiyonluklar yaşamak istiyorum'' dedi. 
     NBA'de oynamayı düşünmediğini belirten İbrahim, ''Geçmişte NBA'den teklifler aldım ancak Avrupa'da oynamayı tercih ettim. Ben Avrupa Ligi şampiyonluğu yaşadım. NBA'de bu tür kariyer yakalamak çok daha zor'' derken, başarılı bir sporcu olabilmenin sırrını da ''Çok çalışmak, yetenek, doğru antrenörler ve biraz da şans gerekli'' diye açıkladı. 
     Zihihsel engelli çocuklar yararına satılan ürünlerden basketbol toplarının fiyatının 30 milyon lira, formaların fiyatının ise 20 milyon lira olarak açıklanması sonrası yoğun kalabalığa rağmen ürünlere fazla rağbet olmadı. Daha sonra fiyatlar forma için 5 milyon, basketbol topu için de 10 milyon liraya indirildi. 
     
</TEXT>
</DOC>
