<DOC>
<DOCNO> 194159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/spor/spo04.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan kaçış yok 2-0 
</HEADLINE>
<TEXT>

   Ligde tırmanışını sürdüren Bordo - Mavililer, İstanbulspor'dan sonra Bursaspor'u da devirdi. Son beş haftada dördüncü kez galibiyete ulaşan Karadeniz ekibi, maç fazlasıyla ikinci sıraya yerleşti 
      
   Goller ikinci yarıda 
   GEÇTİĞİMİZ hafta, İstanbulspor deplasmanından üç puanla ayrılan Trabzonspor dün de Bursaspor'u kendi sahasında iki golle geçerek son beş haftadaki dördüncü galibiyetini elde etti. Dört haftadır gol de yemeyen Karadeniz ekibi Beşiktaş'ın ardından maç fazlasıyla ikinci sıraya yerleşti, zirve yarışında var olduğunu gösterdi. Trabzonspor, Hagi'nin Bursaspor'u karşısında ilk yarıda fazla baskı kuramayınca devre golsüz kapandı. Bordo - Mavili takım ikinci yarıda ise üstünlüğü ele aldı, önce İbrahim Ege, ardından Yattara, Bursaspor filelerini havalandırdı. İki gol Trabzonspor'u üç puana ulaştırdı. 
   
   Okan'a 15 dikiş 
   BURSASPOR'UN golcüsü Okan Yılmaz karşılaşmanın henüz 11. dakikasında Trabzonsporlu İbrahim ile çarpıştı ve sol kaşı açıldı. İlk müdahalesi saha kenarında yapılan Okan daha sonra hastaneye kaldırıldı. Tecrübeli golcünün kaşına 15 dikiş atıldığı öğrenildi. Bursaspor'da Erol Bulut ilk kez forma giydi. Trabzonsporlu taraftarlar Fenerbahçeli Fatih Akyel aleyhine uzun süre bağrınca maçın hakemi 1 numaralı anonsu yaptırdı. Dördüncü sarı kartını gören İbrahim cezalı duruma düştü. 
   
   Aybaba memnun 
   TRABZONSPOR Teknik Direktörü Samet Aybaba son haftalardaki maçlarda futbolcularının ilk yarılarda tutuk oynadığını belirterek, "İkinci devre yine daha hızlı, daha tempolu ve heyecanlı bir mücadele ortaya koyduk. Bunun da sonucunu aldık. Oyuncularımın hepsinden memnunum" diye konuştu. Bursaspor Teknik Direktörü George Hagi ise "Çok iyi maç çıkardık ancak beş dakika içinde iki gol yedik. Buraya puan için gelmiştik. Ama bunu gerçekleştiremedik" ifadesini kullandı. 
   
   
</TEXT>
</DOC>
