<DOC>
<DOCNO> 184803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo02.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim Kurulu, Fenerbahçe'nin itirazını reddetti 
</HEADLINE>
<TEXT>

     Futbol Federasyonu Tahkim Kurulu, Fenerbahçe'nin, 1 maç saha kapatma cezasına yaptığı itirazı reddetti. 
     Kurul, Futbol Federasyonu'nun Levent'teki binasında yaptığı toplantıda, gündemindeki maddeleri görüştü. Gaziantepspor maçında çıkan olaylar nedeniyle Profesyonel Futbol Disiplin Kurulu'nun PFDK 1 maç saha kapatma cezası verdiği Fenerbahçe'nin yaptığı itiraz, Tahkim Kurulu tarafından reddedildi. Fenerbahçe, bu haftaki Gençlerbirliği maçını İzmir'de oynayacak. 
     Konyaspor'un, Ömer'e verilen 3 maç oynamama cezasına yaptığı itirazı da görüşen Tahkim Kurulu, bu futbolcunun cezasını 1 maça indirdi. 
     Bu arada, Fenerbahçe maçının ardından yaptığı açıklamalar nedeniyle 1 maç oynamama cezası alan Gaziantepspor kalecisi Ömer'in bu cezası, savunması alınmadan verildiği için kaldırıldı. Kurul, PFDK'nın, Ömer'in savunmasını isteyerek konuyu yeniden ele alması yönünde karar verdi. 
     
</TEXT>
</DOC>
