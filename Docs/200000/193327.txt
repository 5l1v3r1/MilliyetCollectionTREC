<DOC>
<DOCNO> 193327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo33.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 1 - Sparta Prag 0 
</HEADLINE>
<TEXT>

     Beşiktaş, Avrupa Şampiyonlar Ligi G Grubu'ndaki 4. maçında, Çek Cumhuriyeti'nin Sparta Prag takımını Ronaldo'nun kafa golüyle 1-0 yendi. 
     Beşiktaş ikinci yarıya, gruptan çıkma şansını sürdürebilmesi için kendisine gerekli galibiyet golünü bulmak amacıyla çıktı. İlk dakikadan itibaren tüm hatlarıyla rakip kaleye yüklenen siyah-beyazlılar, özellikle Ahmed Hassan ve Tümer'in oyuna girmesiyle baskısını artırdı. Zaman zaman kontrataklarda rakibine pozisyon veren siyah-beyazlılar, bitime 8 dakika kala Ronaldo ile aradıkları gole ulaştı. Son dakikalarda bu golün avantajını kullanan Beşiktaş, sahadan galip ayrılarak gruptaki puanını 6'ya çıkardı. 
     Sparta Prag ikinci yarıda da savunma güvenliğini ön planda tutup kontrataklarla gol aradı. Ronaldo'nun golüne engel olamayan Çek ekibi, İstanbul'dan puansız ayrıldı. 
     
     İlk yarı 

     Karşılaşmaya kontrollü başlayan iki takım da ilk dakikalarda gol pozisyonu üretmekte zorlandı. Beşiktaş, 15. dakikadan itibaren oyuna ağırlığını koydu. Çizgi savunma yapan Sparta Prag karşısında, savunmanın arkasına atılan uzun toplarla sonuca gitmeye çalışan siyah-beyazlılar, bu yarıda girdikleri gol pozisyonlarından yararlanamadı. Kanatları yeterince kullanamayan Beşiktaş, çok ofsayta düşerken, yaptığı pas hatalarıyla da dikkat çekti. 
     Sparta Prag ise bu yarıda öncelikle savunma güvenliğini ön planda tuttu. Ofsayt taktiğiyle rakibini durdurmaya çalışan Çek ekibi, Beşiktaş kalesinde fazla tehlikeli olamadı. 
     15. dakikada Rolando'nun pasında topla sağ kanattan süratle ceza alanına giren Kaan Dobra, uygun durumda bulunmasına karşın meşin yuvarlağa kötü vurdu ve auta attı. 
     17. dakikada Sergen soldan Pancu'yu kaçırdı. Bu futbolcunun ceza alanına gönderdiği topa İlhan dokunamayınca Beşiktaş belki de bir golden oldu. 
     27. dakikada Beşiktaş'ın kazandığı serbest vuruşu, Sergen pas olarak kullandı. Kaan Dobra'nın ceza alanı dışından sert şutunda top kaleci Blazek'te kaldı. 
     30. dakikada Zelenka'nın ortasında Poborsky topa vurdu ancak yandan auta gönderdi. 
     35. dakikada Sergen'in nefis pasında, savunmanın arkasına sarkan Kaan Dobra topla buluştu, ancak ceza alanına girerken topa vuramadı ve tehlikeyi Sparta Prag savunması uzaklaştırdı. 
     42. dakikada Ahmet Yıldırım'ın uzun pasında ceza alanı sağ çaprazında topla buluşan Pancu'nun yerden sert vuruşunda meşin yuvarlak, kaleci Blazek'te kaldı. 
     Maçın ilk yarısı, golsüz sonuçlandı. 
     
     İkinci yarı 

     50. dakikada sol kanattan ortasında, Kovac altıpasta topa isabetsiz vurdu ve auta gönderdi. 
     52. dakikada Giunti'ni ceza alanına yaptığı ortada İlhan kafayı vurdu. Top, yandan auta gitti. 
     53. dakikada Sergen'in pasında soldan ceza alanına giren İbrahim, topu altıpasa göndermek istedi. Savunmanın müdahale ettiği topu İbrahim bir kez daha kale içine gönderdi, İlhan'ın kafa vuruşunda kaleci Blazek topa iki hamlede sahip oldu. 
     54. dakikada İlhan'ın sağ çaprazdan boş kaleye gönderdiği topu, son anda yetişen savunma oyuncuları kornere gönderdi. 
     64. dakikada Poborsky'nin uzaktan şutunda top Cordoba'da kaldı. 
     78. dakikada Poborsky'nin sağdan ortasında, altıpasta Jun topa kötü vurunca, Beşiktaş kalesi büyük bir tehlike atlattı. 
     82. dakikada ceza alanı sağ çaprazında Sergen topla buluştu. Bu oyuncunun kale içine aşırttığı topa Ronaldo yükseldi, kafayı vurdu ve takımını öne geçiren golü attı 1-0 
     Kalan sürede skor değişmedi ve Beşiktaş karşılaşmadan 1-0 galip ayrıldı. 
     
</TEXT>
</DOC>
