<DOC>
<DOCNO> 191355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun01.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahsur kalan madencilerden 33'ü kurtarıldı, 13'üne ulaşılamıyor 
</HEADLINE>
<TEXT>

     Moskova'ya yaklaşık bin kilometre uzaklıktaki Rostov kentindeki bir kömür ocağında mahsur kalan 46 madenciden 33'ü kurtarılırken, 13 madenci ile hala temas kurulamadı. 
     İtar-Tass, çarşamba günü yeraltı kaynaklarından birinden sızan suyun çıkış yolunu kapatması nedeniyle yerin 700 metre altındaki kömür ocağında mahsur kalan 46 işçiden, 33'ünün kurtarıldığını, 13'ü ile de hala temas kurulamadığını duyurdu. 
     Sabah saatlerinde madencilerin yerini tespit eden kurtarma ekipleri, işçileri teker teker çıkarmaya başladı. Madencilerden 13 ile hala bağlantı kurulamadığı belirtilirken, kurtarılan işçiler, tünellerin bir anda sulara gömülerek tüm çıkış yollarının kapandığını söylediler. 
     Kurtarma ekipleri, madene hava pompalamak için bir yandan bitişik tünellerden geçitler açmaya çalışırken, diğer yandan da tünellerin tamamen su altında kalmasını engellemek için içerideki suyu pompalar aracılığıyla tahliye ediyorlar. 
     Rostov bölgesi Vali Yardımcısı Aleksandır Bedrik, kurtarılan işçilerin hepsinin durumunun iyi olduğunu belirterek, işçilerin oksijensiz ve tedirgin bir şekilde beklemekten dolayı aşırı stres altında kaldıklarını duyurdu. 
     Bedrik, işçilerin tedavi için kaldırıldıkları hastanede istedikleri tek şeyin sigara içmek için izin istemek olduğunu söyledi. 
     
</TEXT>
</DOC>
