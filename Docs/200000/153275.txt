<DOC>
<DOCNO> 153275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo03.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor Öngören ile başarıya koşuyor... 
</HEADLINE>
<TEXT>

     Türkiye Basketbol Ligi'nde mücadele eden Ülkerspor, antrenör Tolga Öngören ile başarılara imza atıyor. 
     Sezon başında kulüp yönetimi tarafından antrenörlüğe getirilen Tolga Öngören, takımının başında ilk olarak Cumhurbaşkanlığı Kupası'nı kazandı. 
     Ligde de Efes Pilsen ile büyük bir mücadeleye giren Ülkerspor, yine Tolga Öngören yönetiminde ligin son maçında Efes Pilsen'i yenerek, normal sezonu lider olarak tamamladı. 
     Ülkerspor, başarılı antrenör yönetiminde ligde 26 maçta sadece 1 yenilgi alırken, 25 maçı da kazanmasını bildi. 
     
     ÖNGÖREN İLE TÜRKİYE KUPASI'NI İLK KEZ KAZANDILAR 
     Turuncu-yeşilliler, Tolga Öngören yönetiminde son olarak Türkiye Kupası'na uzanırken, bu kupayı da ilk kez alma sevinci yaşadılar. 
     18. Erkekler Türkiye Kupası'nda yarı finalde güçlü rakibi Efes Pilsen'i ligin son maçındaki galibiyetinin ardından bir kez daha mağlup eden ve finale çıkan Ülkerspor, finalde de Türk Telekomspor'u da yenerek, kupayı ilk kez alma başarısı gösterdi. 
     
     ÖNGÖREN ''ABARTMAMAK LAZIM'' 
     Ülkerspor'a büyük sevinçler yaşatan Tolga Öngören ise bu başarıları abartmamak gerektiğini söyledi. 
     Öngören, A.A muhabirine yaptığı açıklamada, Türkiye Kupası'nı kazanmalarının da abartılacak bir durum olmadığını dile getirdi. 
     Antrenör Öngören, kupayı almalarının güzel olduğunu vurgulayarak, ''Kupayı ilk kez almak güzel bir duygu. Oyuncularımız 6 günde zorlu 3 maç yaptılar. Onları kutlamak lazım. Öncelikle mücadelelerinden dolayı ve kararlılıklarından ötürü kutlamak gerekiyor. Şimdi play-off maçlarına hazırlanacağız. Bu mücadelede de en iyisini yapmaya çalışacağız'' diye konuştu. 
     
     ''AMACIMIZ FELSEFEYİ DEĞİŞTİRMEK'' 
     Tolga Öngören, teknik ekip olarak da amaçlarının Ülkerspor'da felsefeyi değiştirmek olduğunu, bunda da mesafe katettiklerini söyledi. 
     Özellikle savunma anlayışında ve mücadele konusunda yol aldıklarını vurgulayan antrenör Öngören, şöyle konuştu 
     ''Ligi de Ülkerspor ve Efes Pilsen'in ilk 2 sırada bitireceği belliydi. Küçük bir farkla biz ligi lider olarak tamamladık. Efes Pilsen de lider olabilirdi. Pınar Karşıyaka'ya kaybetmeselerdi belki averajla lider olarak ligi tamamlayacaklardı. Ancak öncelikli amacımız Efes Pilsen'in önünde ligi bitirmekten ziyade, Ülkerspor'da anlayışı değiştirmektir. Bunu da gerçekleştirmeye başladık.'' 
     
     ''AVRUPA LİGİ'NDE İSTEDİĞİMİZİ ALAMADIK'' 
     Tolga Öngören, Avrupa Ligi'nde ise bu sezon başarılı maçlar çıkarmalarına rağmen istedikleri hedefe ulaşamadıklarını ifade etti. 
     Sezona Avrupa Ligi'nde ''dörtlü final'' hedefiyle başladıklarını kaydeden Öngören, ''Avrupa Ligi'ni 20 maçta 12 galibiyetle tamamladık. Bu anlamda galibiyet yüzdesi olarak Avrupa'da 5-6 takımın arasında yer alıyoruz. Ancak hedefimiz ''dörtlü final''di ve bunu gerçekleştiremedik. Bunu başaramamız içimizde özlem olarak kaldı. Her zaman için amacımız Avrupa Ligi'nde ''dörtlü final'' olacak. Bu hedefimizi de gelecek yıllarda mutlaka gerçekleştireceğiz'' şeklinde konuştu. 
     
     ''EKİP ÇALIŞMASINA İNANIYORUM'' 
     Öngören, antrenör olarak her zaman ekip çalışmasına inandığını ve bu anlayışla bundan sonra da çalışacağını kaydetti. 
     TOFAŞ'ta antrenör olarak çalıştığı dönemde de aynı anlayışla çalıştığını belirten Öngören, sözlerini şöyle sürdürdü 
     ''O dönemde bu çalışma şeklimle eleştirilmiştim. Dünyanın her yerinde özellikle NBA'de bile bu şekilde çalışma yapılıyor. Artık 21. yüzyılda yaşıyoruz. Hem bilginin, hem de tecrübenin paylaşılmasına inanıyorum. Teknik ekibime de güveniyorum. Bunda sonra da böyle çalışacağım.'' 
     
     ''PACULİA'DA ÇARPICI BİR GELİŞME VAR'' 
     Tolga Öngören, son dönemde iyi bir form yakalayan Zaza Paculia'da da çarpıcı bir gelişme olduğunu söyledi. 
     Sezon başında Paculia'nın elindeki kırık nedeniyle sorun yaşadığını vurgulayan Öngören, ''Bu nedenle bu oyuncumuz istediğimiz düzeyde değildi. Daha önce patlama yapabilirdi. Kendisine kredi vermek lazım. Paculia da sağlam durdu, çok çalıştı ve özverisiyle iyi bir noktaya geldi'' diyerek sözlerini tamamladı. 
     




</TEXT>
</DOC>
