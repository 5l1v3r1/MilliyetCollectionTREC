<DOC>
<DOCNO> 164161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko43.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı Fenerbahçe'de 3 yıldır üst üste ağlıyoruz 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ''Fenerbahçe'de 3 yıldır üst üste ağlıyoruz. Gözlerimizden kanlı yaşlar geliyor ama çilemiz inşallah dolacak'' dedi. 
     İşadamları Sakıp Sabancı, Erdoğan Demirören ve Yılmaz Ulusoy, Macaristan'a gitti. 
     Atatürk Havalimanı VIP Salonu'nda hareketlerinden önce basın mensuplarına bir açıklamada bulunan Sabancı, 3 işadamı olarak iş gezisine çıktıklarını ve bu arada tatil yapacaklarını belirterek, ''İnsan ufkunu açmak için gitmeli, gezmeli ve diyalog içinde olmalı'' diye konuştu. 
     Devlet Bakanı Kürşad Tüzmen'in, ''Herhangi bir şekilde bir kriz söz konusu değil, ama öncü sinyalleri geliyor. Biz bunu ihracatın, ithalatı karşılama oranından takip ediyoruz'' şeklindeki açıklamasına ilişkin ne düşündüğü sorulan Sabancı, söz konusu açıklamayı duymadığını söyledi. 
     Hangi alana bakılırsa bakılsın, kurulu kapasitelerin büyük oranda olduğunun görüleceğini ifade eden Sabancı, ''Memleketin kaynakları da buralara verilmiştir. Burada tam kapasiteye ulaşmak için de iki pazar var iç ve dış pazar. İç pazarı bir yere zorlayabilirsiniz ama asıl koşmamız gereken yer dış pazardır. Burada da istikrar ve güven önemli. Büyük zigzaglar insanları ürkütür. Bu da üretimi frenler'' görüşünü dile getirdi. 
     Erdoğan Demirören de ''Ben de Devlet Bakanı Tüzmen'le aynı noktadayım. Dolar düşüyor diye ithalata ağırlık verilmemeli. Bu toplumsal bir görevdir. Daha akıllıca yürümemiz lazım'' dedi. 
     Demirören, ithalat ile ihracat arasındaki açığın büyümesi nedeniyle daha önce de ekonomik kriz yaşandığını belirterek, devletin döviz kurlarını düzeltmesi gerektiğini sözlerine ekledi. 
     Yılmaz Ulusoy ise ithalat ve ihracatın iyi dengelenmesi gerektiğini vurgulayarak, ''Bu biraz daha böyle giderse önüne geçemezsiniz. Hükümetin de buna bir çare bulmasını ümit ediyor ve istiyoruz'' dedi. 
     
     ''FENERBAHÇE'DE 3 YILDIR AĞLIYORUZ'' 
     Bu arada Sabancı, bir gazetecinin ''Daum Fenerbahçe'de başarılı olacak mı sizce '' şeklindeki sorusu üzerine, şunları söyledi 
     ''Fenerbahçe'de 3 yıldır üst üste ağlıyoruz. Gözlerimizden kanlı yaşlar geliyor, ama çilemiz inşallah dolacak. Amacımız Fenerbahçe'yi daha canlandırmaktır. Dileğimiz o. Güzel olacağına inanıyorum.'' Sabancı, Demirören ve Ulusoy daha sonra THY'nin tarifeli uçağıyla Budapeşte'ye hareket ettiler. 
     
</TEXT>
</DOC>
