<DOC>
<DOCNO> 195362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur26.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz ettikleri kadını stat tribünlerine asanlar yargılanıyor 
</HEADLINE>
<TEXT>

     Aydın'da tecavüz ettikleri kadını öldürüp, stadın tribünlerine astıkları iddiasıyla yargılanan 7 sanığa mahkeme çıkışında saldırı giriminde bulunuldu. 
     Aydın 2. Ağır Ceza Mahkemesi'nde görülen davanın ilk duruşmasında geniş güvenlik önlemleri alındı. 
     Duruşmada, tutuklu sanıklar Ömer Topçuoğlu ve Ahmet Uyaroğlu'nun yanı sıra yaşları 13-17 arasında değişen İ.A, V.C, K.P ,C.K. ve V.E de hazır bulundu. 
     Basına kapalı yapılan duruşmada, mahkeme heyetinin tek tek savunmalarını dinlediği yaşları küçük sanıkların, kendilerinin suçsuz olduğunu olayı Ahmet Uyaroğlu'nun gerçekleştirdiğini söyledikleri, Uyaroğlu'nun da suçunu itiraf ettiği öğrenildi. 
     Yaklaşık 3 saat süren duruşma çıkışında olayda ölen Hatice Belketin'in yakınları sanıklara saldırmak istedi. Polis ve takviye gelen jandarma ekiplerinin müdahalesiyle kalabalık grup olay yerinden uzaklaştırıldı. 
     
     OLAYIN GEÇMİŞİ 
     Aydın'ın Çeştepe Beldesi'nde 25 Ağustos tarihinde meydana gelen olayda, akli dengesi yerinde olmayan bir çocuk annesi Hatice Belketin'i, İstiklal Mahallesi'ndeki evinin önünden Çeştepe Belediyesi'ne ait stadyuma getiren sanıklar el ve ayaklarını bağladıktan sonra kadına tecavüz edip, stadın tribünlerine asmıştı. 
     Söz konusu davada, sanıklar Ömer Topçuoğlu ve Ahmet Uyaroğlu ''adam öldürmek'' suçundan müebbet hapis, diğer sanıklar ise ''tecavüz ve zorla alıkoymak'' suçundan 7 yıldan 15 yıla kadar ağır hapis cezası istemiyle yargılanıyor. 
     
</TEXT>
</DOC>
