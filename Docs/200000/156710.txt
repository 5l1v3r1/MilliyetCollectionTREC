<DOC>
<DOCNO> 156710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur34.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarp Kuray'a 12 yıl 6 ay ağır hapis cezası... 
</HEADLINE>
<TEXT>

     Yasadışı ''16 Haziran Hareketi'' adlı örgütün yöneticisi olduğu ve Anayasa'yı zorla ihlale teşebbüs ettiği gerekçesiyle yapılan yargılama sonunda ''itirafları'' nedeniyle ceza verilmeyen Sarp Kuray, Yargıtay'ın bozma kararı üzerine yeniden yargılandığı davada 12 yıl 6 ay ağır hapis cezasına çarptırıldı. 
     İstanbul 1 No'lu DGM'deki duruşmaya, tutuksuz yargılanan Sarp Kuray katılmadı. 
     Davayı karara bağlayan Mahkeme heyeti, sanığa yasadışı ''16 Haziran Hareketi'' adlı örgünün üyesi olmak suçundan 12 yıl 6 ay ağır hapis cezası verdi. 
     
     DAVANIN GEÇMİŞİ 
     Sarp Kuray hakkında ''Yasadışı 16 Haziran Hareketi adlı örgütün yöneticisi olduğu ve Anayasa'yı zorla ihlale teşebbüs ettiği'' gerekçesiyle idam cezası istemiyle açılan davaya bakan İstanbul 1 No'lu DGM, kendisi teslim olan ve örgüte ilişkin itiraflarda bulunan Kuray'a TCK'nın 170. maddesi uyarınca ceza vermemişti. 
     Yargıtay 9. Ceza Dairesi ise Sarp Kuray'ın ''Yasadışı örgütün lideri olmak'' suçunu düzenleyen TCK'nın 168. maddesinin 1. fıkrası uyarınca cezalandırılması'' gerektiğini belirterek, bu kararı ''esastan'' bozmuştu. 
     Bunun üzerine tekrar İstanbul 1 No'lu DGM'de yargılanan Kuray, bu kez yasadışı ''16 Haziran Hareketi'' adlı örgütün yöneticisi olduğu gerekçesiyle 12 yıl ağır hapis cezasına çarptırılmıştı. 
     Dosyayı tekrar inceleyen Yargıtay 9 Ceza Dairesi, Kuray hakkında TCK'nın ''Anayasal düzeni silah zoruyla değiştirmeye teşebbüs etmek'' suçunu düzenleyen 146. maddenin 1. fıkrasınca dava açıldığını, ancak ''yasadışı örgüt yöneticisi olmak'' suçunu düzenleyen 168. maddesinin 1. fıkrasından hüküm kurulduğuna işaret ederek, sanığa suç vasfındaki değişiklik nedeniyle savunma hakkı için ek süre verilmediği için, mahkumiyet kararını ''usulden'' bozmuştu. 
     Fransa'daki yasadışı Partizan Örgütü'nün devamı olarak 16 Haziran Hareketi'ni kuran Kuray, bu örgütün dağılmasından sonra, 1993 yılında döndüğü Türkiye'de yakalanarak, 2 ay hapis de yatmıştı. 
     
</TEXT>
</DOC>
