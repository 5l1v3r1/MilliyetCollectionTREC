<DOC>
<DOCNO> 192984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun07.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "Saddam, saldırıdan kurtulacağına emindi" 
</HEADLINE>
<TEXT>

     Eski Irak Başbakan Yardımcısı Tarık Aziz, devrik lider Saddam Hüseyin'in, ABD'nin Irak saldırısından kurtulacağından emin olduğunu söyledi. 
     Washington Post gazetesinin haberine göre, Nisan ayında teslim olan Aziz, sorgunlaması sırasında, Amerikan birliklerinin Irak'a girmeye başlamasıyla Saddam Hüseyin'in kurtulacağından emin olması ve kara harekatını ''bir savaş hilesi'' olarak düşünmesi nedeniyle karşı saldırı emri vermediğini kaydetti. 
     Fransız ve Rus arabulucuların, BM Güvenlik Konseyi'nde ertelemeler ve vetolarla savaşa engel olacakları yönünde Saddam Hüseyin'e güvence verdiklerini belirten Aziz, ''Savaşın arifesinde Saddam Hüseyin, Fransız ve Rus arabulucularla yaptığı görüşmelerle ABD'nin Irak'a ani bir saldırı başlatmayacağından emin oldu'' dedi. 
     Gazete, Amerikalı yetkililerin, Tarık Aziz'in bu ifadelerini başka kaynaklara doğrulatamadığını yazdı. 
     Habere göre, sorgu müfettişleri, gözaltındaki diğer Iraklı yetkililere, ''Saddam Hüseyin'in toplu imha silahları olmadığı halde, bu silahlara sahip olduğuna dünyanın inanmasını isteyip istemediğini'' sordular. Bazı yetkililer, Saddam Hüseyin'in, toplu imha silahlarına sahip olma olasılığı karşısında kendisinden çekinen Arap komşuları nezdinde saygınlığını kaybedeceği endişesini taşıdığını savundular. 
     
</TEXT>
</DOC>
