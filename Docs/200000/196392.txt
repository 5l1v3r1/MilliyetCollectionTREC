<DOC>
<DOCNO> 196392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo21.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da hedef 5 maçta 9 puan 
</HEADLINE>
<TEXT>

     Adanaspor Teknik Direktörü Yılmaz Vural, ilk yarı için kalan 5 karşılaşmadan mutlaka 9 puan kazanılması gerektiğini belirtti. 
     Vural, 5 Ocak Stadı'nda düzenlediği basın toplantısında, hafta sonu deplasmanda yapacakları Çaykur Rizespor maçının kolay geçmeyeceğini, ancak kazanmaktan başka seçeneklerinin bulunmadığını söyledi. 
     Kulübün yaşadığı ekonomik krizden dolayı sporcuların olumsuz etkilendiğini ve psikolojik sorunlarını aşamadıklarını ifade eden Vural, şunları kaydetti 
     ''Bir taraftan maddi sıkıntılar yaşıyoruz, diğer taraftan da maç kazanamıyoruz. Tüm olumsuzluklar üst üste geldi. Hedeflerimizde belki sapmalar oldu, ancak kesinlikle lige havlu atmadık. Adanaspor kolay lokma olmayacak. Yakın hedefte bulunan Çaykur Rizespor'u hem de deplasmanda yenmeliyiz. Daha sonra sahamızda yapacağımız Samsunspor ile Ankaragücü maçlarından kesin 3'er puan almalıyız. Deplasmanda yapacağımız Beşiktaş ve Denizlispor maçlarından da puanla dönersek 2. devreye daha iyi moralle gireriz. İlk yarıda en az 16 puanımız olmalıdır. Aksi halde şayet 2. devreye 7 puanla girersek, para da bulunsa, transfer de yapılsa geç kalınmış olur. Ocak ayında mutlaka transferler yapacağız. Bununla ilgili çalışmalarımız sürüyor. En büyük korkumuz taraftarın bizi terk etmesidir. Bu konuda yardım ve destek bekliyoruz.'' Vural, kaptan Timur'un kart cezalısı olduğunu, sakatlıktan yeni çıkan Ali Asım, Gökmen ve Serkan'ın antrenman eksikliği bulunduğunu sözlerine ekledi. 
     
</TEXT>
</DOC>
