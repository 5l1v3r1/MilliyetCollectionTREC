<DOC>
<DOCNO> 162756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo21.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman Siena'dan ayrılıyor mu 
</HEADLINE>
<TEXT>

     İtalyan spor gazetesi La Gazzetta dello Sport, İtalya 1. Basketbol Ligi takımlarından Montepaschi Siena'yı çalıştıran Ergin Ataman'ın görevinden ayrıldığını iddia ederken, Türk antrenör, ''Tüm yazılanlar spekülasyon'' açıklamasında bulundu. 
     ''Siena, Ataman'dan yumuşak boşanma'' başlığını atan La Gazzetta dello Sport, ''Siena, yarın rekor bir sezonun kapanışını kutluyor. Şimdilik bilançoda her şey pozitif değil. Antrenör Ergin Ataman'ın boşanması ve Mirsad Türkcan'ın serbest bırakılması için acı bir çözüm aranıyor'' diye yazdı. 
     Haberde, Ataman'ın yerine, uzun zamandır İtalyan antrenör Sergio Scariolo'nun isminin geçtiği hatırlatılırken, Siena Kulübü Başkan Yardımcısı Minucci'nin ise yabancı bir antrenörden yana olduğu, bu yüzden Maccabi Tel Aviv'i çalıştıran Blatt ve Panathinaikos'un koçu Obradoviç'i alternatif olarak düşündüğü ileri sürüldü. 
     Halen Siena'da bulunan ve yarın akşamki kulüp yemeğine katılacak olan Ataman ise A.A muhabirine telefonla yaptığı açıklamada, gerek La Gazzetta dello Sport'ta, gerekse Türkiye'deki bazı gazetelerde yer alan Ülkerspor'un başına geçeceği iddialarını yalanladı. 
     Ataman, ''Benim Siena ile 1 yıllık daha sözleşmem var ve ben tek başıma bıraktım diyemem. İki taraf da henüz hiçbir şeye karar vermedi. Ben düşünme aşamasındayım'' dedi. 
     Öte yandan La Gazzetta dello Sport, İtalyan Metis Varese takımının Ülkerspor'dan Booker ve Blair'ı transfer etmeyi düşündüğünü yazdı. 
     
</TEXT>
</DOC>
