<DOC>
<DOCNO> 162761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo26.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zidane'dan hayırlı bir maç teklifi... 
</HEADLINE>
<TEXT>

     Cezayir asıllı Fransız futbolcu Zinedine Zidan, Cezayir'deki depremzedeler için, 1998 Dünya Kupası'nı kazanan Fransa Milli Takımı ile Olympique Marsilya arasında bir maç düzenlemek için kolları sıvadı. 
     Real Madrid ve Fransa'nın oyun kurucusu Zidan, spor gazetesi L'Equipe'ye bugün yaptığı açıklamada, 1998'in şampiyonu Fransa ve Olympique Marsilya arasında bir maç düzenlemek istediğini bildirdi. 
     İnsanların böyle durumlarda dayanışma içinde olması gerektiğini belirten Zidan, ''Ben Fransa'da doğdum ama Cezayir asıllıyım. Orası ailemin doğduğu yer'' dedi. 
     Cezayir'de 21 Mayıs'ta meydana gelen depremde 2 bin 200'e yakın insan hayatını kaybetmişti. Verilen bilgilere göre, 10 binin üzerinde insan yaralanmış, 80 binin üzerinde insan da evsiz kalmıştı. 
     Maçın tarihinin henüz kesinleşmediğini belirten Zidan, ''25-30 kişiyi biraraya toplamak her zaman zordur ama sanırım sonbahara girerken veya ocak başlarında olacak'' dedi. 
     
</TEXT>
</DOC>
