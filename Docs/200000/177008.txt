<DOC>
<DOCNO> 177008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo17.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Eren Çaykur Rizespor'a imzaya gidiyor.. 
</HEADLINE>
<TEXT>

     Çaykur Rizespor, Malatyaspor ile hafta sonu sahasında yapacağı lig maçının hazırlıklarını sürdürüyor. 
     Teknik Direktör Hikmet Karaman yönetiminde, Mehmet Cengiz Tesisleri'nde yapılan çalışmada, hafif sakatlıkları bulunan Serkan ve Kürşat ile yeni transfer Chukwu düz koşu yaptı. 
     Hikmet Karaman, koşu yapan 3 futbolcunun da Malatyaspor maçı kadrosunda yer alacağını belirterek, ''Chukwu, tam hazır değil. Kadroya alacağız ancak tam olarak bu futbolcudan Malatyaspor maçında faydalanacağımızı sanmıyorum. Diğer futbolcularda ise büyük bir sorun yok'' dedi. 
     Karaman, bugünkü çift kale maçta görev yapan Koray'ın da sakatlığının düzeldiğini ifade ederek, ''Malatyaspor maçına sakat oyuncumuz yok. Sadece Özgür'ün geçen sezondan 3 maç cezası bulunuyor. Hazırlıklarımız iyi biçimde sürüyor. Malatyaspor karşısında iyi sonuçlarımızı sürdürmek istiyoruz'' dedi. 
     Teknik Direktör Karaman, geçen hafta anlaştıkları, ancak transferinde küçük pürüzlerin çıktığı Ali Eren ile bu kez her konuda anlaşmaya vardıklarını söyledi. 
     Ali Eren'in bu akşam Rize'ye geleceğini ve futbolcuyla yarın resmi sözleşme imzalayacaklarını kaydeden Karaman, transferde belki bir oyuncu daha alabileceklerini sözlerine ekledi. 
     
</TEXT>
</DOC>
