<DOC>
<DOCNO> 166826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun34.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Filistin'e 30 milyon dolar yardım... 
</HEADLINE>
<TEXT>

     ABD, Batı Şeria ve Gazze'nin altyapısının onarımı için Filistinlilere 30 milyon dolarlık yardım vereceğini bildirdi. 
     Doğu Kudüs'teki Amerikan başkonsolos vekili Jeffrey Feltman, yardımın, Filistin yönetiminin reform programını azimle yerine getirmesiyle ''ele ele'' gittiğini söyledi. 
     ABD Uluslararası Kalkınma Ajansı Müdürü Larry Grabber, 30 milyonluk yardımın, İsrail saldırılarında tahrip olan yollar, su tesisleri ve diğer altyapının onarımı için kullanılacağını bildirdi. 
     Grabber, paranın bir kısmının da, İsrail'in Batı Şeria ve Gazze'ye uyguladığı abluka yüzünden milyonlarca dolar kaybeden özel girişimlere aktarılacağını belirtti. 
     Amerikalı diplomatik kaynalar dün yaptıkları açıklamada, geniş yardım ağlarıyla Batı Şeria ve Gazze'de halk desteği kazanan Hamas örgütünün gücünü kırma çabaları çerçevesinde Filistin'e yardımın artırılacağını söylemişlerdi. 
     
</TEXT>
</DOC>
