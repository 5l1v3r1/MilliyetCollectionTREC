<DOC>
<DOCNO> 157335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur14.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenlikli vize.. 
</HEADLINE>
<TEXT>

     Abant İzzet Baysal Üniversitesi AİBÜ Beden Eğitim ve Spor Yüksekokulu 3. sınıf öğrencileri, Rekreasyon Liderliği dersinden vize notu alabilmek için, şenlik düzenlediler. 
     AİBÜ Beden Eğitimi ve Spor Yüksekokulu Müdürü Prof. Dr. Gazanfer Doğu, 3. sınıfta okuyan 80 öğrencinin gördüğü Rekreasyon Liderliği dersi kapsamında, 4 gün boyunca şenlik düzenlediklerini söyledi. Doğu, öğrencilerin bu şenliğin içeriğine göre vize notu aldıklarını belirterek, şu bilgileri verdi 
     ''Öğrencilerin düzenleyip not aldığı 6 etkinlikten birisi buydu. Bu uygulamadaki amaç, öğrencilerin şenlik ve eğlence düzenleyebilme, etkinlikleri planlayabilme, gerekli sponsorları bulma, topluluğu yönlendirerek faaliyetlere teşvik etme becerilerini denemek. Bunları gözlemleyerek vize notlarını verdik. Öğrencilerimiz çok iyi organize etmişler, ilgi çok yoğun oldu.'' AİBÜ Rektör Yardımcısı Prof. Dr. Hayri Erkol da bu 4 günün, bahar şenliği havasında geçeceğine işaret ederek, ''Öğrenciler, tüm zor şartlara rağmen, çok eğlenceli bir atmosfer yakalamış. Öğrenmenin en eğlenceli yolu bu. Önümüzdeki dönemlerde böyle şenlikleri üniversitenin tüm bölümleriyle birlikte organize ederek, büyük çapta eğlenceler planlıyoruz'' diye konuştu. 
     
     ''BÜTÜN DERSLER BÖYLE OLSA'' 
     Halat çekme, bilek güreşi ve dans yarışmalarının yanı sıra su savaşı gibi çeşitli gösteriler düzenleyen öğrenciler, gün boyunca içecek ve yiyecek satmayı da ihmal etmediler. 
     Eğlencenin, hazırlık aşamasında çektikleri yorgunluğa değdiğini söyleyen öğrenciler,''Keşke bütün dersler böyle olsa. Çünkü, bu eğlenceyi hiç unutmayacağız. En zevkli sınavımız bu oldu. Hocalarımıza teşekkür ediyoruz'' dediler. 
     Müzik ve aktiviteler eşliğinde eğlenen öğrenciler, yoruldukça çimlere uzanıp güneşlendiler. 
     
</TEXT>
</DOC>
