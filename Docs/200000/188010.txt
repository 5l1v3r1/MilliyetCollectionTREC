<DOC>
<DOCNO> 188010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo23.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, milli maçta 
</HEADLINE>
<TEXT>

     Türkiye ile İngiltere arasında oynanan tarihi maçı, Başbakan Recep Tayyip Erdoğan da izledi. 
     Erdoğan, maçın başlamasına 15 dakika kala Şükrü Saraçoğlu Stadı'na gelerek protokol tribünündeki yerini aldı. Erdoğan, stadın girişinde yaptığı açıklamada, ''Milli takımın bu sınavdan başarıyla geçmesi için buradayız. Temennimiz, grup birincisi olarak Avrupa Şampiyonası Finalleri'ne gitmek'' dedi. 
     
     KORUMALAR BASIN TRİBÜNÜNDE 
     Protokol tribününe başbakan, bakan ve diğer üst düzey görevlilerin korumaların girmesi nedeniyle, burada izdiham yaşandı. 
     Korumalar, daha sonra basın tribününe geçince de bu kez gazeteciler ile korumalar arasında tartışmalar oldu. 
     TSYD Genel Başkanı Onur Belge, duruma tepki gösterip basın tribününde sadece gazetecilerin olmasını istedi. Özellikle protokol tribününün basın tribününe yakın bölümünde çok kişinin ayakta maçı seyretmek istemesi nedeniyle, basın mensupları görev yapmakta ve sahayı görmekte güçlük çekti. 
     
     DEV BAYRAK 
     Maç öncesi Maraton Tribünü'nde açılan dev Türk Bayrağı taraftarları coşturdu. 
     Bayrağın açılmasıyla birlikte, tüm tribünler hep bir ağızdan tezahüratlar yaptı. 
     İngiliz Milli Marşı sırasında Türk taraftarlar, ıslıkla protestoda bulundu. 
     İngiliz futbolcular da milli marşları sırasında omuz omuza vererek birlik gösterisi yaptı. 
     
</TEXT>
</DOC>
