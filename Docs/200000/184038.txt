<DOC>
<DOCNO> 184038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/yasam/yas04.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocuklar sorun oldu 
</HEADLINE>
<TEXT>

   Sosyal Hizmetler Trabzon İl Müdürlüğü, çeşitli suçlardan sabıkası olan 7 çocuğu, 'Diğer çocukları suça yönlendirirler' diye 'korumaya almadı' 
   
   Trabzon'da küçük yaşta çok sayıda suç işleyen yedi çocuğun ıslahı, kentte tartışma konusu oldu. Trabzon Emniyet Müdürlüğü, hırsızlık olaylarına karıştığı belirlenen 14 - 17 yaşlarındaki yedi çocuğun, yurtlara alınarak ıslah edilmesi için Sosyal Hizmetler İl Müdürlüğü'ne başvurdu. 
   Emniyet, bu çocuklardan A.B., A.K. ve M.T.'nin 60'ar, M.B. ve E.K.'nin 50'şer, M.Y.'nin 40, E.M.'nin ise 20 sabıkası bulunduğunu bildirdi. 
   
   Suça yöneltebilirler 
   Adli makamlara sevk edilen çocukların, yaşlarının küçük olması sebebiyle serbest bırakıldığını, sokakta barınan çocuklara ailelerinin de sahip çıkmadığını kaydeden emniyet, çocukların ileri yaşlarda potansiyel suçlu olabileceği uyarısında bulundu. 
   Ancak Sosyal Hizmetler İl Müdürlüğü'nden gelen yanıtta, 'çocukların çocuk yuvası ve yetiştirme yurduna alınıp yeniden toplumsallaşmasına çalışılması' seçeneğinin geçerli olmadığı belirtildi. Yazıda, "Kuruluşumuzda kalan korunmaya muhtaç çocukların suça yönelmelerine yol açabilirler. Bu haliyle de tercih edilmemesi gerekir" denildi. 
   
   
</TEXT>
</DOC>
