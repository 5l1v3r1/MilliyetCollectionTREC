<DOC>
<DOCNO> 194924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/siyaset/siy04.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, 'Özel okul' yasasını geri çekti 
</HEADLINE>
<TEXT>

   ANKARA Milliyet 

   
   AKP hükümeti, Cumhurbaşkanı Sezer'in veto ettiği yasanın yoksul öğrencilerin özel okullarda okutulmasına ilişkin 1. maddesini geri çekti. Söz konusu yasanın TBMM Plan ve Bütçe Komisyonu görüşmeleri sırasında, yoksul öğrencilerin özel okullarda okutulmasına ilişkin madde, AKP milletvekilleri tarafından verilen bir önergeyle, "Cumhurbaşkanının veto gerekçeleri doğrultusunda" yasadan çıkarıldı. CHP'liler bunu memnuniyetle karşıladıklarını bildirirken, yasanın okulların satışı konusunda Maliye Bakanı'na yetki veren ve ders kitaplarının belirlenmesi sürecinde değişiklikler yapan 2 ve 3. maddelerine muhalefet etti. Ancak bu maddeler aynen kabul edildi. 
   
   Sezer neden veto etti 
   Sezer'in veto gerekçeleri şöyleydi 
   Maddi olanaklardan yoksun başarılı öğrencilerin, karşılığı genel bütçeden ödenmek üzere özel öğretim kurumlarında okutulmasına ilişkin düzenleme, devletin temel görevinin, hizmet satın alma yoluyla özel eğitim kurumlarına devredilmesi anlamı taşımaktadır. Öğrencilerin, kontenjanlarını doldurmayan, kimi çevrelerce değişik amaçlarla kurulmuş özel okullara gönderilmesi kaçınılmazdır. Bu durum bir yandan bu özel okulların devlet kaynaklarıyla desteklenmesi, öte yandan da laik, demokratik Türkiye Cumhuriyeti nitelikleriyle uygun olmayan düşünce yapısına sahip insanların yetiştirilmesi anlamına gelmektedir. Yoksul ve başarılı öğrencilerin özel eğitim kurumlarında okutulması, Anayasa'nın 42. maddesine uygun düşmemektedir. 
   
   
   
   
   
</TEXT>
</DOC>
