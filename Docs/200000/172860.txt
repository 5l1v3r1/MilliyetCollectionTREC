<DOC>
<DOCNO> 172860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur25.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen'den "sıfır" puan araştırması... 
</HEADLINE>
<TEXT>

     Eğitim Sen Genel Merkezi, şube ve temsilciliklerine bir yazı göndererek liselere giriş sınavında ''sıfır'' puan alan çocukların okuduğu okulları mercek altına almalarını istedi. 
     Eğitim Sen Genel Başkanı Alaaddin Dinçer, yaptığı yazılı açıklamada, liselere giriş sınavında 40 bin öğrencinin ''Sıfır'' puan almasının eğitimde deprem yarattığını bildirdi. 
     Eğitim Sen'in bu başarısızlığa yol açan genel sorunları bildiğini ve bunlarla mücadele ettiğini belirten Dinçer, genel sorunların dışında sıfır puan alan öğrencilerin okullarını ve bu okullarda sürdürülen eğitimi incelemek ihtiyacı duyduklarını anlattı. 
     Dinçer, Eğitim Sen'in tüm şubeleri ve temsilciliklerine bir yazı göndererek, başarısız olan çocukların okuduğu okulların tespit edilmesini istedi. İl ve ilçe Milli Eğitim Müdürlükleriyle koordineli olarak okulları ve okullarda verilen eğitimi mercek altına almayı istediklerini belirten Dinçer, araştırma sonucunu kamuoyuyla paylaşacaklarını ifade etti. 
     
</TEXT>
</DOC>
