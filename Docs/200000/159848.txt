<DOC>
<DOCNO> 159848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/siyaset/siy03.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anadil'e engel terör 
</HEADLINE>
<TEXT>

Org. Büyükanıt, "Terör tehdidi olmasa, devletin televizyonu Çince ya da Arapça konuşsa ne olur. RTÜK'ün kontrol edecek kadrosu yok" dedi 
     SERHAT OĞUZ İstanbul 

     Genelkurmay 2. Başkanı Orgeneral Yaşar Büyükanıt, Türk Silahlı Kuvvetleri'nin Avrupa Birliği konusunda haksız bir saldırının hedefi olduğunu belirterek, "TSK, AB karşıtı olamaz. Çünkü AB, Atatürk'ün Türk toplumuna gösterdiği çağdaşlaşma hedefinin jeopolitik ve jeostratejik açıdan zorunluluğudur" dedi. 
     Harp Akademileri Komutanlığı'nda düzenlenen "Küreselleşme ve Uluslararası Güvenlik Sempozyumu"na katılan Büyükanıt, günlerdir içeriği merakla beklenen konuşmasını yaptı. Büyükanıt şunları kaydetti 
     
     'AB'NİN PARÇASIYIZ' 
     "AB hedefi ülkenin üniter yapısı ve laik rejimi konusunda farklı düşüncelere sahip kesimlerin, çağdışı ve bölücü hedefleriyle uyuşamaz. AB'yi ve bu birliğin yüksek değerlerini, sahip oldukları çağdışı ve bölücü hedeflere ulaşmada bir vasıta olarak görenlerin hüsrana uğramaları kaçınılmaz bir sonuçtur. Bu sözlerim, varsa bu düşüncelere sahip olan kişi ve gruplaradır. Türkiye Avrupa'nın bir parçasıdır ve AB'ye girecektir. Bu yargı bazı çevrelerin düşüncesiyle çelişse bile Türkiye'nin ve TSK'nın kesin kararlılığının açık bir ifadesidir. Ve TSK'yı her fırsatta tüm olumsuzlukların nedeni olarak topluma yansıtan çevrelere açık bir cevaptır. TSK geçmişte olduğu gibi bugün de üniter, laik ve demokratik Türkiye Cumhuriyeti'nin yılmaz bir savunucusu olmaya devam edecektir. AB yolundaki bu amaçları birer iç politika malzemesi ve araç olarak kullanmayı ve istismarı hedefleyenler ise karanlık emellerine ulaşamayacaktır." 
     
     'RTÜK DENETLEYEMEZ' 
     Büyükanıt, Harbiye Orduevi'nde verdiği resepsiyonda da anadilde yayın konusuna değinerek, "Ülkemizde terör tehdidi olmasa, devlet televizyonu Çince konuşsa ne olur, Arapça konuşsa ne olur" dedi. RTÜK'ün şu anda televizyon kontrol etme şansına sahip olmadığını kaydeden Org. Büyükanıt, "Benim bildiğim RTÜK'ün bölge müdürlükleri kapatılıyor. Kim var kontrol edecek" diye konuştu. 
     Büyükanıt, yayınlarda eylem ayrımın nasıl yapılacağı sorusuna ise, "Her hareketin birinci aşaması propagandadır. O fikri yerleştirince silahı vereceksin. Kimsede ben silah alayım, Fransa'yı, Almanya'yı böleyim diye düşünce yok. Refah seviyesinde yaşayan ülkelerde böyle potansiyel de yok. Toplumsal barışın sağlanması büyük ihtiyaç. AB bizim de hedefimiz ama ilk hedefimiz içerimiz. 
     
     İSTİKRAR UZLAŞMADA 
     Ortak payda olmadığı sürece nasıl 28 Şubat devam ederse, sıkıntı da orada devam eder" karşılığını verdi. Büyükanıt, ortak paydanın ne olduğu sorusuna da "Laik, demokratik, hukuk devleti. Burada birleşmediğiniz sürece istikrarı sağlayamazsınız" karşılığını verdi. 
     
Barış için refah lazım      Genelkurmay Başkanı Orgeneral Hilmi Özkök de gönderdiği mesajda şöyle dedi "Tehditlerden ve krizlerden arındırılmış bir dünya isteniyorsa, bu ancak uluslararası refah farklılıklarının optimize edilmesi ve tüm ulusların barış içinde yaşaması için gerekli altyapının oluşturulmasıyla mümkündür. Uluslar arasındaki müzakere ortamının genişletilmesi ve adilleştirilmesi, başta BM olmak üzere uluslararası örgütlerin, devletlerin egemen eşitliklerine ve toprak bütünlüklerine tavrının korunması ve artırılması, başarının diğer 'olmazsa olmazı'dır." 
     

</TEXT>
</DOC>
