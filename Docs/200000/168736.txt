<DOC>
<DOCNO> 168736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko11.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
PVC'de "PEN"siz ihracat... 
</HEADLINE>
<TEXT>

     Plastik Profil Üreticileri Kalite Birliği Derneği PÜKAD Başkanı Muzaffer Tamer, markalardaki pen eki kalitesiz ürünleri çağrıştırdığı için, PVC kapı ve pencere ihracatında Türk markalarından ''Pen'' ekinin çıkarılmaya başladığını söyledi. 
     Tamer, özellikle Rusya, Romanya, Bulgaristan ve Türk Cumhuriyetlere yapılan ihracatta kalitesiz ürünlerden dolayı, Türk malı imajının zedelendiğini ifade etti. 
     PVC ihracat ve ithalatının kalite kontrolü altına alınamadığını anlatan Tamer, ''Markalardaki pen eki, Türk Malı kalitesiz ürünleri çağrıştırdığı için, Türk firmaları değişik markalarla ihracat yapmaya başladı. Bu pazarlara yeni giren firmalar artık çok zorlanıyor. Pen kelimesini sadece bu pazarlarda yerleşmiş firmalar kullanabiliyor. Pazara yeni giren bir Türk firmasının pen markasıyla çok fazla şansı yok'' dedi. 
     Türkiye'de 30'dan fazla merdivenaltı üreticinin kalitesi belli olmayan şekilde üretim ve ihracat yaptığını kaydeden Tamer, buna karşı hiçbir önlem alınamadığını belirtti. 
     PÜKAD olarak uyguladıkları kalite standartlarının, AB seviyesinin de üzerinde olduğunu kaydeden Tamer, ''9 üyemiz dışında, bu standartları uygulayabilecek en fazla üç firma daha çıkabilir. Geçen yıl kalite standardımızın tüm sektörde uygulanması için TSE yetkililerine öneride bulunduk. Ancak önerimiz ciddiye bile alınmadı'' diye konuştu. 
     
     ALMAN ŞİRKETLERİ 
     Türkiye'de yıllık 300 bin ton PVC üretim kapasitesi bulunduğunu, ancak iç ve dış satışların 140 bin ton olduğunu kaydeden Tamer, Türkiye'nin en büyük rakibi olan Almanya'da da üretimin azaldığını belirtti. 
     İhracatın giderek zorlaştığını belirten Tamer, şöyle konuştu 
     ''Fiyat konusunda Alman firmaları ile rekabet etmek çok zor. Almanya'da da inşaat sektörünün durması, PVC ürünleri talebini daralttı. Bu yüzden Alman firmaları, dış pazarlarda daha agresif bir politika izliyor. Kapasite fazlası nedeniyle bazı şirketler birleşirken, bazı büyük gruplar bu işten çekilmeye çalışıyor. Hatta Almanya'nın iki büyük üreticisi, kendilerini alması için Türk şirketlerine çağrıda bulunuyor. Ancak henüz bir görüşme olmadığını zannediyoruz.'' 
     
</TEXT>
</DOC>
