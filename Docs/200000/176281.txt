<DOC>
<DOCNO> 176281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun02.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de 5.9 büyüklüğünde deprem 3 ölü, 43 yaralı... 
</HEADLINE>
<TEXT>

     Çin'in başkenti Pekin'in kuzeyindeki İç Moğolistan Özerk Bölgesi'nin doğusunda meydana gelen, Richter ölçeğine göre 5.9 büyüklüğündeki depremde 3 kişinin öldüğü, en az 43 kişinin yaralandığı, 24 binden fazla evin de hasar gördüğü bildirildi. 
     Çin resmi ajansı Xinhua'nın yetkililere dayanarak verdiği haberde, İç Moğolistan'ın doğusundaki Bairin Zuoqi ile Ar Horgin Qi kentleri arasında meydana gelen depremde, 3 kişinin öldüğü, en az 43 kişinin yaralandığı belirtildi. 
     Xinhua, yaralılardan 9'unun durumunun ciddi olduğunu duyurdu. 
     Habere göre, deprem nedeniyle 24 bin 484 ev hasar gördü, Bairin Zouqi bölgesindeki 98 köyde 2 bin 602, Ar Horqin Qi kenti yakınındaki köylerde ise 169 ev çöktü. 
     Bölgenin yaklaşık 500 kilometre uzağındaki başkent Pekin'de bile hissedilen, 83 bin evin hasar gördüğü depremde yaklaşık 8 bin evin yıkıldığı, felaketten 600 binden fazla kişinin etkilendiği kaydedildi. 
     Sarsıntının, bölgede 700 yıldır meydana gelen en büyük deprem felaketi olduğu bildiriliyor. 
     
</TEXT>
</DOC>
