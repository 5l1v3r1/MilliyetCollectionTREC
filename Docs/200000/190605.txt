<DOC>
<DOCNO> 190605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/spo00.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Matador arenada 
</HEADLINE>
<TEXT>

   Dünya Ralli Şampiyonası'nda bitime iki yarış kala mücadele iyice kızıştı. Hafta sonu Katalunya'da matador lakaplı lider Carlos Sainz, takipçisi öfkeli boğalarla kapışacak 
      Hazırlayanlar Fuat ERCAN - Murat AĞCA 

   
   Altı pilot potada 
   DÜNYA Ralli Şampiyonası'nda son iki yarışa girilirken, şampiyonluk mücadelesinde heyecan her geçen gün artıyor. Korsika'da yaşanan sürprizler sonrası, yarışı ikinci sırada tamamlayarak genel klasman liderliğini Richard Burns'ten devralan Citroen'in "matador" lakaplı İspanyol pilotu Carlos Sainz, bu hafta sonu ülkesindeki Katalunya Rallisi'ne bileniyor. Diğer yandan nefes nefese süren puan savaşında toplam altı pilotun şampiyonluk şansı devam ediyor. 
   
   Sainz avantajlı 
   KORSİKA'YI kazananarak ümitlenen Subaru'dan Peter Solberg'in yanısıra, Fransa'da yoldan çıkınca ancak 13. olabilen Citroen'den Sebastien Loeb, bu yıl yarış kazanamamasına rağmen uzun süre liderliği götüren Peugeot pilotu Richard Burns ve biraz uzak da olsa son şampiyon Marcus Gronholm, Katalunya'da kıyasıya rekabete girecek. Ancak Sainz için en son 1995'te zirveye çıktığı ülkesi İspanya'daki yarış ayrı bir önem taşıyor. 
   
   51 ekip yarışıyor 
   KATALUNYA'DA Solberg, Burns ve Loeb puan alamazsa, yaşlı kurt Sainz ülkesindeki yarışı kazandığı takdirde 11 yıl aradan sonra üçüncü şampiyonluğuna ulaşabilir. Ancak bu uzak ihtimal gerçekleşmezse, düğümü son yarış olan İngiltere Rallisi çözeceğe benziyor. Bugün shakedown ile başlayacak olan asfalt zeminli Katalunya Rallisi'nde kayıt yaptıran 51 ekip üç günde, 381 kilometresi özel etap olmak üzere toplam 1553 kilometre katedecek. 
   
   Sürücüler klasmanı 1. Carlos SAINZ 61 puan 2. Petter SOLBERG 58 puan 3. Richard BURNS 58 puan 4. Sebastien LOEB 55 puan 5. Marcus GRONHOLM 43 puan 
   
   Markalar klasmanı 1. Citroen 137 puan 2. Peugeot 129 puan 3. Subaru 88 puan 4. Ford 78 puan 5. Skoda 21 puan 
   
   Krallar taç giydi    TÜRKİYE Pist Şampiyonası, İzmit Körfez Pisti'nde yapılan 6. ayak yarışlarıyla sona erdi. Şampiyon adaylarının kıran kırana zirve yarışına giriştiği sezonun son yarışında krallıklarını ilan eden pilotlar törenle taçlarını giydiler. Grup A'da Renault Performans Team pilotu Ethem Genim, Grup N'de Celal Gülerhan, F3'de Abarth Motorsport'un genç pilotu Selim Bacıoğlu sezonu şampiyonlukla kapadı. İki pilotun start aldığı Süper Production kategorisinde ise Cengiz Yıldız ilk sırayı alırken, Can Pekcan ikinci oldu. 
   
   Klasik dostluk    Türkiye ve Yunanistan arasında 30 yıllık bir aradan sonra tekrar hayat bulan Klasik Otomobil Rallisi'nde pilotlar finişe yaklaşıyor 
   
   İstanbul'da start 
   YUNANİSTAN ile Türkiye arasında seneler öncesine dayanan rallideki dostluk, yeniden hayat buldu. 1973'te yapılan üçüncü yarış sonrası iki ülke arasındaki politik gerginliğin artması nedeniyle sürdürülemeyen Klasik Otomobil Rallisi, 30 yıl sonra 19 Ekim'de Selanik'te start aldı. Türkiye Klasik Otomobil Kulübü'nün KOK girişimi ve Şişli ile Selanik Belediyeleri'nin desteğiyle yapılan rallinin Türkiye bölümü ise bugün başlıyor. 
   
   Ödül töreni yarın 
   1919 - 1978 yılları arasında üretilmiş ve FIVA Uluslararası Klasik Otomobil Federasyonu kaydı bulunan Yunanistan'dan 34, Türkiye'den 17 otomobilin yer aldığı ralliye, Almanya'dan da 7 otomobil katılıyor. İki gün süreyle İstanbul'un Avrupa ve Anadolu yakasındaki etapları koşulacak olan "dostluk rallisi", yarın Ayasofya Camii önündeki varış noktasında sona erecek. Rallinin ödül töreni ise aynı gece Maslak Princess Otel'de yapılacak. 
   
   İzmir'de Oto Drag şöleni    İZMİR Otomobil Kulübü tarafından düzenlenen Oto Drag yarışları İzmir Yarış Pisti'nde yapıldı. Havanın yağmurlu olmasına rağmen tribünleri dolduran 4 bine yakın motor sporları meraklıları gün boyunca heyecanlı ve keyifli anlar yaşadılar. 4 ayrı kategoride yapılan şampiyonada toplam 38 otomobil start aldı. 0 - 1600 cc'de Hüseyin Açan, 1601 - 2000 cc'de Fatih Karakuş, 2001 - 3000 cc'de Nazım Sarıkaya kategorilerinde birinci oldular. Şampiyonanın 5. ayağı 9 Kasım Pazar günü yapılacak. 
   
   Fiat'ın zafer turu    TÜRKİYE Ralli Şampiyonası'nda markalar ve pilotlar şampiyonluğunu kazanarak sezonu çifte kupayla tamamlayan Fiat Abarth Motorsports, elde ettiği zaferin mutluluğunu yaşıyor. Başarısını şampiyon pilotlar ve basın mensuplarıyla kutlamak isteyen Abarath Motorsports, Belgrad Ormanı'nda test sürüşleri düzenledi. İki gün süren organizasyonun ilk gününde ünlü pilotlar Palio Süper 1600'lerin direksiyonuna geçerken ikinci gün basın mensupları şampiyon pilotlar Volkan Işık, Nejat Avcı, Hakan Dinç ve Taner Şengezener'in sağ koltuğunda adrenalin dolu heyecanlı bir gün geçirdiler. 
   
   Şampiyon Kasap    BRİDGESTONE Türkiye Formula 3 Şampiyonası'nın Körfez Pisti'nde yapılan 6. ve son ayak yarışından birincilikle ayrılan Mehmet Kasap, bu başarısıyla şampiyonluğunu ilan etti. Nefes kesen yarışta ikinciliği Ümit Vatansever kazanırken, üçüncülüğü elde eden Ali Gülan, sezonu ikinci olarak tamamladı. Toshiba pilotu Aytaç Biter ise 4. olarak finiş gördü ve sezona Türkiye üçüncüsü olarak veda etti. 
   
   Aslanlar kükremeye hazır    TÜRKİYE Pist Şampiyonası'nda 2004 sezonuna büyük heyecan katması beklenen, Doğuş Otomotiv'in otomobil sporlarındaki ilk adımı Seat Leon Cup'a katılacak pilotlar belirlendi. Seat Leon Cup'da direksiyona oturacak 12 pilotun isimleri şöyle Mehmet Kasap, Ali Gülan, Aytaç Biter, Ozan Şer, Veysel Kadayıfçıoğlu, Şerif yardımcı, Kenan Yılmaz, Murşit Unat, Hakan Güven, Ertan Nacaroğlu, Osman Güney, Engin Kap. 
   SEAT Cup'ın tanıtımı 25 Ekim'de Levent Gazeteciler Sitesi'ndeki Mayadrom'un içinde yer alan "Seat Munchie's Cafe"de yapılacak. 10.00'da başlayacak olan tanıtım toplantısına Doğuş Motor Sports A.Ş. icra Kurulu üyesi Semih Yalman, SEAT Katalonya Oto A.Ş. Genel Müdürü Naci Kurtulan da katılarak proje hakkında bilgi verecekler. Doğuş Motor Sports A.Ş. Yönetim Kurulu üyesi Murat Doruk ise pilotların tanıtımını yapacak. 
   
   İstanbul'da rövanş Mehmet Gönenç'in    İSOK İstanbul Otomobil Sporları Kulübü tarafından düzenlenen İstanbul Ralli Şampiyonası'nın ikinci yarışı Mehmet Gönenç'in zaferi ile sona erdi. Şile çevresinde gerçekleştirilen rallide 46 ekip mücadele etti. Dört farklı etabın ikişer kez geçildiği ve iki ayaktan oluşan rallide 35 otomobil finişe ulaşabildi. İlk yarışta birinci olan Emre Ergökçen ile Mehmet Gönenç arasında nefes kesen bir mücadeleye sahne olan yarışta bu kez gülen Mehmet Gönenç oldu. Fiat takımının genç pilotu Yağız Avcı üçüncülüğü elde etti. 
   
   Off - Road yaylaya çıkıyor    İSTANBUL Off-Road Kulübü tarafından geleneksel hale getirilen ve bu yıl dördüncüsü düzenlenen "Off-Road Oyunları" 31 Ekim - 2 Kasım tarihleri arasında Bolu Subaşı Yaylası'nda yapılacak. Lassa Competus desteği ile düzenlenen organizasyona, bu yıl Yunanistan 4 Off-Road Kulübü 45 araçlık bir konvoy ile katılırken, Güney Kore'den de 12 ekip oyunlarda yer alacak. Oyunlara katılan ekipler 4 x 4 araçları ile orman içi etaplarda navigasyon becerilerini değerlendirecekler ve verilmiş şifreleri bulmaya çalışacaklar. 
   
   
   
</TEXT>
</DOC>
