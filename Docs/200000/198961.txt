<DOC>
<DOCNO> 198961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yazar/congar.html </URL>
<DATE> 2003/12/01/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Askeriye ve Medya 
</HEADLINE>
<TEXT>

   
   Washington'daki Ulusal Savunma Üniversitesi'nde NDU bir konferans. 
   NDU, doğrudan ABD Genelkurmay Başkanı'na bağlı ve Amerikan subayları ile sivil bürokratlarına bazı özel programlarla da, diğer ülkelerden askeri ve sivil yetkililere eğitim veren bir kuruluş. Ulusal askeri strateji, güvenlik stratejisi, bölgesel savunma ve enformasyon stratejileri gibi alanlarda yoğunlaşıyor. 
   Konferansın başlığı "Askeriye ve Medya Gelecekteki çatışmalarda 'prime time' televizyonların en fazla seyredildiği akşam kuşağı için hazır mıyız " Amacı, Irak Savaşı'nın Amerikan medyasınca yansıtılma biçiminin, ABD'nin askeri çıkarlarını ve kamuoyunun haber alma gereksinimini ne ölçüde karşıladığını tartışarak, bundan sonraki savaşlar için dersler çıkarmak. 
   İki ayrı panel halinde düzenlenen bir günlük konferansın konuşmacıları, üst düzey subaylar, gazeteciler ve medya araştırmacıları. Askerler ile gazetecilerin katılım düzeyi eşit. Konuşmacıların hemen tümü Amerikalı ABD dışındaki medyayı, BBC'nin Washington muhabiri Tom Carver ile Milliyet - CNN Türk'ün Washington muhabiri olarak ben temsil ediyoruz. 
   
   Alan razı, satan razı... 
   Konferansın, beni en fazla şaşırtan ve benim konuşmama da tam bir "çatlak ses" niteliği kazandıran özelliği, ABD askeriyesi ile medyasının, Irak Savaşı'nın ekranlara ve gazetelere yansıma biçimi konusunda ortak bir memnuniyet içinde olmaları. 
   Bütün konuşmacılar, Pentagon'un ilk kez Irak Savaşı'nda bu genişlikte uyguladığı "embedding" düzenlemesinin yararında hemfikir, ve şimdiden bu düzenlemeyi, bundan sonraki her askeri çatışmanın "olmazsa olmaz" bileşeni sayıyorlar. 
   "Embedding," Bağdat'a doğru ilerleyen Amerikan tanklarını, canlı yayında evlerimize taşıyan düzenlemenin adı. Bu düzenleme kapsamında, çoğu ABD'li, 40 kadarı ise yabancı, toplam 600 gazete ve televizyon muhabiri, ABD kara, hava ve deniz kuvvetlerinin içine yerleştirildi. Harekatı anı anına yaşama ve çoğu zaman da "gerçek zamanlı" olarak yansıtma fırsatı buldular. Muhabirlerin, haberlerinde neyi ne kadar söyleyebilecekleri, Pentagon tarafından belirlenen kurallara bağlıydı. İçine yerleştirildikleri birliğin güvenliğini tehlikeye sokacak türden bilgilere haberlerinde yer vermediler ve toplam 19 kategori halindeki yasaklar çerçevesinde çalıştılar. Kısacası bağımsız habercilik yapmıyorlardı. Buna karşın, bir çatışma anını kameralarıyla görüntüleyip uydu üzerinden anında yansıtabiliyorlar birçok olaya askerlerle aynı anda tanık olabiliyorlar ve onların tepkilerini, operasyonlarını birebir izleyebiliyorlardı. 
   NDU konferansında, "embedding" uygulamasını öven, kendisi de bu uygulamanın baş mimarlarından olan, ABD Donanması'nın eski Enformasyon Direktörü Tuğamiral Stephen Pietropaoli, amaçları konusunda açık sözlü "Gazetecilerin ABD'nin resmi politikasını destekleyip desteklememesi bizi ilgilendirmiyor, ancak bir kez savaş kararı alındı mı, sahadaki birliklerin medya tarafından desteklenmesini sağlamak zorundayız." 
   Pietropaoli, buna karşın ordunun içine yerleştirilen gazetecilerin, askeriyenin etkisinde kaldıklarına inanmıyor "Bağımsız muhabirler ne kadar askerden etkilendiyse, yerleştirilmiş muhabirler de o kadar etkilendiler. Ne gördülerse onun haberini yaptılar. Bizim açımızdan hiç sorun yaşanmadı. Bunun bir nedeni de, sahada bağımsız hareket eden ya da Amerikan askerlerine 'kötü' gözle bakan fazla gazeteci olmamasıydı." 
   
   Medyanın eksikleri... 
   Benim de katıldığım panelin başlığı bir sorudan ibaret "Irak Savaşı'nın medyaya yansıtılma biçimi, kamuoyunun çıkarına hizmet etti mi " 
   Harvard Üniversitesi bünyesindeki Shorenstein Merkezi'nin yöneticilerinden ve ABD'nin en etkin medya düşünürlerinden Marvin Kalb, ilk konuşmacı ve sözlerine, başlıktaki soruya cevaben, "Evet, hiçbir kuşkuya meydan bırakmayacak şekilde, evet" diye başlayarak beni şaşırtıyor. Kalb'ın tezi, özetle, "embedding" başta olmak üzere tüm uygulamaların, kamuoyuna cepheden en fazla bilgiyi ulaştırmakta başarılı olduğu, aynı zamanda, bu enformasyon akışının kamuoyunun askere olan desteğini azaltmadığı, aksine artırdığı yönünde. 
   Kalb'ın ardından söz alıyor ve aynı soruya "Hayır" yanıtı vererek başlıyorum "Özellikle de, Tuğamiral Pietropaoli'nin askeriye açısından 'olumlu' diye yansıttığı gözlem nedeniyle Sahada bağımsız hareket eden fazla gazeteci olmadığından..." 
   ABD medyası, savaş esnasında ordunun kendisine sağladığı bir kolaylığı kullanmakla yetindi cephenin başka yönlerini, özellikle de sivil halkın durumunu yansıtabilecek konumlarda yeterli sayıda muhabir ve kamera bulundurmadı çoğu yayın organı, cephede de, stüdyoda da "tek taraflı" habercilik yaptı. 
   Bir savaş gemisine yerleştirilmiş olan CNN muhabiri, 22 Mart'ta Bağdat'a yapılan hava saldırısını "Muhteşem ateş gösterisi" diye duyurmadı mı 
   CNN, ABC, PBS ve FOX televizyonları, Mart - Nisan döneminde konuk ettikleri her yüz savaş yanlısı konuşmacıya karşılık, 1 ila 4 arasında savaş karşıtı konuşmacıyı ekrana getirdiler. Oysa aynı dönemde, ABD halkının yüzde 25'i, Avrupalılar'ın ortalama yüzde 65'i savaşa karşı değil miydi 
   ABD'deki insan hakları kuruluşlarının Iraklı sivillerin durumuna ilişkin raporları, üç büyük kanal olan ABC, NBC ve CBS'in akşam haberlerine hiç yansımayınca, savaş, Amerikan kamuoyuna Iraklılar'ın ölmediği "steril" bir operasyon gibi sunulmuş olmadı mı 
   
   Tartışma sürecek... 
   "New York Times" ve "Los Angeles Times" başta bazı gazeteler, ABC'deki "Nightline" başta bazı televizyon haber programları, bu tek taraflılığın istisnasıydı. Ancak genelde, ABD medyası, "embedding" uygulamasını dengeleyecek bağımsız habercilik kanallarını zorlamadı, bir tür "embedding plus" stratejisi geliştirmedi. 
   Panelin diğer gazetecisi, New York Times'ın kıdemli savunma muhabiri ve Irak Savaşı'nı "embedded" olarak izleyen Michael Gordon'ın uyarısı önemli "Bir birlikle beraber hareket ettiğinizde, gazeteci olarak, olayları o birlikteki askerlerin gözünden gördüğünüz kesin. Medyanın yapması gereken bu kolaylığı alıp başka araçlarla birleştirmek ve dengeyi kurmak." 
   Garip olan, ABD medyasının Irak Savaşı'ndaki performansı nedeniyle kendinden pek memnun görünmesi. Olumlu olan ise NDU'nun, "Askeriye ve Medya" tartışmasını sürdürme niyeti. Ben de, bu konuya yeniden döneceğim. 
   
      
   
   
</TEXT>
</DOC>
