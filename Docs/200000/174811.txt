<DOC>
<DOCNO> 174811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yazar/temelkuran.html </URL>
<DATE> 2003/08/10/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kediler ve yalnız kadınları 
</HEADLINE>
<TEXT>

   Kediler kadınlara erkeklerden daha fazla sahiptir. Bir kedi bir erkekten daha uzun susabilir çünkü. Ayrıca bir kedi bir erkekten daha iyi affedebilir 
      Apartmanın içinde sayısını henüz tam tespit edemediğim kadar kedi var. Benim ise hayvanlarla her zaman saygıya ve hayranlığa dayalı mesafeli bir ilişkim olmuştur. Ama kediler başka kediler bir psikoloji yumağıdır. Bir köpek ve sahibi hakkında en fazla on cümle kurabilirsiniz belki ama kedi bir külliyattır. Bir kedinin neden bir evde olduğu, sahibine neler hissettirdiği, sahibinin kediye ilişkin kanaatleri ve gözlemleri bitmez tükenmez bir konudur. İki kedi sahibinin karşılaştıklarında, onları dinleyen üçüncü bir kişinin aklını kaçırmasına bile neden olabilecek kadar ayrıntılı ve uzun bir konuşmaya girişmelerinin nedeni budur Bir kedi, sahibi için hiçbir zaman bir kedi değildir Bir kedi her zaman bir kediden fazlasıdır. Oysa Bilge Karasu der ki, "Bir kedi uyuduğu uykunun katındadır hep." Bir kedi hep kendisidir yani. O zaman ne ve neden konuşulur bu kadar çok Kim bilir belki ipucu kedide değil de sahiplerindedir. 
   
   Kedileriyle uyuyan kadınlar    Kedileriyle konuşan kadınlar gördüm. Kedilerine sarılıp uyuyan kadınlar. Kedilerine "Sevgilim, aşkım" diye seslenen kadınlar, kedilerinden başka kimsesi olmayan, "Yalnız değilim, kedilerimle birlikte yaşıyorum" diyen kadınlar... Yalnız kadınlar. Erkeklerle birlikte oturup daha yalnız yaşayan kadınlar da gördüm ama kedilerle yaşayan yalnız kadınlarınki başka... Onlar, yalnızlığa gitgide alışırlar Kedili bir yalnızlığın gitgide emniyetine alışılan bir kucağı vardır. Gitgide insanı içine çeken bir anafor gibi, derinleşen bir şey. Çünkü kediler, erkeklerden daha karmaşıktır. Kediler her zaman erkeklerden daha ilginç. Çünkü kedilerin sessizliğinde bir kadının içindeki bütün sesleri konuşturmaya başlayan bir sihir vardır. Öyle ki kadınlar, bir süre sonra kedilerin bu sessizliği bilinçli bir biçimde yaptıklarını düşünebilirler. Kadınların ürettikleri anlamları yüklenebilecek kadar güçlü, geniş ve derin bir sessizliktir bu. Belki de zaten bir kadının kafasının içindeki milyonlarca mesele ve sesin akıp durulması için kedilerinki gibi bir sessizlikle yan yana durmaya ihtiyacı vardır. Kim bilir Belki de erkekler kadınlar için fazla sesli yaratıklardır 
   
   İfadesiz efendisizler    Kediler efendisizdir, bunu da Enis Batur söyler. Çünkü "kediler kralların yüzlerine bakabilirler". Yüzlerinde bir ifade yoktur kedilerin, köpekler gibi yüzler yapamazlar. Gülmez ve ağlamazlar. Bu yüzden her kedi efendidir. Üstelik bir kadınsa "sahip", kedi koşulsuz olarak patrondur. Kadınlar içlerindeki bütün suçluluk duygularının tasdiki ifadeleri bir kedinin yüzünde bulabilirler çünkü o yüzler ifadesizdir. Bu yüzden kadınlar, erkeklere göre kedilerin etrafında üç kere daha pervanedirler. Çünkü kediler ifadesizdir. Yüzlerinde ifade olmayan patronlar gibi sizi kendi suçluluk duygularınızla baş başa bırakıp o duyguların kölesi ederler. Yani bir kedinin efendi olmasının nedeni böyle bir niyeti ve doğası olduğundan değildir. Kedinin efendi olmasının nedeni sizi kendinizle yüz yüze bırakmasıdır hep kendi kırbacınızla kırbaçlarsınız kendinizi. Kedi kendiliğinden bir psikanalisttir, en acımasız olanından... Hem de hiçbir şey yapmadan. 
   Efendinin lütfettiği şefkat ve sevgi de bu yüzden kıymetlidir. Bir kedi kucağınızda uyurken kıpırdayamamanızın, uykusunu bölmemek için o karar verinceye kadar yerinizden kalkamamanızın nedeni de budur. Efendi sizi affetmiştir. Siz de kendinizi affedebilirsiniz artık. Ve hiçbir erkek sizi kendinize affettiremez. Bu yüzden kediler kadınlara erkeklerden daha fazla sahiptir. Önünüzü ilikleyiniz n 
   
      
   
</TEXT>
</DOC>
