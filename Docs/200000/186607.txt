<DOC>
<DOCNO> 186607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/soneko03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
IIF Genel Sekreteri Türkiye'nin kredibilitesi yükseliyor 
</HEADLINE>
<TEXT>

     Uluslararası Finans Enstitüsü IIF Genel Sekreteri Charles Dallara, ekonomik programdaki istikrar ve makro ekonomik göstergelerdeki olumlu gidiş nedeniyle, Türkiye'nin uluslararası sermaye piyasalarındaki kredibilitesinin yükseldiğini söyledi. 
     Uluslararası mali kuruluşların ve bankaların üye olması nedeniyle, ''Uluslararası Bankalar Birliği'' olarak da isimlendirilebilen IIF'nin Genel Sekreteri Charles Dallara, yaptığı değerlendirmede, makro ekonomik verilerin planlandığından daha iyi bir düzeyde olduğunu söyledi. 
     Hükümet'in, programı aynen uyguladığını ve programın en üst düzeyde Başbakan tarafından sahiplenildiğini vurgulayan Dallara, bu nedenle, yatırımcıların, Türkiye ekonomisine bakış vadelerinin uzadığını kaydetti. 
     
     BORÇLANMA MALİYETİNDEKİ AZALMA... 
     Charles Dallara, ekonomik programdaki istikrarın getirdiği kredibilitenin, Türkiye'nin borçlanma maliyetini de olumlu etkilediğini belirterek, Türkiye'nin, birçok yükselen piyasaya göre, uluslararası piyasalardan, daha iyi koşullarda borçlandığını ifade etti. 
     
     KURUMSAL YATIRIMCILARIN TÜRKİYE İLGİSİ... 
     Dallara, ekonomik programın kararlılıkla sürdürülmesi ve ekonomik verilerdeki iyileşme nedeniyle, kurumsal yatırımcıların Türkiye'ye olan ilgisinin de artmaya başladığını söyledi. 
     Kurumsal yatırımcılar, yatırım yapacakları bir ülkede, siyasi ve ekonomik istikrar ararken, yatırımları da gerek miktar olarak daha yoğun, gerekse vade olarak daha uzun koşullarda oluyor. 
     
</TEXT>
</DOC>
