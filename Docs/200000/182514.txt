<DOC>
<DOCNO> 182514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur17.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Valisi Yapılan yanlış yapanın yanına kalmaz 
</HEADLINE>
<TEXT>

     Antalya Valisi Alaaddin Yüksel, kayıt parası veremeyen bir öğrenci velisine okul temizliği yaptırdığı öne sürülen Bedriye Bileydi İlköğretim Okulu Müdürü Ali Açıkalın hakkında soruşturma açıldığını belirterek, ''yapılan yanlış, yapanın yanına kalmaz'' dedi. 
     Vali Yüksel, 2003-2004 eğitim ve öğretim yılı nedeniyle Milli Eğitim İl Müdürü Adnan Menderes Bulut, öğretmen ve bazı öğrencileri makamında kabulünde, Bedriye Bileydi İlköğretim Okulu'nda kayıt parası veremeyeceğini söyleyen öğrenci velisine, okul temizliği yaptırılması iddiasıyla ilgili soruları yanıtladı. 
     Okullarda kayıt parasıyla ilgili genelge yayınladığını ifade eden Vali Yüksel, milli eğitimin sorunları bulunduğunu, olanaksızlıklar içinde olan okullara, velilerin gönüllülük esasına dayalı katkılarda bulunduklarını söyledi. 
     Velilerin katkılarıyla Antalya'da eğitimde kalitenin yakalandığını ve ''marka'' haline geldiğini anlatan Vali Yüksel, şöyle devam etti 
     ''Okullarımızda hiç bir dayatma olamaz. Konu araştırılıyor. Müfettişler soruşturuyor. Yapılan yanlış, yapanın yanına kalmaz. Velilerin iradesiyle yapılan her türlü katkıya teşekkür ediyoruz. Bu velimiz de, kendi iradesiyle böyle bir katkı koyduysa buna teşekkür ederiz. Zorlama ile yapıldıysa da gereğini yaparız. Kimseden de zorlamayla katkı yapması istenemez. Antalya'da eğitimin kalitesi ve marka haline gelmesi tamamen hayırsever vatandaşların katkıları ve gönüllülük esasına dayanılarak gerçekleştirilmiştir.'' 
     
     EĞİTİM-SEN'İN AÇIKLAMASI 
     KESK'e bağlı Eğitim-Sen Antalya Şube Başkanı Garip Erdoğan da, A.A muhabirine, Okul Müdürü Ali Açıkalın'ın üyeleri olduğunu, konu hakkında gerekenin yapılacağını bildirdi. 
     Bu olayın kabul edilebilir yanı olmadığını, bunun eğitimin içinde ''acı'' bir durum olduğunu ifade eden Erdoğan, Okul Müdürü Ali Açıkalın ile görüşmek ve konu hakkında bilgi almak üzere okula gideceğini söyledi. 
     Garip Erdoğan, şöyle konuştu 
     ''Okullarımızda tespit edilemeyen nice olaylar var. Kayıt parası alınmayan okul yok. Servislerin durumu ortada. Okullarda kayıt parası zorlaması, sadece fakir çocuklar için var. Gücü olan çocuğunu istediği okula kayıt yaptırıyor. Bu da servislerden belli oluyor. Ancak, kayıt parası veremediği için bir öğrenci velisine temizlik yaptırılması kabul edilemez bir durumdur. Veli bunu gönüllülük esasına göre yapmış olsa da kabul edilemez. Bu son derece ayıp. Öğrencinin ve velinin psikolojisini olumsuz etkiler. Eğitim-Sen üyesi olan bu arkadaş hakkında sendika organları gerekeni yapacak.'' 
     
</TEXT>
</DOC>
