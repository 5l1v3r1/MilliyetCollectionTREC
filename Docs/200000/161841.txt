<DOC>
<DOCNO> 161841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/soneko01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'ten Cumhurbaşkanı'na mektup... 
</HEADLINE>
<TEXT>

     Türk-İş tarafından Cumhurbaşkanı Ahmet Necdet Sezer'e mektup gönderilerek, 4857 sayılı yeni iş yasasında yer alan iş güvencesine ilişkin maddenin TBMM'ye geri gönderilmesi istendi. 
     Genel Başkan Salih Kılıç ve Genel Teşkilatlandırma Sekreteri Çetin Altun imzasıyla Cumhurbaşkanı Ahmet Necdet Sezer'e gönderilen mektupta, halen 10 ve daha fazla işçi çalıştıran işyerlerinde uygulanmakta olan 4773 sayılı iş güvencesi yasasının, 4857 sayılı yeni iş yasasına eklenen bir madde ile 30 ve daha fazla işçi çalıştıran işyerlerinde uygulanacağı hükmünün getirildiği vurgulanarak, böylelikle iş güvencesi yasasının kapsamının daraltıldığı bildirildi. 
     Mektupta, 15 Mart 2003 tarihinde uygulanmaya başlanan ve halen yürürlükte bulunan 4773 sayılı yasa ile haksız feshe karşı korunan işçiler bakımından kazanılmış hak haline dönüşen maddelerin kapsamının daraltılması sonucu, 10 ile 30 arasında işçi çalıştıran işyerlerinde çalışmakta olan işçiler bakımından önceden kazanılmış bir hakkın yeni yasa ile ortadan kaldırıldığı kaydedildi. 
     Cumhurbaşkanı Sezer tarafından iş güvencesi yasasının uygulanmasının ertelenmesine ilişkin yasanın geri gönderilme gerekçesinde dile getirilen hukuki unsurların iş güvencesi kapsamının daraltılması hali için de geçerliliğini koruduğuna dikkat çekilen Türk-İş mektubunda, yürürlükteki yasal düzenlemeye göre, 10 veya daha fazla işçi çalıştıran işyerlerinde çalışan işçilerden haksız feshe maruz kalanlar için tanınan güvencenin, 4857 sayılı yeni iş yasası ile ortadan kaldırıldığı belirtildi. 
     Türk-İş mektubunda, 4857 sayılı yeni iş yasası ile iş güvencesinden sadece 30 ve daha fazla işçi çalıştıran işyerlerindeki işçilerin yararlanmasının aynı statüde çalışanlar arasında eşitliği bozucu bir sonuç doğuracağı vurgulanarak şu görüşlere yer verildi 
     ''SSK istatistiklerine göre, Türkiye'de 5 milyon 215 bin 434 kayıtlı işçi bulunmaktadır. Yeni düzenlemeye göre, bu işçilerden 2 milyon 432 bin 398 işçi iş güvencesi kapsamı dışında, 2 milyon 783 bin 36 işçi ise iş güvencesi kapsamındadır. Böylece çalışanların yarısına yakını iş güvencesinden yoksun bırakılmaktadır. Böyle bir ayrımcılığın eşitlik ilkesine ters düşeceği, hukuk devleti ve sosyal devlet ilkesi ile bağdaştırılamayacağı takdirlerinizdedir. Yüksek makamınızın resen dikkate alacağı diğer hukuki gereklerle, incelemenize sunulmuş bulunan 4857 sayılı iş yasasının iş güvencesine ilişkin maddesinin bir kez daha görüşülmek üzere TBMM'ye geri gönderilmesini yüce takdirlerinize arz ederiz.'' 
     
</TEXT>
</DOC>
