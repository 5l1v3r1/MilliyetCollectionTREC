<DOC>
<DOCNO> 164730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun13.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü yıldızlar pişman 'Keşke o rolü reddetmeseydim' 
</HEADLINE>
<TEXT>

     Tom Cruise, Kim Basinger, Meg Ryan gibi ünlü yıldızların senaryoları beğenmeyerek diğer oyunculara şöhret kapılarını araladığı ortaya çıktı. 
     Internetteki ''empireonline'' sitesindeki derlemelere göre, ünlü oyunculara ''keşke'' dedirten rollerden bazıları onları Oscar ödülüne götürecek kadar büyük. 
     Oscarlı ''Akıl Oyunları-A Beatiful Mind'' filmi için günlerce ismi konuşulan Tom Cruise, kararsız kalınca rolü Russel Crowe'a kaptırdı. Aylarca Cruise'un canlandıracağı söylenen dahi ve şizofren matematikçi rolünü elde eden Crowe, ikinci Oscar'ı kaçırsa da eleştirmenlerden tam not aldı. 
     
     KEŞKE BEN OYNASAYDIM 

     Ünlü aktris Kim Basinger, hala televizyonda ''Sleepless in Seattle'' filmini görünce kanalı değiştiriyor. 
     Tom Hanks ile Meg Ryan'ın rol aldığı ve artık bir romantizm klasiği olan filmdeki rolü geri çeviren Basinger, ''İş hangi filmin başarılı olacağını değerlendirmeye gelince benim muhakemem çok zayıf'' dedi. 
     Basinger, ''Tanrı biliyor ki çok pişman olacağım şeyler yaptım. Örneğin, 'Sleepless in Seattle' filmindeki gibi. Senaryoyu okuduktan sonra teklifi geri çevirdim. Çünkü, çok kötü olduğunu düşünmüştüm'' açıklamasında bulundu. 
     Sandra Bullock'ı üne kavuşturan ''Speed-Hız Tuzağı'' filmindeki rolü kabul etmeyen Meg Ryan ise bilmeden de olsa güzel yıldızı sinema dünyasına kazandırdı. 
     
     ''BATMAN'' SAVAŞI 

     Sinema dünyasının dev oyuncularına teklif edilen ''Batman'' rolü de George Clooney'ye nasip oldu. 
     Çok sayıda oyuncuya teklif edilen role eğer Clooney seçilmeseydi, seyirci Brad Pitt, Nicholas Cage ya da Ben Affleck'i ''yarasa adam'' kostümleriyle izleyecekti. 
     Hollywood'un güzel aktrisleri ise, ''Chicago'' filminde başrol için savaştı ve ipi Renee Zellweger göğüsledi. 
     Film için birbirinden ünlü 7 aday Julia Roberts, Catherine Zeta-Jones, Jennifer Lopez, Madonna, Cameron Diaz, Nicole Kidman ve Gwyneth Paltrow kıyasıya yarıştı. Yarıştan galip çıkan ise bu rol için ismi bile geçmeyen Zellweger oldu. Filmdeki diğer rol de Zeta-Jones'a kısmet oldu. Karnı burnunda Oscar törenlerine katılan Galli yıldız, törenden elinde altın heykelcikle ayrıldı. 
     Gözde aktörlerden George Clooney ise, şöhret olmasını geciktirdiği düşüncesiyle yıllarca Brad Pitt'ten nefret ettiğini açıkladı. Susan Sarandon ile Geena Davis'in rol aldığı ''Thelma ve Louise'' filmindeki rolü teklif edildiği sırada değerlendiremeyen Clooney sonradan pişman oldu. 
     
</TEXT>
</DOC>
