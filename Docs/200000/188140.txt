<DOC>
<DOCNO> 188140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun12.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
L.A. Times İsrail, nükleer başlıklı cruise füzelerine sahip 
</HEADLINE>
<TEXT>

     Los Angeles Times gazetesi, İsrail'in nükleer başlık yerleştirebilmek amacıyla denizaltılarda bulunan cruise füzelerinde değişiklik yaptığını bildirdi. 
     Gazetede yayımlanan haberde, İsrail'in, Amerikan menşeli cruise füzelerinde yaptığı bu değişiklikle, füzeleri karadan, havadan veya denizden nükleer silah atabilecek kapasiteye ulaştırdığı belirtildi. 
     Gazeteye bu bilgiyi, adlarını açıklamak istemeyen Amerikan yönetiminden iki yetkilinin verdiği, İsrailli bir resmi yetkilinin de bu bilgileri doğruladığı kaydedildi. 
     Haberde, İsrail'in bu girişiminin, İran'ı nükleer silahları barındırmaktan vazgeçirme konusundaki çabaları zorlaştıracağı yorumunda bulunuldu. 
     Aynı Amerikalı yetkililerden biri, gazeteye yaptığı açıklamada, ''Nasıl İngiltere veya Fransa'nın nükleer silahlara sahip olmasını anlayışla karşılıyorsak, aynı nedenle İsrail'in de bu silahlara sahip olmasını anlayışla karşılıyoruz. Biz İsrail'i tehdit olarak görmüyoruz'' dedi. 
     İsrail, nükleer silahlara sahip olduğuna dair bilgiler konusunda hiçbir zaman bir yorumda bulunmadı. Ancak İsrail, ABD ve uzmanlar tarafından 1969'dan beri nükleer güç olarak kabul ediliyor. 
     
</TEXT>
</DOC>
