<DOC>
<DOCNO> 196886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur17.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KIZILAY Kan Merkezlerinde kan bağışları alınmaya başlandı 
</HEADLINE>
<TEXT>

     Kızılay Genel Başkanı Ertan Gönen, İstanbul'daki Kızılay kan merkezlerinde şu anda yaklaşık 1000 şişe kan ile 3 binin üzerinde taze donmuş plazmanın hastanelerin taleplerini karşılamak üzere bekletildiğini bildirdi. 
     Gönen, saldırıların ardından, İstanbul'daki kan merkezlerinde gerekli önlemlerin alındığını belirtti. 
     Bu kapsamda, kan merkezlerinde, şu anda yaklaşık 1000 şişe kan ile 3 binin üzerinde taze donmuş plazmanın hastanelerin taleplerini karşılamak üzere bekletildiğini söyleyen Gönen, Kızılay'a ait 10 ambulansın olay yerlerine gönderildiğini bildirdi. 
     Gönen, İstanbul'daki Kızılay kan merkezlerinde kan bağışları alınmaya başlandığını da ifade etti. 
     
     EDİRNE'DEN KAN GELİYOR 

     Edirne Kızılay Kan Merkezi Müdürü Dr. Güler Ateş, İstanbul'daki patlamalarda yaralananlar için 44 ünite kan gönderdiklerini belirtti. 
     Dr. Ateş, AA muhabirine yaptığı açıklamada, ellerindeki 44 ünite kanı Çapa Kızılay Kan Merkezi'ne gönderdiklerini belirterek, ''Böylesi bir olay karşısında halkımızı kan bağışında bulunmaya davet ediyorum. Çok fazla kana ihtiyaç var'' dedi. 
     
     BAKANLIKTA KRİZ MERKEZİ 

     İstanbul'daki patlamaların ardından Sağlık Bakanlığı'nda kriz merkezi oluşturuldu. 
     Alınan bilgiye göre, saldırıların ardından faaliyete geçen Sağlık Bakanlığı Kriz Merkezi İstanbul'daki hastanelerle koordinasyonu sağlıyor. 
     
</TEXT>
</DOC>
