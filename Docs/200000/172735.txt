<DOC>
<DOCNO> 172735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yazar/sazak.html </URL>
<DATE> 2003/07/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP, Derviş, gelecek 
</HEADLINE>
<TEXT>

   
   Kemal Derviş, 2001 krizi ertesinde Türkiye'ye geldiği günden itibaren sözleriyle, tercihleriyle toplumu etkileyen bir profil. Siyasette yeni olmasına karşın attığı her adım dikkatle izleniyor. 
   CHP'nin değişim ve yenileşme sürecinde Derviş'in konumu ve düşünsel katkıları daima ilgi çekecek. Bu duygularla CHP İstanbul milletvekili Kemal Derviş'i 'Sohbet Odası'na konut ettik. 
   Kemal Bey'le söyleşimiz sırasında Derviş'in CHP'yi kesin olarak Avrupa'daki sol partiler kulvarında tanımladığını gördük. 
   Derviş, 'Ya Kemalizm ya sol' ayrımına şiddetle karşı çıkıyordu. İkisinin senteziyle CHP çağdaş bir sol parti olarak, bundan sonraki seçimde iktidar alternatifi olabilecekti. Derviş, 'negatif' politikayı sevmiyor. Türkiye'yi sürekli 'kriz' ortamında tutmanın ekonomiye maliyetini görüyor. Dolayısıyla 'CHP muhalefet yapamıyor' eleştirileri karşısında AKP'nin 1950'lerde DP'nin tek başına iktidarına benzer mutlak çoğunlukla iş başına gelmesinin Meclis'teki muhalefetin işini zorlaştırdığını belirtiyor. CHP'ye umut bağlayanların uzun perspektifli bir bakış açısıyla sosyal demokrasiye güç vermelerini istiyor. 
   Derviş kendisi için de uzun soluklu bir yol çizmiş. Bugünden yarına parti içinde bir iktidar mücadelesinin peşinde değil. Tarzı da buna uymuyor. Derviş isteseydi, Özal'ın 1980'lerde kullandığı fırsatı 'teknokrat' kimliğiyle yineler ve bir parti kurarak 3 Kasım seçimlerine siyasi lider olarak katılabilirdi. Bunu yapmadı. Yeni oluşumda 'troyka' içinde yer aldı, ancak solun orada toplanamayacağını görünce CHP'ye geçti. 
   Yaklaşan CHP kurultayı öncesinde, parti içinde Kemal Derviş'ten bir çıkış yapmasını bekleyenler var. 
   Ancak Derviş'in genel başkanlık yarışına girme niyeti yok. 
   2004 yerel seçimlerinde CHP'den İstanbul adaylığı da düşünmüyor. 
   Partideki Bilim Platformu'nda ve AB komisyonunda çalışıyor. 
   Milletvekili olmasına karşın parti yönetiminde görevi yok. Kurultay sürecinde Parti Meclisi'nde görev almaya ise sıcak bakıyor. Adaylık konusu açılınca bunu 'partide görev alma sorumluluğu' olarak ifade etti. Zaten soru da genel başkanlıkla ilgili değildi. 
   Ancak 'Derviş nerede ' diye soran kamuoyuna bu yanıt bile yetti. 
   CHP'nin geleceğinde Kemal Derviş'in daha etkili olmasını isteyen güçlü bir beklenti olduğu yadsınamaz. Ancak Derviş, kendisini bu mücadelenin dışında tutuyor. Kitap yazmak, sosyal demokrasinin kuramsal yönleriyle ilgilenmek onu daha çok mutlu ediyor. 
   CHP'nin Atatürkçü geleneği ile günümüzün çağdaş sol anlayışı arasında köprü kurarak gelecek vizyonu oluşturmaya çalışıyor. 
   Derviş'in 'merkez - çevre' etkileşimi konusundaki görüşlerini de yarın aktaracağız. CHP solun neresinde 
   
      
   
</TEXT>
</DOC>
