<DOC>
<DOCNO> 162893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun06.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en eski kutsal vazosu Bağdat müzesine geri döndü 
</HEADLINE>
<TEXT>

     Irak'ta savaştan sonra başlayan yağma sırasında ortadan kaybolan dünyanın en eski kutsal vazosunun Bağdat müzesine sessiz sedasız geri döndüğü bildirildi. 
     MSNBC'nin haberine göre, ''Varka vazosu'' olarak bilinen 5 bin yıllık tarihi esere paha biçilemiyor. Beyaz kireçtaşından yapılma vazo, dünyanın en eski taştan oyulmuş vazosu. 
     Vazonun 3 kişi tarafından bir kamyonun bagajında getirilerek müze yetkililerine teslim edildiği koalisyon güçlerince açıklandı. Vazoyu getiren kişilerin kimlikleri belirtilmedi. İşgal güçleri tarafından müze danışmanlığına atanmış bulunan İtalyan uzman Pietro Cordone'nin vazonun getirildiği sırada müzede bulunduğu ve vazoyu getirenlere şahsen teşekkür ettiği bildirildi. 
     Varka vazosu, İnterpol'un web sitesinde ''aranan kültür varlıkları'' arasında bulunuyor. Vazo, sanat tarihi ve arkeoloji okuyan öğrencilere Mezopotamya'nın en değerli eserlerinden biri olarak tanıtılıyor. Vazonun üzerinde, Sümerlerin tanrıça İnnin'e adak sunuşları ve Uruk kentindeki günlük yaşamı canlandıran kabartmalar yer alıyor. 
     Vazonun, Sümerlerin yazıyı buldukları çağlarda yapıldığına inanılıyor. Vazo, ilk kez 1940 yılında Samava kenti yakınlarında bir Alman arkeoloji heyeti tarafından bulunmuştu. 
     
</TEXT>
</DOC>
