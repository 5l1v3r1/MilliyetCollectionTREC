<DOC>
<DOCNO> 162692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko13.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepez ve Çukurova Elektrik'e el konuldu... 
</HEADLINE>
<TEXT>

     Enerji ve Tabii Kaynaklar Bakanlığı, Uzan Grubuna ait Çukurova Elektrik ve Kepez Elektrik arasında imzalanan imtiyaz sözleşmelerinin iptal edildiğini açıkladı. 
     Bakanlıktan Borsa'ya gönderilen yazıda, mülkiyeti kamuya ait olan, söz konusu şirketler tarafından işletilen tesislere de el konulduğu bildirildi. 
     Kararın ardından tesisler jandarma ve polis tarafından basıldı. Jandarma çevreyi sararken, Mali Polis de binalara girerek arama yapmaya başladı. Bu arada şirket yöneticileri ile güvenlik görevlileri arasında kavga çıktığı görüldü. 
     Genç Parti Genel Başkanı Cem Uzan, Kepez ve Çukurova elektriğe el konulması dolayısıyla, bugün yapılması planlanan Eskişehir programını iptal etti. 
     Eskişehir programını iptal eden Uzan'ın yerine, GP Genel Başkan Yardımcısı Ufuk İlkiz karayoluyla Eskişehir'e gelerek, GP Eskişehir İl Teşkilatı yöneticileriyle görüştü. 
     Enerji ve Tabii Kaynaklar Bakanlığı, 3096 sayılı yasa ve buna dayalı olarak istihsal edilen Bakanlar Kurulu kararları çerçevesinde 9 Mart 1998 tarihinde Bakanlık ile Çukurova Elektrik ve Kepez Elektrik arasında imzalanan, görev verilmesine ilişkin imtiyaz sözleşmelerinin, bu şirketlerin mevzuat ve sözleşme hükümlerini sürekli ihlal etmeleri nedeniyle feshedildiğini iptal açıkladı. 
     Bakanlık Enerji İşleri Genel Müdürlüğü'nün Borsa'ya gönderdiği yazıda, mülkiyeti kamuya ait olup iptal edilen imtiyaz sözleşmeleri kapsamında anılan şirketler tarafından işletilen tesislere de, şirket kusuru nedeni ile sözleşmelerinin feshi iptali neticesinde Bakanlık tarafından el konulduğu ve bu nedenle şirketlerin görev bölgelerinde faaliyet göstermelerinin bundan böyle hukuken mümkün bulunmadığı bildirildi. 
     Bakanlık yazısının ardından, Uzan Grubu'na ait her iki şirketin Borsa'daki sıraları, geçici olarak işleme kapatıldı. 
     Borsa Başkanlığı duyurusunda, hisse senetleri Gözaltı Pazarı'nda işlem gören Çukurova Elektrik ile Kepez Elektrik'in işlem sıralarının, Enerji ve Tabii Kaynaklar Bakanlığı'ndan gelen yazıya ilişkin, şirketlerden ve ilgili bakanlıktan konuya ilişkin ek açıklama istenmesi nedeniyle geçici olarak işleme kapatıldığı belirtildi. 

     
</TEXT>
</DOC>
