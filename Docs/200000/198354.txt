<DOC>
<DOCNO> 198354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun09.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış AB'ye bahane bırakmayacağız... 
</HEADLINE>
<TEXT>

     TBMM AB Uyum Komisyonu Başkanı Yaşar Yakış, Türkiye'nin bütün reformları 2004 sonuna kadar uygulamaya sokarak, AB'ye müzakere tarihi verilmesini geciktirecek bir bahane bırakmama kararında olduğunu söyledi. 
     Londra'da faaliyet gösteren sivil toplum kuruluşu Turkish Forum'un aylık toplantısında dün gece konuşan Yakış, Türkiye'nin AB ile ilişkilerinde kritik bir sürece girildiğini, AB'den tam üyelik görüşmelerine başlamak için olumlu yanıt beklendiğini kaydetti. 
     Atatürk'ün Cumhuriyeti kurduğu sırada yaptığı reformların ardından AK Parti hükümeti olarak en büyük reform sürecine imza atıldığını belirten Yakış, bu reformların AK Parti hükümetinden önce başladığını, ancak AK Parti'nin kararlılık ve isteklilik sergileyerek sürece hız verdiğini ifade etti. Yakış, ''Ödevimizi iyi yapıp, AB'ye bizi geciktirecek bir bahane bırakmamak amacındayız'' dedi. 
     Yapılan reformların nitelikleri konusunda da bilgi veren Yakış, ''Ama burada da durmadık. Zira AB bizden sadece yasa çıkarmakla kalmayıp bunları uygulamaya sokmamızı da istiyordu. Buna uygun davranıp bu yılın sonuna kadar yasal düzenlemeleri tamamlayıp, 2004 yılını da uygulamaların izlenmesine ayırdık'' şeklinde konuştu. 
     Halen AB'ye üyelik noktasında bulunan 10 ülkenin durumlarıyla Türkiye'nin durumunu karşılaştıran Yakış, Türkiye'nin süreci bu ülkelerden 40 yıl önce başlattığını hatırlattı. Yakış, AB'nin Türkiye'ye bütün diğer aday ülkelerle eşit değerlendirme sözünü verdiğini, ancak bunun yapılmadığını kaydeden Yakış, söz konusu 10 ülke için siyasi kriterlerin tümü yerine getirilmeden üyeliğin mümkün olduğunu, Türkiye içinse hala şartlar koşulduğunu kaydetti. Yakış, ''Bunun eşit değerlendirme tanımına uyup uymadığını size bırakıyorum'' dedi. 
     
     KIBRIS KONUSU 
     AB'nin Kıbrıs konusunu da yanlış ele aldığını ve hala pek çok noktada bu yanlışını sürdürdüğünü ifade eden Yakış, bu hatalardan ilkinin Rum kesiminin üyelik başvurusunun kabul edilmesi olduğunu ifade etti. 
     Kıbrıs'ın başvurusunun ancak Ada'da yaşayan iki halkın da aynı anda başvurmasıyla yasal ve geçerli olabileceğini belirten Yakış, bunun hukuki gerekçelerini de 1960 Anayasası'nın hükümlerine atıfta bulunarak hatırlattı. Yakış, iki tarafın da çoğunluk kararına dayanmayan bu başvurunun uluslararası yasalara göre geçersiz olduğunu, şimdi Türkiye'den Kıbrıs meselesini çözmesinin istendiğini, bunun da AB'den üyelik görüşmelerine başlamak için gün almanın bir tür şartı olarak öne sürüldüğünü bildirdi. 
     Kıbrıs sorununu iki tarafı bulunduğuna dikkati çeken Yakış, ''Eğer problem çözülecekse, Kıbrıs Rum kesimine de aynı şey söylenmelidir. Bu adil bir yaklaşım değildir, ayrımcılıktır. AB bu tutumunu açıklamalıdır'' dedi. 
     Eski Dışişleri Bakanı Yakış, Kıbrıs meselesinin hukuki boyutları da olan, ama aslen politik bir mesele olduğunu ve bu nedenle çözümün de politik temelde aranması gerektiğini ifade etti. Kıbrıs'ın AB üyeliğinin politik kriterleri arasında bulunamayacağını vurgulayan Yakış, iki taraflı bir sorunun üyeliğin geciktirilmesine gerekçe olarak ortaya konulamayacağını anlattı. 
     Örnek olarak İngiltere ile İspanya arasında yaşanan Cebelitarık anlaşmazlığını gösteren Yakış, ''Böyle bir sorunları var diye kimse İngiltere ya da İspanya'ya gidin onu çözüp öyle gelin demedi'' şeklinde konuştu. 
     Yakış, Kıbrıs sorununun çözümü için ortada Annan planının bulunduğunu, ancak Türkiye'nin Kıbrıs'ta yapılacak seçimin sonucuna kadar beklemekten yana olduğunu ifade etti. Seçim sonucunda çıkan tabloya göre Türkiye'nin KKTC'nin yeni hükümetiyle işbirliği içinde çözüm için çaba sarf edeceğini belirten Yakış, ''1 Mayıs'a kadar bir çözüm bulunamazsa da bir şey olmaz. Rum tarafı AB'ye girer, ama AB Ada'nın tümünde egemenlik sağlayamaz. İki toplum 30 Nisan'da kararını verse bile, 1 Mayıs'tan sonra da görüşmeler sürer'' dedi. 
     Kıbrıs sorununun çözümüyle Annan planının ilişkilendirilmesine ilişkin tartışmalara dikkati çeken Yakış, asıl Annan planının bu iki konuyu ilişkilendirdiğini ve planda sürekli Türkiye'nin AB üyeliğine atıfta bulunulduğunu kaydetti. Yakış, ''Evet plan da bu iki konuyu ilişkilendiriyor, ama planının kurduğu bağlantı ile AB'nin kurduğu bağlantı aynı değil. Plan 'Türkiye'nin AB üyeliği sağlanırsa Kıbrıs sorununun çözümü de sağlanacak' mantığını ortaya koyuyor. Yani Türkiye'nin üyeliğini öne alıyor'' dedi. 
     
     SİYASİ DEĞİL, ASKERİ ORTAK 
     Avrupa Parlamentosu Liberal Grup üyesi Barones Sarah Lutford da, AB'nin Türkiye'nin çok eskiye dayanan adaylığını uzun zaman ciddiye almamasını eleştirdi. Türkiye'nin uzun yıllar Batı için politik bir ortaktan çok askeri bir ortak olarak görülmesini eleştiren Lutford, ''Oysa burada hata yapıldı. Politik ilişkileri hızlandırmalıydık'' dedi. 
     AB'nin de ilerlemeyi sürdürdüğünü ve ilişkilerinde demokrasi ve hukuk alanında yüksek bir kalite aradığını savunan Lutford, ''Çok yakın ilişkiler kuracaksak, o zaman birbirimizin bürokrasisi ve hukuku ve benzeri alanlardaki kalitesine dikkat etmemiz lazım. Bunları gereksiz müdahaleler olarak görmemeliyiz. Bunları birbirimize değer verip, birbirimizin sorunlarını ciddiye almak olarak görmeliyiz. Yardım çabası olarak görmeliyiz'' dedi. 
     Laik, demokrat ve Müslüman bir ülkenin AB'ye girmesinin çok büyük bir avantaj olacağının altını çizen Barones Lutford, ayrıca Türkiye'nin genç nüfusunun da giderek yaşlanan Avrupa için önemli avantaj sağlayacağını vurguladı. 
     Barones Lutford, bir soru üzerine, AB'nin Türkiye'den Kıbrıs konusunda çözüm isteyerek bir şart getirmediğini, sadece bazı politik gerçeklerin altını çizmeye çalıştığını savundu. Barones Lutford, ''Ancak çözüm için sadece Türkiye'den talepte bulunmak, çözümü sadece Türk tarafının omzuna bindirmek yanlış'' dedi. 
     Rumların Kıbrıs'ın resmi dili olarak sadece Rumcayı AB'ye bildirdiğini öğrenince büyük şaşkınlık yaşadığını kaydeden Lutford, böylesi yanlış tutumların AB açısından düzeltilmemiş olmasını da hata olarak yorumladı. AB'nin ayrılığı gidermek için çok daha iyisini yapabilmesi gerektiğini vurgulayan Lutford, Kuzey ile Güney arasındaki ticaretin de geliştirilmesi gereğine işaret etti. 
     Barones Lutford, bir başka soru üzerine, İngiltere Dışişleri Bakanlığı'nın Türkiye'ye gidilmemesi için yaptığı uyarıyı yanlış bulduğunu söyledi. Lutford, terörün dünyanın her yerinde her an yaşanabileceğini belirtirken, bu tür uyarıların pratik bir fayda getirmediğini, Türkiye açısından da büyük zararlara yol açabileceğini bildirdi. 
     Yakış, geçmişte söylediği öne sürülen ''1 Mayıs'a kadar çözüm olmazsa Türk askeri Ada'da işgalci duruma düşer'' şeklindeki söze de açıklık getirdi. Yakış, ''Türkiye işgalci güç durumuna düşer demedim. Bunu düşünen pek çok Batılı politikacı var. Çözüm olmazsa 1 Mayıs'tan sonra bunlar, Türkiye'yi Ada'nın kuzeyinde işgalci güç olarak gösterecekler dedim. Hala bazı ülkelerin ve politikacıların çözüm bulunamazsa Türkiye'yi işgalci olarak sunmasından korkuyorum'' diye konuştu. 
     Barones Lutford da, KKTC Cumhurbaşkanı Rauf Denktaş için sarf ettiği ''dinazor'' sözüne açıklık getirmeye çalıştı. Bu sözü Denktaş'ın şahsına değil, politik tutumuna sarf ettiğini belirten Lutford, bu nedenle Denktaş'tan özür de dilediğini hatırlattı. 
     Lutford, ''Ancak maalesef dünya politikasında bu tutumda olan pek çok yaşlı ve inatçı politikacı var. Sayın Denktaş bu sözleri onun şahsı için değil, politik yaklaşımı için söylediğimi biliyor'' dedi. 
     
</TEXT>
</DOC>
