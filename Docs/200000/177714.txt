<DOC>
<DOCNO> 177714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/dunya/adun.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'e 192 km çapında etten duvar 
</HEADLINE>
<TEXT>

   El Kaide lideri, aşiretlerin egemenliğindeki Pakistan'ın kuzeyinde iki koruma çemberinin ortasında yaşıyor. Geceleri hareket eden Bin Ladin, adamlarıyla el yazısıyla haberleşiyor 
      DIŞ HABERLER SERVİSİ 

   
   El Kaide lideri Usame bin Ladin'in, 11 Eylül saldırılarının üzerinden yaklaşık iki yıl geçmesine rağmen ABD özel birliklerine yakalanmamayı nasıl başardığına ilişkin ayrıntılar su yüzüne çıktı. Uzmanlara göre Pakistan'ın kuzeyinde, sınır bölgesinde saklanan Bin Ladin'in çevresinde, El Kaide militanlarıyla aşiret liderlerinden oluşan biri 192 kilometre, biri 20 kilometre çapında iki "koruma çemberi" var. Bu koruma sistemi nedeniyle, Amerikan özel birlikleri bir türlü Bin Ladin'e yaklaşamıyor. 
   İngiltere'de yayımlanan The Guardian gazetesi, El Kaide liderinin saklanma taktiklerine ışık tuttu. Yıllarca El Kaide'yi en yakından takip eden isim olarak kabul gören Pakistan kökenli terörizm uzmanı Mansur İcaz'a göre, Usame bin Ladin'in etrafında üç aşamalı "etten duvar" örüldü. Amerikan askerlerinin de, Pakistan güçlerinin de kolaylıkla giremediği kuzey Pakistan'ın fiilen aşiretler tarafından yönetilen bölgesinde saklanan Bin Ladin'in etrafındaki ilk çember, 192 kilometre çapında dağılmış aşiret üyelerinden oluşuyor. Amerikan özel birlikleri bölgeye yaklaştığı zaman, aşiret liderlerinin oluşturduğu yaklaşık 20 kilometre çapındaki ikinci "iç çember" uyarılıyor. Bu iki "etten duvarın" tam ortasında, Usame bin Ladin ve en yakın birkaç adamı bulunuyor. 
   
   Mektuplaşıyorlar 
   Yakın ilişki içinde bulunduğu Pakistan istihbarat örgütlerinden bilgi alan Mansur İcaz'a göre, Bin Ladin, kendisini saklayan aşiret liderlerine, elektronik iletişim sistemlerini kullanmayacağına ve sadece geceleri, belli bir bölge içinde hareket edeceğine söz verdi. Bu nedenle, Bin Ladin ve kendisini koruyan aşiret üyeleri arasındaki iletişim, sadece elle yazılmış notlarla sağlanıyor. Geçtiğimiz mart ayında yakalanan Bin Ladin'in yakın koruması Yaser El Ceziri'nin üzerinde, Bin Ladin tarafından yazıldığı belirtilen bir mektup bulunması, bu bilgiyi kanıtlıyor. 
   
   Müşerref yakalamak istemiyor 
   Uzmanlara göre, Pakistan Devlet Başkanı Pervez Müşerref, 2001 Aralık'ında Tora Bora mağaralarına düzenlenen operasyonların ardından Pakistan'ın kuzeyine kaçan Usame bin Ladin'i yakalamayacağı konusunda ABD yönetimiyle anlaştı. Nitekim Müşerref, ülkesinde iç karışıklık çıkmasından ve radikal İslamcıların kendisine karşı ayaklanmasından korkuyor. Bin Ladin'in yakalanmasını güçleştiren en önemli faktör ise, Pakistan'ın kuzeyindeki bölgede yerel aşiret liderlerinin kayıtsız şartsız hüküm sürmesi. 
   
   
</TEXT>
</DOC>
