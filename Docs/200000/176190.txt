<DOC>
<DOCNO> 176190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/dunya/adun.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yamyam diktatör sürgünde öldü 
</HEADLINE>
<TEXT>

   Uganda'yı 70'li yıllarda demir yumrukla yöneten, siyasi rakiplerini pişirtip yiyen devrik diktatör İdi Amin, sürgünde yaşadığı Suudi Arabistan'da öldü 
      DIŞ HABERLER SERVİSİ 

   
   Uganda'nın eski devlet başkanlarından, 400 bin kişinin katili olduğu öne sürülerek Afrika'nın en kötü üne sahip diktatörü olarak gösterilen ve bu nedenle de komadayken dahi ölümle tehdit edilen İdi Amin, sürgünde bulunduğu Suudi Arabistan'daki tedavi gördüğü hastanede 78 yaşında öldü. 
   Cidde'deki Kral Faysal Hastanesi yetkilileri, 18 Haziran'dan bu yana yaşam destek ünitesine bağlı olan eski diktatörün böbrek ve öteki hayati organlarının fonksiyonlarını yerine getirmemesi yüzünden öldüğünü belirttiler. İdi Amin, ölümünden birkaç saat sonra Cidde'de düzenlenen küçük bir cenaze töreniyle toprağa verildi. Amin'in ailesi kısa süre önce, 1979'dan bu yana Libya, Irak ve Suudi Arabistan'da sürgünde bulunan diktatörün Uganda'ya dönmesi için Devlet Başkanı Yoweri Museveni'den izin istemiş ancak Museveni, Amin'in Uganda'ya dönmesi halinde hakkındaki çok sayıda insan hakları ihlali davasından yargılanacağını söylemişti. 
   
   Boks şampiyonu 
   Tam adı İdi Amin Dada Oumee olan Müslüman devrik lider, kadın bir büyücünün oğlu olarak dünyaya geldi ve hemen hemen hiç eğitim almadı. Gençliğinde Hitler hayranı ve şampiyon bir boksör olan Amin, yükselmek için Uganda'daki İngiliz sömürge ordusuna katıldı. 1966'da Devlet Başkanı Milton Obote tarafından kara ve deniz kuvvetleri komutanlığına getirildi. 
   Amin, 1971'de askeri bir darbeyle Obote'yi devirdi ve kendisini ömür boyu başkan ilan etti. İktidara geldiğinde halk tarafından sevilen ancak daha sonra garip kararlarıyla ülkesini kaosa sürükleyen Amin'in zulmü ülke dışında dahi tepki topladı. Amin, 1972'de Uganda'daki tüm Asya kökenlileri kovdu. Bu göç ettirme olayı, ülkenin ekonomisine derin darbe vurdu ve yolsuzluklar aldı yürüdü. Bu dönemde, Amin'in çılgınlıkları iyice arttı ve politik rakiplerini timsahlara attığı, hatta bazılarını yediği iddiaları ortalığı kapladı. İngiltere ve ABD, Amin ile ilişkilerini kesti. 
   Amin, 1976'da İsrail ile kapıştı. Fransız Havayolları'na ait bir uçağı kaçıran Filistinli militanlar, uçağı Uganda'nın Entebbe havaalanına indirdi. İsrail komandoları baskın düzenleyerek yolcuları kurtardı. Amin 1979'da Ugandalı muhalifler ve komşu Tanzanya birliklerinin oluşturduğu bir işgal gücü tarafından devrildi. Başkent Kampala'nın düşmesi üzerine Amin Libya'ya kaçtı. 
   
   Hem gülünç hem zalim 
   Renkli bir kişiliği olan, ancak davranışlarındaki tutarsızlıkla tüm dünyayı kendine güldüren İdi Amin, sık sık yamyamlığıyla gündeme geldi. 
   
   BUZDOLABINDA KAFATASLARI Amin, İngiliz ordusunda görev yaparken Mau Mau kabilesine esir düştüğünde, kendisine bir kez zorla insan eti yedirildiğini söyledi. 22 çocuğu bulunan ve 4 kadınla evli olan Amin'in eşlerinden birinin cesedi bir araçta parçalar halinde bulundu. Hizmetçileri de saraydaki buzdolaplarında insan kafaları gördüklerini söyledi. 
   FATİH VE CEZAEVİ MÜDÜRÜ Diktatör kendisine "İngiliz İmparatorluğu Fatihi, Mareşal Doktor İdi Amin Dada, Uganda Cumhuriyeti Ömür Boyu Devlet Başkanı, Uganda Silahlı Kuvvetler Başkomutanı, Konsey Başkanı Polis Şefi ve Cezaevleri Müdürü" unvanını verdi. Fiziksel görünümüyle de gurur duyan diktatör, "Dünyadaki en güzel yüze sahibim, annem ve tüm diğer kadınlar böyle söylüyor" demişti. 
   MUHAMMED ALİ'YE TEKLİF İdi Amin, düşmanı Tanzanya Devlet Başkanı Julius Nyerere'yi aralarındaki anlaşmazlığı ringde çözmeye davet ederek bir kolunu sırtına bağlayıp dövüşmeyi önerdi. 1981'de de eski ağır sıklet dünya şampiyonu Muhammed Ali'ye dövüş teklif ederek, "Dövüş, Libya'da yapılacak. Kan kardeşim Kaddafi hakem, Ayetullah Humeyni sunucu, Yaser Arafat da antrenör olacak" dedi. 
   TAHTIREVANLA GEZİYORDU İdi Amin, iktidardayken dört beyaz İngilizin taşıdığı tahtırevanla dolaştı. 
   
   
</TEXT>
</DOC>
