<DOC>
<DOCNO> 152143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo19.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Kupaya ihtiyacımız vardı... 
</HEADLINE>
<TEXT>

     Gençlerbirliği'ni 3-1'lik sonuçla yenerek Türkiye Kupası'nı 6. kez müzesine getiren Trabzonspor'un kulüp başkanı Özkan Sümer, ''Camia olarak Türkiye Kupası'na büyük ihtiyacımız vardı'' dedi. 
     Sümer, ligin başında beklenmedikleri puan kayıpları yaşadıklarını, ancak daha sonra toparlandıklarını ve bu başarılı görüntüyle de Türkiye Kupası'nda finale kadar yükseldiklerini belirterek, şöyle konuştu 
     ''Türkiye Kupası'na çok ciddi olarak bakıyorduk. Finalde de Gençlerbirliği karşısında iyi mücadele ederek kupayı hak ettik. Camia olarak bu kupaya çok ihtiyacımız vardı. Kupa özlemlerimiz karşılıklı olarak birtakım rahatsızlıklar doğmasına neden oluyordu. Bu başarı Trabzonspor camiasına büyük bir moral verecektir. Bundan sonra daha büyük hedeflere, bir bütünlük içerisinde güvenilir bir yolculuğun başlayacağına inanıyoruz. Türkiye Kupası'nın bir başka anlamı ise şampiyonluk özlemi yaşayan çocuklarımıza, 23 Nisan'da bayram sevinçlerine böyle bir sevinç kattık. Bunun için de ayrı mutluyuz.'' Türkiye Kupası ile Trabzonspor'un bundan sonraki hedeflere bir başlangıç yaptığını da ifade eden Sümer, şöyle devam etti 
     ''Biz bu kupayla tatmin olunacak ve yetinecek bir yanılgı içinde olmayacağız. Biz zaten yetinmeyi hiçbir zaman düşünmedik. Ama burdan bir hız alacağımız gerçeği var. Bir ayrı memnuniyetim ise öteden beri eleştirilen bir Trabzonspor, her fırsatta iyi oynamasına rağmen eleştirilen bir Trabzonspor, bunlara gereken cevabı vermiştir. Takımı yetersiz ve değersiz gören insanların, ligin en iyi futbol oynayan ekipleri karşısındaki tartışmasız üstünlüğü konusundaki yaptıkları haksızlıktan dolayı en azından biraz olsun utanacaklarına ve utanmaları gerektiğini düşünüyorum.'' 
     
     4 SEZON SONRA UEFA KUPASI 
     Türkiye Kupası'nı dün elde eden Trabzonspor, 4 sezon sonra UEFA Kupası'nda mücadele etme hakkı kazandı. 
     Kulüp Başkanı Sümer, Trabzonspor'un Avrupa deneyimi bulunan bir takım olduğunu dile getirerek, ''İnanıyorum ki Trabzonspor kadrosu, daha zenginleştiği takdirde Avrupa kupalarında geçmişte ülkeyi en iyi temsil eden misyonuna dönecektir'' diye konuştu. 
     





</TEXT>
</DOC>
