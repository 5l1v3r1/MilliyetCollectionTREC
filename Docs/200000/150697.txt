<DOC>
<DOCNO> 150697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun34.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkeologlar, ABD'yi "yüzyılın suçunu" işlemekle suçluyor.. 
</HEADLINE>
<TEXT>

     Arkeologlar, Irak müzelerini ve arkeolojik alanları korumayan ve eserlerin yağmalanmasına, zarar görmesine ya da yanmasına göz yuman Amerikan birliklerini ''yüzyılın suçunu'' işlemekle suçladı. 
     Bağdat Ulusal Arkeoloji Müzesi müdürü Donny George, ''Arkeolojik alanlarda, Bağdat müzesinde olup bitenler yüzyılın suçudur, çünkü bunlar insanlığın ortak mirasıdır'' dedi. 
     ''Anlaşılan, ABD için Bağdat Müzesi'nden başka öncelikler var'' diye konuşan George, Amerikan askerlerinin müzede bulunan eserlerin değerini bilmiyor olabileceğini söyleyen gazetecilere, ''Belki de'' cevabını verdi. 
     Petrol kuyuları ve Petrol Bakanlığı'nı korumaya alan Amerikan askerleri diğer yerlerdeki yağmalama olaylarına göz yummuş, insanlığın ortak mirası kabul edilen paha biçilmez eserlerin yanıp kül olması ya da çalınmasına tepkiler artmış, örneğin ABD Başkanı George Bush'un kültür danışmanı Martin Sullivan, dün protestosunu ifade etmek için istifa etmişti. 
     Amerikan Merkezi Haberalma Teşkilatı CIA ve İnterpol, çalınan eserlerin bulunmasına yardım edeceklerini açıklamıştı. 
     ABD Savunma Bakanı Donald Rumsfeld ise yağmalama olaylarından üzüntü duyduğunu, ancak böyle olayların önceden bilinmesinin çok zor olduğunu belirterek, buna örnek olarak da ''futbol maçlarındaki arbedeyi'' örnek vermişti. 
     





</TEXT>
</DOC>
