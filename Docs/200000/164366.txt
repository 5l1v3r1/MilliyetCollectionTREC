<DOC>
<DOCNO> 164366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun40.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Hatemi bana güvence verdi... 
</HEADLINE>
<TEXT>

     Rusya Devlet Başkanı Vladimir Putin, İran Cumhurbaşkanı Muhammed Hatemi'nin, nükleer silah geliştirme programlarının bulunmadığı konusunda kendisine şahsen güvence verdiğini söyledi. 
     Putin, yerli ve yabancı basın mensupları için düzenlediği basın toplantısında, Rusya'nın iç ve dış politikaları konusunda gazetecilerin sorularını yanıtladı. 
     İran'ın nükleer programıyla ilgili bir soru üzerine Putin, Hatemi ile 2 gün önce telefonla görüştüğünü ve Cumhurbaşkanının nükleer silahlanma programlarının olmadığı konusunda kendisine güvence verdiğini belirtti. 
     Putin, İran'ın, nükleer programını Uluslararası Atom Enerjisi Ajansı'nın UAEA denetimine tam olarak açma niyetinde olduğunu da kaydetti. 
     
     ''ARAFAT'IN ROLÜNÜ İNKAR ETMEK HATA OLUR'' 

     ABD Başkanı George Bush'un Ortadoğu sorununun çözümündeki inisiyatifini nasıl değerlendirdiğinin sorulması üzerine de Putin, ''ABD Başkanı Bush'un Ortadoğu'daki girişimlerinin sonuca ulaşmayan unsurları içeren bir politika olduğu görüşüne inanmıyorum'' dedi. 
     İsrail Başbakanı Ariel Şaron, Filistin Başbakanı Mahmud Abbas ve Filistin Devlet Başkanı Yaser Arafat ile yol haritasının hayata geçirilmesi konusunda sık sık telefonla görüştüğünü kaydeden Putin, Arafat'ın hala Filistin halkı içinde büyük desteği bulunduğunu ve bu sorunun çözümünde ''Arafat'ın rolünün inkar edilmesinin hata olacağını'' söyledi. 
     
     RUSYA-ABD İLİŞKİLERİ IRAK'TA CİDDİ SINAV VERDİ 

     Rusya Devlet Başkanı Vladimir Putin, Rusya-ABD ilişkilerinin Irak krizinde ciddi bir sınavdan geçtiğini belirtti. 
     Putin, Rusya'nın iç ve dış politikalarını değerlendirmek için yerli ve yabancı basın mensupları için düzenlediği toplantıda, ABD Başkan George Bush ile Irak konusunda detaylı görüşmeleri olduğunu belirterek, ''Sayın Bush ile Irak'ın yanı sıra, İran, Kuzey Kore ve dünyadaki diğer sorunlar hakkında da detaylı görüşmelerimiz oldu'' diye konuştu. 
     İki ülke ilişkileri açısından Irak krizinin ciddi bir sınav olduğunu, ancak Rusya ve ABD'nin bu durumdan en az kayıpla çıktığını ifade eden Putin, Irak sorununun tekrar BM Güvenlik Konseyi çerçevesine sokulmasıyla bu sorunların üstesinden uzlaşıyla geldiklerine inandığını kaydetti. 
     Dünyadaki karmaşık sorunların çözümünde BM'den başka bir mekanizma bulunmadığını ve buna da ihtiyaç olmadığını söyleyen Putin, sorunların uluslararası hukuk çerçevesinde çözülmesi gerektiğini vurguladı. 
     Putin, bir soru üzerine, Kore Yarımadası'nın nükleer silahlardan tamamen arındırılmasından yana olduklarını belirterek, ''Ancak bu sorun Kuzey Kore'nin çıkarları ve kaygıları göz önünde bulundurularak çözülmelidir. Kuzey Kore bir köşeyi itilmemelidir'' dedi. 
     Kore Yarımadası'nın nükleer silahlardan arındırılması görüşmelerine Çin, Japonya, ABD, Kuzey Kore ve Güney Kore gibi ilgili tüm tarafların katılması gerektiğini belirten Putin, Bush ile görüşmelerinde bu sorunu askeri yollarla çözme taraftarı olmadığı izlenimi edindiğini kaydetti. 
     
     ''GÜRCİSTAN, SALDIRILARI ENGELLEMELİ'' 

     Putin, bir soru üzerine, Gürcistan'dan, Rusya sınırına yönelik saldırıları engellemesini istediklerini, Rusya'nın Gürcistan'a terörle mücadele konusunda her türlü yardımı yapmaya hazır olduğunu söyledi ve ''Gürcistan'dan asıl istediğimiz kendi sınırlarında sınırlarımıza yönelik saldırıları engellemesidir'' dedi. 
     Putin, Rusya'nın Gürcistan'a maddi, idari, istihbarat yardımının yanı sıra Gürcistan'ın terörle mücadelesine ''doğrudan katılmaya'' hazır olduklarını da kaydetti. 
     
     ''ÇEÇEN HALKININ SEÇTİĞİ BAŞKANI TANIYACAĞIZ'' 

     Rusya Devlet Başkanı, Çeçenistan seçimlerinde herhangi bir adayı destekleyip desteklemeyeceği sorusu üzerine de, Çeçenistan'da Başkanlık seçimini kimin kazanacağına Çeçen halkının karar vereceğini ve kendilerinin de Çeçen halkının seçeceği kişiyi tanıyacaklarını söyledi. 
     Çeçenistan'da seçimin ertelenmesi yolunda uyarılar yapıldığını hatırlatan Putin, şöyle konuştu 
     ''Anayasanın kabulü için yaptığımız referandumu da ertelememiz söylendi. Bu konuda büyük risk vardı. Halkın büyük oranı katılmayabilirdi. Ama ben yapılmasından yana tavır koydum. Sonuçta halkın yüzde 80'i katıldı. Başkanlık seçiminin de ertelenmesine taraftar değilim. Seçilecek aday kesinlikle Çeçen halkının tercihi olacak ve biz de Çeçen halkının tercihini tanıyacağız.'' Putin'in 1 saat olarak planlanan basın toplantısı yaklaşık 3 saat sürdü. Putin Kremlin'deki basın toplantısının yapıldığı salona girdiği sırada Rus gazetecilerinin kendisini alkışlaması dikkat çekti. 
     
</TEXT>
</DOC>
