<DOC>
<DOCNO> 152637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur20.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
En tiryakiler Öğretmenler, doktorlar ve anneler... 
</HEADLINE>
<TEXT>

     Toplumda gençlere örnek olması gereken öğretmen, doktor ve annelerin daha çok sigara içtiği bildirildi. 
     Erciyes Üniversitesi Tıp Fakültesi Göğüs Hastalıkları Ana Bilim Dalı öğretim üyesi Prof. Dr. Ramazan Demir, sigaraya başlama yaşının her geçen gün düştüğünü söyledi. 
     Gençlerin sigaraya başlamasında örnek aldığı insanların önemli rol oynadığına dikkati çeken Demir, ''Sigaraya başlama sebepleri arasında, örnek alınan insanlara özenti ilk sıralarda yer alıyor'' dedi. 
     Özellikle küçük yaşlarda sigara alışkanlığının bir özenti olarak başladığını ve terkedilemeyen tiryakiliğe dönüştüğünü anlatan Demir, şöyle konuştu 
     ''Araştırmalar, sigara içenlerin hemen hemen tamamının, sigaraya başladığına pişman olduğunu gösteriyor. O nedenle sigarayı bırakma yöntemlerini araştırmak yerine hiç başlamamak daha önemlidir. Yine araştırma sonuçlarına göre Türkiye'de öğretmenlerin yüzde 51'i, doktorların yüzde 44'ü ve annelerin yüzde 30'u sigara tiryakisi. Bu da gösteriyor ki toplumda gençlere örnek olması gerekenler daha çok sigara içiyor.'' Sigara bağımlılığının küçük yaşlara çekildiğini ifade eden Demir, Türkiye'de sigara içmeye başlayanların yüzde 95'inin 15 yaşın altında olduğunu kaydetti. 
     





</TEXT>
</DOC>
