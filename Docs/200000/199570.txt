<DOC>
<DOCNO> 199570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo26.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Şimdi de ben erteleme istemiyorum .. 
</HEADLINE>
<TEXT>

     Beşiktaş Teknik Direktörü Mircea Lucescu, Chelsea ile 9 Aralık Salı günü yapacakları Avrupa Şampiyonlar Ligi maçı öncesi, ligdeki Adanaspor maçının ertelenmesini istemediğini açıkladı. 
     Lucescu, daha önce Avrupa kupasındaki bazı maçları nedeniyle federasyondan erteleme talep ettiklerini hatırlatarak, ''Ancak bu talebimiz reddedilmişti. Şimdi de ben erteleme istemiyorum. Lig maçımızı oynamak istiyoruz. Herhangi bir erteleme talebimiz yok'' dedi. 
     
     LUCESCU'YA ARAZİ ARACI 
     Beşiktaş Kulübü'nün ulaşım sponsoru Intercity'nin aracılığıyla Toyotasa firması, Mircea Lecuscu'ya Toyota Land Cruiser 100 model arazi aracı tahsis etti. 
     BJK Nevzat Demir Tesisleri'nde düzenlenen törende Toyotasa Genel Müdürü Volkan Eren, Rumen teknik adama aracın anahtarını teslim etti. 
     2 yıl boyunca kullanımına tahsis edilen araçla tesislerde kısa bir tur atan Lucescu, daha sonra Volkan Eren ve Intercity Yönetim Kurulu Başkanı Vural Ak ile birlikte tesislerde basın toplantısı düzenledi. 
     Volkan Eren, Toyota'nın hedefleriyle Beşiktaş ve Lucescu'nun hedefleri arasında benzerlikler bulunduğunu kaydederek, ''Toyota hep bir numara olmak ister ve bunun için de disiplinli çalışır. Lucescu da öyle. Takımını bir numara yapmak için uğraş veriyor. Biz de efsane aracımızı, efsane takım Beşiktaş'ın teknik direktörüne tahsis etmeyi uygun bulduk'' diye konuştu. 
     Lucescu ise, böyle büyük bir firma ile Türk futbolundaki lider ekibin yakınlaşmasının pozitif sonuçlar doğuracağını söyledi. 
     Basın toplantısında sürekli espriler yapan Rumen teknik adam, ''Arabaya layık olmaya çalışacağım. Benzin deposunu doldurmak bana biraz pahalıya patlayacak'' derken, aracın 2 yıllığına kendisine tahsis edilmesiyle ilgili olarak da, ''Toyota 2 yıl daha beni Beşiktaş'ta kalmaya mecbur etti'' esprisini yaptı. 
     Bu arada Lucescu, basın toplantısı sonrası gazetecilerin güncel konularla ilgili sorularını yanıtsız bırakırken, ''Burada Toyota'nın toplantısındayız. Bu nedenle sorularınıza yanıt vermeyeceğim'' dedi. Rumen teknik adam, basın mensuplarının ısrarları karşısında tesislere giderken, sadece Adanaspor maçı için erteleme isteğinde bulunup bulunmayacaklarıyla ilgili soruyu cevapladı. 
     
</TEXT>
</DOC>
