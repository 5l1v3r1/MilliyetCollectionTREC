<DOC>
<DOCNO> 151447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur11.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
15 dakikada nasıl ünlü olunur 
</HEADLINE>
<TEXT>

     Televizyon programcısı Ayça Tekindor, reklam ve ekranın izleyici üzerindeki etkili gücüyle kısa sürede şöhreti yakalamanın mümkün olduğunu söyledi. 
     Tekindor, Anadolu Üniversitesi A.Ü İletişim Bilimleri Fakültesi ''İletişim Kulübü''nce düzenlenen ''15 Dakikada Nasıl Ünlü Olunur '' konulu söyleşide, şöhret olmanın yolunun sadece yapımcıları tanımaktan değil, iddialı olunan konularda yetenekli olmaktan geçtiğini belirterek, kısa sürede şöhrete ulaşmakta tesadüflerin de etkisinin bulunduğunu kaydetti. 
     Konservatuvar eğitimi almasına karşın yaklaşık 10 yıllık sürede birçok televizyon kanalında sunuculuk ve VJ'lik yaptığını, bazı programlarda küçük çaplı roller üstlendiğini anlatan Tekindor, şöyle konuştu 
     ''Okan Bayülgen'in 5 yıldır süren Zaga programında önce küçük roller üstlendim. Daha sonra keman eğitimi aldığım için programda elinde keman olan kadın tiplemesiyle öne çıktım. Biraz şans ve tesadüfün de etkisiyle Kent firmasının ürünü Tofita'nın reklam çekimi için teklif aldım. Bu reklamın dikkat çekip, tutulmasının ardından birçok dizi teklifi almaya başladım.'' Tekindor, yaklaşık 10 yıllık bir televizyon geçmişi olmasına karşın 45 saniyelik bir reklamla insanların dikkatini çekmeyi başardığına işaret ederek, ''Reklam ve ekranın izleyici üzerindeki etkili gücüyle kısa sürede şöhreti yakalamak mümkün. Ancak, kendimi bu kategoride değerlendirmiyorum'' dedi. 
     Reklamın tüketici üzerindeki etkisiyle Kent'in Tofita adıyla piyasaya sürdüğü şeker satışlarında yaklaşık yüzde 50 artış yaşandığını öğrendiğini anlatan Tekindor, ekranda estetik anlayışının ön planda tutulması nedeniyle birçok mankenin kısa sürede şöhreti yakaladığına tanık olduğunu ifade etti. 
     





</TEXT>
</DOC>
