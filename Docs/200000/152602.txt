<DOC>
<DOCNO> 152602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo17.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat Saran yönetimi etkilememek için istifa etti... 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, Sadettin Saran'ın futbol şube sorumluluğu görevini bırakmasıyla ilgili yaptığı değerlendirmede, ''Teknik direktör seçiminde yönetim kurulunu etki altında bırakmamak için görevinden ayrıldığını düşünüyorum'' dedi. 
     Yüksek Divan Kurulu toplantısı öncesi basın mensuplarının sorularını yanıtlayan Kıyat, Sadettin Saran'ın, başladığı günden bu yana görevini büyük bir özveriyle sürdürdüğünü ifade etti. 
     Sarı-lacivertli yöneticinin teknik direktör seçiminde kendi eğilimlerinin yönetim kurulunu etkilememesi için görevden ayrıldığını düşündüğünü vurgulayan Kıyat, şöyle konuştu 
     ''Sadettin Saran bu görevi yönetim kurulunun isteği ile en kötü günlerde aldı. O günden bu yana da ailesini ve çoluğunu çocuğunu bırakıp kendisini bu işe verdi. Yaptığı çalışmalar yadsınamaz. Bence Sadettin Saran, yeni teknik direktörün belirlenmesi sırasında yönetim kurulunun daha sağlıklı karar verebilmesi için bu görevi bıraktı. Futbol şube sorumlusu olarak adayları yönetim kuruluna sunarken, mutlaka bazılarını üste çıkaracaktı. Bu nedenle yönetimi etki altında bırakmak istemedi. Kendi eğilimlerinin ağır basmaması için bunu yaptı.'' Teknik direktör adaylarından herhangi birinin henüz ön plana çıkmadığını kaydeden Kıyat, ''Şu anda adaylardan hiçbiri ağır basmıyor. Çünkü isimleri yönetim kurulunda tartışmadık '' diyerek sözlerini tamamladı. 
     





</TEXT>
</DOC>
