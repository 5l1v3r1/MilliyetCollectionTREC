<DOC>
<DOCNO> 180477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun08.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramadi Valisi Türk askerlerini diğerlerine tercih ederiz.. 
</HEADLINE>
<TEXT>

     Türkiye'nin Irak'a asker göndermesi halinde, askerlerin konuşlanabileceği bölgelerden biri olan Ramadi kentinin Valisi Abdulkerim Bagras El Ravi, ''Müslüman olmaları sebebiyle Türk askerlerini diğer milletlerin askerlerine tercih ettiklerini'' söyledi. 
     El Ravi, asker gönderme konusunda BM'nin herhangi karar çıkarmasının şart olmadığını, önemli olanın ''faydalı hizmet verilmesi'' olduğunu belirtti. 
     ''Türk askerinin Irak'a hangi çerçevede gelmesi gerektiğine'' dair bir soru üzerine El Ravi, ''BM kararıyla ya da ABD ile birlikte olması hiç fark etmez, önemli olan hizmet vermek için gelmesi. Biz, herhangi bir ülkenin askerlerini, hizmet vermek için topraklarımızda bulunmaları halinde hoşgörüyle karşılarız'' diye konuştu. 
     El Ravi, ''Müslüman bir ülke olarak, yine Müslüman bir ülkenin gelmesini tercih ettiklerini, bu bakımdan diğer ülkeler yerine Türkiye'nin asker göndermesinden daha fazla memnun olacaklarını'' kaydetti. 
     Bölgenin en büyük kentlerinden, 1 milyonu aşkın nüfusu bulunan Ramadi'nin Valisi El Ravi, ''Türk askerlerinin Irak'a gelmeleri halinde sergileyecekleri davranışların, onların Irak halkı tarafından benimsenmelerinde önemli bir ölçüt olacağını'' söyledi. 
     
     TÜRKİYE GİBİ ÜKELERDEN YARDIM BEKLİYORUZ 
     İnsani yardımlar konusunda, Türkiye'nin Irak'a yönelik katkılarından söz eden El Ravi, ''önemli ihtiyaçları karşılamak için Türkiye gibi büyük ülkelerin yardımlarını beklediklerini'' vurguladı. 
     El Ravi, ''Yol işleri, belediye hizmetleri gibi ufak tefek işleri biz halkımızla hallederiz, ancak önemli konularda Türkiye gibi büyük ülkelerin yardımlarını bekliyoruz'' dedi. 
     Ramadi Valisi El Ravi, bölgede özellikle elektrik ve yakıt sıkıntısı çektiklerini ifade ederek, bu konuda da Türkiye'den yardım istedi. 
     El Ravi, Irak'ta koalisyon güçlerine yönelik saldırılarla ilgili olarak da, ''bunların Saddam taraftarları ya da komşu ülkelerden sızan İslamcı militanların işi olduğu'' yönünde görüş bildirdi. 
     Evinde misafir ettiği A.A muhabirlerine yakın ilgi gösteren ve ikramlarda bulunan Vali El Ravi, dedesi ve amcasının Birinci Dünya Savaşı sırasında Türklerle birlikte İngilizlere karşı savaştığını da anlattı. 
     Dedesinin, amcasıyla birlikte çekilmiş, duvarda asılı bir fotoğrafını gururla gösteren El Ravi, Türklere özel bir yakınlık duyduğunu sözlerine ekledi. 
     
     RAMADİ HALKININ GÖRÜŞÜ 
     Öte yandan Ramadi'de halkın hemen hemen tamamı, ''bölgedeki Amerikan askerlerinin yerini Türk askerinin alması'' görüşünde birleşiyor. A.A muhabirinin görüştüğü Ramadililer, Amerikan askerlerine büyük öfke duyuyor ve ABD ordusunun bir an önce ülkeden çekilmesini istiyor. 
     Kent merkezindeki Yasemin Otel'in sahibi Tarık Besim Abdulenir, bir hafta önce bir Amerikan tankındaki askerlerce açılan ateş sonucu ciddi derecede tahrip olan ve tüm camları kırılan otelinin enkaza dönüşmüş kısımlarını gösterirken, Amerikan askerlerine duyduğu ''kin ve öfke'' gözlerinden okunuyor. Abdulenir, geçen haftaki olayda ailesinden 6 kişiyi kaybettiğini, saldırıda yaralananlar arasında otelde bulunan 22 çocuğun da bulunduğunu gözleri dolarak anlatıyor. 
     Abdulenir'in bu aralar en büyük sorunu ise, kırılan camların yerine takacak cam bulamaması. Abdulenir, camların bir kısmını onarmış, diğerleri içinse cam bulamamaktan yakınıyor. Kış gelmeden camların tümünü onarması gerektiğini belirten Abdulenir, aksi halde otelinde kimsenin kalmayacağından endişe ediyor. 
     Konu Türkiye'nin Irak'a asker göndermesi ihtimaline gelince, Abdulenir, ''Buna çok seviniriz'' ifadesini kullanıyor. 
     Otomobil yedek parçaları satan Hasan Ubeys adlı diğer bir Ramadili de ''aslında bölgede hiçbir yabancı asker olmaması gerektiğini, ama eğer gelecekse Türk askerinin gelmesini tercih ettiğini'' belirtiyor. 
     Ubeys, Irak'ın geleceğiyle ilgili beklentilerini ise, ''güvenliğin sağlanması, halka genel hizmetlerin götürülmesi, elektrik, yol, sağlık gibi hizmetlerin yerine getirilmesi'' olarak sıralıyor. 
     Polis memuru Mecid Hamid de, ''Türk askerinin Irak'a gelmesinin, ülkesi için iyi olacağı'' görüşünde. Amerikalıları istemediklerini vurgulayan Hamit, ''Türk ordusunun gelmesinin çok daha iyi olacağı'' görüşünü dile getiriyor. 
     
</TEXT>
</DOC>
