<DOC>
<DOCNO> 167374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur31.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Vay vay vay milleti nasıl soymuşlar... 
</HEADLINE>
<TEXT>

     Başbakan Recep Tayyip Erdoğan, ilköğretim öğrencilerine ücretsiz kitap dağıtacaklarını ve 10 bin yoksul öğrenciyi özel okullarda okutacaklarını ifade ederek, ''Şimdilik bu kadar hortum kestik, kestikçe ücretsiz okutacağımız öğrenci sayısı artacak'' diye konuştu. 
     Erdoğan, ''Rakamlar açıklanınca diyeceksiniz ki vay vay vay milleti nasıl soymuşlar'' dedi. 
     Başbakan Erdoğan, Nevşehirli İşadamı Vefa Küçük tarafından eşi adına yaptırılan Erciyes Üniversitesi'ne bağlı Semra Küçük Sağlık Yüksekokulu ile Fen-Edebiyat Fakültesi'nin temel atma törenine katıldı. 
     Törende konuşan Erdoğan, ''Binalar bizden, kanun sizden'' pankartını gördüğünü anımsatarak, ''Siz her şeyden önce egemen olan milletsiniz. Siz binaları yaptınız ve kanunları çıkarmamızı istediniz de biz çıkarmadık mı. Biz kanunları çıkaracağız, ne söz verdikse de onu yapacağız'' dedi. 
     ''Dönemimizi eğitim kurumlarının artış dönemi olarak ilan ettik'' diyen Erdoğan, dönemlerinin en doğudan en batıya, en kuzeyden en güneye okuma yazma oranını zirveye çıktığı bir dönem olacağını kaydetti. 
     Erdoğan, cehaleti konuşmamak üzere bilgi çağının temelini atacaklarını söyledi. Başbakan Erdoğan, bir gencin meslek sahibi olabilmesi için meslek liselerinin önemli olduğunu ve gelişmiş ülkelerde de buna ağırlık verildiğini kaydederek, Türkiye'de genel liselerin yanı sıra meslek liselerinin gelişiminin de teşvik edileceğini söyledi. 
     İlköğretim öğrencilerine ücretsiz kitap dağıtacaklarını ve 10 bin yoksul öğrenciyi özel okullarda okutacaklarını ifade eden Erdoğan şöyle konuştu 
     ''Hortumlar kesildikçe bu sayı daha da artacak, şimdilik bu kadar hortum kestik. Hortumlar kesilmeye devam ediyor. Hortumları kestikçe bu sayı artacak. Bu rakamları zaten size açıklayacağız. Bazı şeyleri duyuyorsunuz zaten. Nerelerde, nasıl, neler oluyor bunları görüyorsunuz. Bu rakamlar kesinleştikçe, yargı, kararlarını verdikçe sizlere bunları açıklayacağız. Rakamlar açıklanınca diyeceksiniz ki vay vay vay...bu milleti nasıl soymuşlar. Bunları göreceksiniz ve nasıl oluyor da bunlar bu milletin karşısına hangi yüzle çıkıyorlar diye de sizler gerekeni yapacaksınız. Ben buna inanıyorum. Eğer bugün 10 bin öğrencimizi ücretsiz okutacaksak, eğer biz emeklimize, Bağ-Kur'lumuza resen zamlarımızı yapabildiysek biliniz ki bu imkanlarla bunu yaptık.'' Başbakan Erdoğan bugüne kadar 1500 kilometrelik duble yolun temelini attıklarını anımsatarak, ''Yol özgürlüktür, bağımsızlıktır'' dedi. 
     Nevşehir'de bugün bir yüksekokul ile duble yolun temelini attıklarını da hatırlatan Erdoğan, en kısa zamanda Nevşehir'e düzenli uçak seferleri başlatacakları müjdesini de verdi. 
     
     NEVŞEHİR'E ÜNİVERSİTE İSTEĞİ... 
     Nevşehir Valisi Alaaddin Turhan da Nevşehir'de Damat İbrahim paşa adıyla bir üniversite kurulması talebini dile getirdi. 
     Erciyes Üniversitesi Rektörü Prof. Dr. Zeki Yılmaz ise üniversitenin bölge halkıyla ve sivil toplum örgütleriyle bütünleşerek, üniversiteyi daha geliştirmeye çalıştıklarını kaydetti. 
     Törende, Prof. Dr. Yılmaz, yüksekokulun yapımında emeği geçen Vefa Küçük ve Vali Turhan'a birer gümüş onur madalyası verdi. İstanbul'da Yaşayan Nevşehirliler Derneği Başkanı işadamı Doğan Birgül de Başbakan Erdoğan'a çini tabak hediye etti. 
     Törene ayrıca Bayındırlık ve İskan Bakanı Zeki Ergezen ile vatandaşlar katıldı. 
     
</TEXT>
</DOC>
