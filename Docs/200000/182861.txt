<DOC>
<DOCNO> 182861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun09.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD, hiçbir zaman 11 Eylül'ün arkasında Saddam var demedi" 
</HEADLINE>
<TEXT>

     ABD Başkanı George Bush'un Ulusal Güvenlik Danışmanı Condoleezza Rice, Bush yönetiminin hiçbir zaman 11 Eylül saldırılarının arkasında devrik Irak lideri Saddam Hüseyin'in olduğunu söylemediğini bildirdi. 
     ABD televizyonunda bir programa katılan Rice, 11 Eylül saldırılarını yönlendirdiği ya da yönettiğine ilişkin olarak hiçbir zaman Saddam Hüseyin'i suçlamadıklarını belirtti. 
     Rice, ''Bizim söylediğimiz, birinin teröristleri desteklediği, onları eğittiği ve bölgeyi tehdit eden bu duruma karşı hoşgörülü olmadığımızdır'' dedi. 
     ABD'nin Saddam Hüseyin'i iktidardan uzaklaştırmak için Irak'ı işgal etmesini de savunan Rice, 11 Eylül saldırılarından sonra Saddam Hüseyin'in bölge için tehdit oluşturduğunu ileri sürdü. 
     ABD'nin Saddam Hüseyin'i yakalamaya çok yaklaştığını da belirten Rice, Irak savaşının en önemli gerekçesi olan Irak'ın kitle imha silahlarının bulunacağından emin olduğunu da ifade etti. Rice, kitle imha silahlarının hala Irak'ta olduğuna ilişkin inancının devam ettiğini de söyledi. 
     Bu arada Rice, Irak'ta Amerikalı ve diğer ülke vatandaşı askerlere saldırmaya hazır 800 ila 2 bin kadar yabancı militan bulunduğunun sanıldığını söyledi. 
     Kesin rakamın bilinmediğini belirten Rice, Iraklı olmayan tecrübeli militanların ülkeye girmeye çalıştığını, ancak Irak'ın şimdi teröre karşı savaşın merkez cephesi haline geldiğini söyledi ve ''Dünyanın başka yerlerine gidebilirlerdi, ancak şimdi Irak onları çekiyor. Ama samimi söylüyorum, biz bunları göğüsleyebilecek ve güçlerini azaltabilecek konumdayız'' diye konuştu. 
     Gerillaların Irak'a sızması sorunuyla karşı karşıya kalan ABD, yabancı teröristlerin kilit transit noktası kabul edilen ve sınırlarından geçişleri engellemek için gerekenleri yapmamakla suçlanan Suriye'ye baskı yapıyor. 
     Rice da konuşmasında, ''Suriye, yeni sorunlarla karşılaşmaya devam ettiğimiz bir ülke. Savaştan hemen sonra ülkeden hızla çıkmaya çalışan Iraklı yetkililere sınırın kapanması konusunda bir işbirliği elde ettik. Ancak Suriyelilere sınırlarından teröristlere geçit vermemesi ve kitle imha silahlarıyla ilgili bilgi vermesi gerektiğini sürekli hatırlatmak gerekiyor'' ifadesini kullandı. 
     ABD Savunma Bakanlığı yetkilileri, Amerikan kuvvetlerinin, Suriye, Sudan, Yemen ya da başka Müslüman ülkelerden Irak'ta Amerikalılara karşı cihada katılmaya gelen onlarca yabancıyı öldürdüğünü ya da yakaladığını açıklamıştı. 
     
</TEXT>
</DOC>
