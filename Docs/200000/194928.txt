<DOC>
<DOCNO> 194928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/siyaset/siy08.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP milletvekillerinden tasarıya karşı rapor 
</HEADLINE>
<TEXT>
   'Cinsel suç işleyenlere 'çok ağır' ceza verilsin' 
   ŞÜKRAN PAKKAN 

   
   CHP'li kadın milletvekilleri, AKP hükümetinin Türk Ceza Kanunu'nda cinsel suçlara ilişkin yapmayı düşündüğü düzenlemelere karşı atağa geçti. 
   CHP Kadın Kolları Genel Başkanı ve İstanbul milletvekili Güldal Okuducu'nun başkanlığında hazırlanan "TCK tasarısının Cinsel Bütünlüğe ve Edep Törelerine Aykırı Suçlar bölümü ile ilgili CHP'nin değerlendirmesi" başlıklı raporda, ensest ilişkinin baldız ve gelini de kapsaması, evliler arasında tecavüzün suç sayılması, işyerlerindeki taciz ve tecavüz müeyyidesinin ağırlaştırılması gibi maddeler yer alırken, bazıları şöyle sıralandı 
   Tecavüz, alıkoyma gibi eylem sonucu, mağdur ile evlenmeleriyle ilgili bölüm yasa tasarısından çıkarılmalı. Bu durum, aile kurumunun sağlıksız temellere oturmasına, kişinin istemediği bir evlilik ile yaşamaya mecbur bırakılmasına sebep olur. 
   Irza geçme deyimi, "Cinsel Tecavüz" olarak değiştirilmeli. Bu öneri aralarında nik h akti bulunanlar ya da evli gibi yaşayanlar arasındaki cinsel tecavüzün suç olarak kabul edilmesini kapsıyor. 
   'Zorla cinsel bütünlüğe tasaddi' kavramı benimsenmelidir. 
   Ensest ilişki, baldız, yenge ve gelinleri de içerecek şekilde yeniden düzenlenmeli. 
   İşyerleri, taciz ve cinsel bütünlüğe tasaddi eylemleri açısından, düzenleme kapsamına alınmalı. 
   
   
   
   
</TEXT>
</DOC>
