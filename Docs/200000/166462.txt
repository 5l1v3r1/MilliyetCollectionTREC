<DOC>
<DOCNO> 166462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur20.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara içen doktor "kötü örnek"... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Göğüs Hastalıkları Anabilim Dalı Başkanı Prof. Dr. Tevfik Özlü, sigara içen doktor ve sağlık personelinin, sigaraya karşı yürütülen faaliyetlerin etkinliğini azalttığını söyledi. 
     Prof. Dr. Özlü, dünyada her yıl 3 milyon kişinin sigaraya bağlı nedenlerden öldüğünü, içilen her sigaranın ömürden 5.5 dakika çaldığını ifade etti. 
     Sigaranın zararları konusunda duyarsız olan kişilerin, bu rakamların doğru olmadığını savunduklarını ve ''Sigara içmeyenler de ölüyor'' şeklinde bir savunma mekanizması geliştirdiklerini kaydeden Özlü, şunları söyledi 
     ''Sigaranın zararları konusunda yürütülen çalışmalarda çeşitli güçlüklerle karşılaşıyoruz. Sağlık kuruluşlarında, yasaların öngördüğü kurallara bağlı dahi olsa sigara içiliyor olması, sigarayı bırakmak isteyenler üzerinde olumsuz etki yaratıyor. Sigara içen doktor ve sağlık personeli, yetişecek hekimlere, hastane personeline, hasta, hasta yakını ve ziyaretçilere yanlış mesaj vererek, sigaraya karşı yürütülen faaliyetlerin etkinliğini azaltıyor.'' Hastanelerin herhangi bir bölümünde sigara içilmesinin, hastane hijyenini bozduğuna dikkati çeken Prof. Dr. Özlü, sigara dumanının kroner kalp hastaları, astım, KOAH hastalarında ciddi handikaplar oluşturduğunu söyledi. 
     Sigara kullanan doktorların ''hasta ve yakınlarında özendirici etki yarattığını, sigara alışkanlığının kontrolü için harcanan çabaların başarı şansını azalttığını'' ifade eden Prof. Dr. Özlü, sigarasız ortam için ''kontrol kurulları'' oluşturulmasını istedi. 
     
</TEXT>
</DOC>
