<DOC>
<DOCNO> 161988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun33.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaat Berlusconi Arafat ile görüşmezse Abbas ile de görüşemez 
</HEADLINE>
<TEXT>

     Filistin Dışişleri Bakanı Nebil Şaat, İtalya Başbakanı Silvio Berlusconi'nin, Filistin Devlet Başkanı Yaser Arafat ile görüşmeyi reddetmesi halinde Filistin Başbakanı Mahmud Abbas ile görüşmesine izin verilmeyeceğini söyledi. 
     Şaat, AB dönem başkanlığını üstlenecek olan İtalya'nın Başbakanı Berlusconi'nin ziyareti sırasında Arafat ile görüşme isteğinde bulunmadığını belirterek, aynı zamanda Arafat ile de görüşmek istemediği sürece, İtalyan liderinin Başbakan Abbas ile görüşemeyeceğini kaydeden. 
     Arafat ile görüşmenin AB ile yaptıkları anlaşmanın bir parçası olduğunu belirten Şaat, ''Eğer Başbakan Berlusconi bunu yapmazsa hiçbir Filistinli kendisiyle görüşmeyecek'' dedi. 
     
     BERLUSCONİ 
     Bu arada, bugün İsrail'e giden Berlusconi, İsrail'i her zaman sonunda AB üyesi olacak bir ülke olarak gördüğünü söyledi. 
     Berlusconi, İsrail Başbakanı Ariel Şaron ile görüşmesi öncesi yaptığı konuşmada, İsrail ile Avrupa'nın ortak dini, kültürel ve siyasi unsurlara sahip olduğunu belirtti. 
     Şaron ise İtalya'nın AB dönem başkanlığını, ülkesinin Avrupa ile sorunlu ilişkilerini iyileştirme yönünde bir fırsat olarak gördüğünü ifade etti ve ''Ülkelerimiz arasındaki iyi ilişkilerin Avrupa ile ilişkilerimize de yansıyacağını umuyorum'' diye konuştu. 
     
     YERLEŞİM YERİ 
     Öte yandan, Filistinli Bakan Yaser Abed Rabbo, İsrail'in bazı Yahudi yerleşim merkezlerini yıkmaya başlamasını, basit bir sembolik adım olarak niteledi. 
     Rabbo, ''Şaron, görevde olduğu dönemde kurduğu onlarca yerleşim yerine meşruiyet kazandırmak için bazı boş treylerleri boşaltarak bir aldatmaca oyunu oynuyor'' dedi. 
     
</TEXT>
</DOC>
