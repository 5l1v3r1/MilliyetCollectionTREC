<DOC>
<DOCNO> 181081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo24.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor erken sarardı... 
</HEADLINE>
<TEXT>

     Birinci Süper Ligi takımlarından Denizlispor'un futbolcuları, bu sezon ''hırçınlıkları'' nedeniyle ligin ilk 4 maçında 8 sarı kart gördü. 
     Yeşil-siyahlı takımda gördüğü 3 sarı kartla en hırçın futbolcu olarak dikkati çeken kaptan İsmet, henüz ligin başında sarı kart cezası sınırına geldi. 
     Levent ve Cafer de, ilk kez forma giydikleri Beşiktaş maçında sarı kartla tanıştı. Denizlispor'da sarı kart gören diğer futbolcular ise, İlyas, Timuçin ve Ömer Rıza. 
     Denizlispor Basın Sözcüsü Zorhan Sancar, futbolculardan ''daha dikkatli'' olmalarını istediklerini belirterek, ''Hakemler bu sezon futbolcuların itirazlarına müsamaha göstermiyor. Bu nedenle oyuncularımıza hakeme itiraz konusunda gerekli uyarılar yapıldı'' dedi. 
     
     HİATENEN DÖNDÜ 
     Öte yandan, Denizlispor'dan ayrılmak isteyen Finlandiyalı kaleci Hiatenen, transfer döneminde takım bulamayınca geri döndü. 
     Futbol Şubesi Başkanı Turgut Dalaman, Hollanda'da bir takımla antrenmanlara çıkan Hiatenen'in anlaşma sağlayamayınca, yeniden takıma katıldığını ve antrenmanlarda iyi bir performans sergilediğini belirtti. 
     Hiatenen'in katılmasıyla takımdaki Finlandiyalı oyuncu sayısı 2'ye, yabancı futbolcu sayısı 6'ya yükseldi. 
     
</TEXT>
</DOC>
