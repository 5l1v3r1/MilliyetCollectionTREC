<DOC>
<DOCNO> 154548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/yasam/yas10.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

'Grip' belası tarih oluyor      Amerika'da deneme aşamasındaki bir ilacın, sağlıklı insanlarda grip hastalığını altı hafta içinde yüzde 50 oranında önleyebildiği saptandı. "Pleconaril" adlı ilacın, grip virüsünü etkisiz hale getirerek, sağlıklı hücrelerde enfeksiyona yol açmasını önlediği belirlendi. Picorna virüsü üzerinde etkili bulunan ilaç, soğuk algınlığının sık sık meydana gelmesini önlüyor. 
     Picorna virüsünün, soğuk algınlıklarının yüzde 60'ına neden olduğu biliniyor. Günde bir veya iki kez 400 miligram Pleconaril verilen deneklerde, altı hafta sonra soğuk algınlığının yüzde 50 oranında önlenebildiğini gözleyen uzmanlar, daha yüksek doz verilen hastalarda ise soğuk algınlığının yüzde 56 oranında önlendiğini gözledi. 
     Soğuk algınlığı hastalığı bulunan deneklere verilen ilacın ise soğuk algınlığının etkisini önemli ölçüde azaltabildiği belirlendi. 
     
Bu yasayla Göcek 'göçer'      MUSTAFA SARIİPEK DHA 

     Mavi yolculuğun eşsiz güzellikteki durağı Göcek'te 5000 dönüm devlet arazisinin "orman vasfını kaybettiği" gerekçesiyle satılması girişimi endişe yarattı. 6831 sayılı Orman Yasası'nın 2. maddesinde yapılması düşünülen değişiklikle Göcek'in el değmemiş koy ve adalarının talan edileceğini iddia eden sivil toplum örgütleri, bu girişimden vazgeçilmesini istiyor. Çevrecilere göre, yasa en çok yaz aylarında 1000'e yakın teknenin dolaştığı Göcek'i etkileyecek. Göcek'in Hürriyet ve Cumhuriyet mahallelerinde 700, Taşbaşı Mahallesi'nde 300, Gökçeovacık Mevkii'nde 500, İnlice'de 600, Mercan Adası, Tülütepe, Tersane Adası, Yassıcalar ve Göcek Adası'nda da toplam 250 dönüm arazinin yasa kapsamında satılmasının planlandığı açıklandı. Göcek'le Dalaman arasında kalan Kapıdağı Yarımadası'nda da 3000 dönümden fazla arazinin yasaya dahil edildiğine dikkat çekildi. 
     Gökova Sürekli Eylem Kurulu Sözcüsü Gaye Cön, "Yasadan en fazla etkilenecek yerler Muğla ile İstanbul. İstanbul zaten kaybedilmiş. Muğla'nın kurtulması gerekir" dedi. 
     
Her bulduklarını denize atmışlar      YAŞAR ANTER DHA 

     Bodrum'da bu yıl ikincisi düzenlenen Bahar Şenliği Deniz Dibi Temizleme Etkinliği'nde denizden çıkarılan üç kamyon dolusu çöp, kentin en işlek caddesinde 'sergilendi.' 
     Etkinlikte en büyük ilgiyi babasıyla birlikte dalış yaparak çöp toplayan, sualtı zıpkınla balık avlama dalında Türkiye Şampiyonu Osman Bilgin'in oğlu 6 yaşındaki Mehmet Bilgin gördü. 
     Neler çıkmadı ki .. 
     23 dalgıç ve 6 teknenin katıldığı, dört saat süren temizlik çalışmasında, otomobil lastikleri, tencere, tava, bıçak, elbise, odun, sandalye, su boruları, naylon poşetler, plastik şişeler, bira kutuları, çanta, şapka ve hatta şezlongların bulunduğu üç kamyon dolusu çöp çıkarıldı. 
     
Vahşet kurbanları üç Alman çıktı      SADİ NERGİZDAL Alanya DHA 

     Antalya Alanya'ya bağlı Üzümlü Köyü yakınlarındaki ormanlık alanda cesetleri bulunan üç kişinin Alman uyruklu Michael Dolkel, Rolef Jakops ve Hans Jörg Wich olduğu ortaya çıktı. Dolkel'in Alanya'da evi bulunduğu, diğer iki kişinin de arkadaşları olduğu belirlendi. Üç Alman'ın bulundukları günden dört gün önce bir başka yerde öldürülüp ormanlık alana atıldıkları anlaşıldı. Öldürülen üç kişinin de sünnetsiz olmasından yola çıkan jandarma, yabancı olabileceklerini dikkate alarak kimlikleri saptadı. 
     
'Kasap Cavit' bu kez ağlattı      DİNÇER ŞEREF İstanbul 

     Perihan Abla ve Mahallenin Muhtarları adlı dizilerde canlandırdığı kasap karakterleriyle tanınan tiyatro sanatçısı Reyhan Ayyüzlü 53 yaşamını yitirdi. Avcılar'daki evinde dün sabah saatlerinde hayatını kaybeden Ayyüzlü, bir süredir kalp hastalığı nedeniyle tedavi görüyordu. Evli ve iki çocuk babası Ayyüzlü'nün cenazesi bugün kılınacak öğle namazının ardından memleketi Adapazarı'nın Hendek ilçesinde toprağa verilecek. 
     

</TEXT>
</DOC>
