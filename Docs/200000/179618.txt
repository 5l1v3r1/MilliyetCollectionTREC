<DOC>
<DOCNO> 179618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur30.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili yöneticiye silahlı saldırı... 
</HEADLINE>
<TEXT>

     AK Parti Yalova İl Yönetim Kurulu Üyesi Yusuf Adıyaman, kimliği belirsiz kişi ya da kişilerin silahlı saldırısına uğradı. Adıyaman, saldırıdan yara almadan kurtuldu. 
     Adıyaman, Yalova'dan Koruköy Beldesi'ndeki evine giderken, kimliği belirsiz kişi ya da kişilerin silahlı saldırısına uğradı. Şans eseri saldırıdan yara almadan kurtulan Adıyaman'ın otomobiline isabet eden kurşunlar, maddi hasara neden oldu. 
     Adıyaman, Jandarma'ya verdiği ifadede, uzun zamandır ölüm tehdidi aldığını belirterek, otomobili ile evine giderken plakasını alamadığı bir otomobilin kendisini takip ettiğini ve sıkıştırdığını söyledi. 
     Bunun üzerine, yol kenarında durduğunu ve aracından indiğini ifade eden Adıyaman, ''Araçta kaç kişi olduğunu göremedim. Üzerime 5 el ateş ettiler. Ancak şansım varmış ki, yara almadım. Mermiler otomobilime isabet etti'' dedi. 
     Olay yerinde inceleme yapan jandarma ekipleri, 9 mm çapında 5 boş kovan buldu. Boş kovanların, balistik incelemesi yapılmak üzere Jandarma Kriminal Laboratuvarı'na gönderildiği, olayla ilgili soruşturma başlatıldığı bildirildi. 
     
</TEXT>
</DOC>
