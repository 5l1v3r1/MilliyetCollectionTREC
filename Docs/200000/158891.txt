<DOC>
<DOCNO> 158891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur16.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik 19 Mayıs 1919, yeniden doğuşun mümkün olabildiğinin tarihidir 
</HEADLINE>
<TEXT>

     Milli Eğitim Bakanı Hüseyin Çelik, ''19 Mayıs 1919, imkansızlıklar içinde yeniden doğuşun mümkün olabildiğinin tarihidir'' dedi. 
     19 Mayıs Atatürk'ü Anma, Gençlik ve Spor Bayramı kutlamaları kapsamında İstanbul'daki okullardan öğrenciler, Şişli ve Dolmabahçe'den Taksim Cumhuriyet Anıtı'na kadar ''Ata'ya Saygı Yürüyüşü'' gerçekleştirdi. 
     Daha sonra Bakan Çelik ve İstanbul İl Milli Eğitim Müdürü Ömer Balıbey'in de katıldığı törende, anıta çelenk konulmasının ardından saygı duruşunda bulunuldu ve İstiklal Marşı okundu. 
     Burada gençlere hitap eden Çelik, gençlerin Türkiye'nin geleceğinin teminatı olduğunu vurgulayarak, 19 Mayıs Atatürk'ü Anma, Gençlik ve Spor Bayramı'nı kutladı. 
     Çelik, Atatürk'ün Samsun'a gidişinin, insan azminin ve kararlılığının birçok meselenin üstesinden gelebildiğinin en iyi göstergesi olduğuna işaret ederek, ''Genç Türkiye'nin genç insanları... 19 Mayıs 1919, imkansızlıklar içinde yeniden doğuşun mümkün olabildiğinin tarihidir'' dedi. 
     Türkiye'nin çok büyük ülke olduğunu ve nüfusunun yüzde 70'e yakınının gençlerden oluştuğunu dile getiren Çelik, Türkiye'de bazı olumsuzluklardan dolayı zaman zaman gençlere ümitsizlik aşılamak isteyenlerin olabileceğini, ancak Türkiye'nin her şeyin üstesinden gelecek bir ülke olduğunu kaydetti. 
     Çelik, ''Türkiye'nin aydınlık ufuklara yürüyüşü bizlerle gerçekleşecektir'' diye konuştu. 
     Etkinliğe eşofmanla katılmak istediğini, ancak bir programından dolayı bunu gerçekleştiremediğini ifade eden Milli Eğitim Bakanı Hüseyin Çelik, daha idealist ve sağlıklı bir Türkiye için hep birlikte el ele vermek gerektiğini sözlerine ekledi. 
     Çelik, daha sonra Taksim Meydanı'nda gösteriler sergileyen gençlerle hatıra fotoğrafı çektirdi. 
     
     ''DERS KİTAPLARI'' SORULARI... 
     Bu arada, törenden önce bir gazetecinin, ''Ders kitaplarını Milli Eğitim Bakanlığı'na bağlı olmadan hocalar seçecekmiş'' şeklindeki sözü üzerine Çelik, ''böyle bir şeyin olmadığını'' bildirdi. 
     2003-2004 eğitim-öğretim yılında, Talim Terbiye Kurulu'nda kabul edilen kitapların okutulacağını belirten Çelik, 2004-2005 eğitim-öğretim yılında da ders kitapları konusunun disipline edileceğini söyledi. 
     Çelik, ''Ders kitaplarını 2004-2005'den itibaren yarışmayla tespit edeceğiz'' diye konuştu. 
     Bugün bazı derslerde yüz çeşit kitap olduğunu kaydeden Çelik, bu durumda yayınevleri ve okullar arasında pazarlıklar başladığını, bunu engellemek için de ders kitaplarında alternatifi üçe indireceklerini sözlerine ekledi. 
     
</TEXT>
</DOC>
