<DOC>
<DOCNO> 175055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo13.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika karıştı... 5 büyük kulüp G5 kuruyor... 
</HEADLINE>
<TEXT>

     Belçika Futbol Federasyonu'nda geçen hafta sonunda yapılan yönetim kurulu toplantısında olay çıktı. 
     Belçika Birinci Ligi takımı RSC Anderlecht'in menajeri Michel Verschueren ve Club Brugge'ün menajeri Antoine Vanhove, yönetim kuruluna seçilemeyince, Belçika Futbol Ligi'nde G5'i kurmayı kararlaştırdı. 
     RSC Anderlecht, Club Brugge, Standard Liege, Racing Genk ve AA Gent'in aralarında bulunduğu kulüpler, gelecek hafta sonunda G5 için toplanacak. 
     Toplantıda, Belçika ile Hollanda'nın ortak birinci futbol ligi BeNe-Liga'nın kurulması gündeme getirilecek. 
     Bu olaydan sonra, Belçika Birinci Futbol Ligi yönetim kurulu başkanlığına seçilen Westerlo Kulübü'nün menajeri Herman Wijhnants, ''Bu 2 büyük kulübün başkanını anlamıyorum. Demokratik seçimler oldu ve kazandım. Onlar, buna saygı duymuyor. Çok utanç verici bir olay'' dedi. 
     Belçika'nın en tanınan, sert mizacı ve yönetimiyle bilinen, ancak yönetim kuruluna seçilemeyen G5'in Başkanı Michel Verschueren, ''Biz küçük takımların emrine giremeyiz. Onca yıl Belçika futbolu için büyük çabalar sarfettik. Bu küçük takımların tutumundan batmak istemiyoruz. Zaten futbolda büyük bir ekonomik kriz var. En ufak bir yanlış yönetimde bütün lig çöker. Bu hafta sonunda G5 toplantısından sonra en kısa süre içinde Hollanda Futbol Federasyonu ile görüşeceğiz ve Belçika-Hollanda Birinci Futbol Ligi BeNe-Liga'nın kurulması için ilk adımları başlatacağız'' diye konuştu. 
     BeNe-Liga'da her 2 ülkeden 8'er takım yer alacak. 
     Avrupa Şampiyonlar Ligi ve diğer Avrupa kupalarına katılım için de UEFA ile görüşülecek. 
     
</TEXT>
</DOC>
