<DOC>
<DOCNO> 199453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/yazar/gureli.html </URL>
<DATE> 2003/12/03/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Cennetin Gemileri 
</HEADLINE>
<TEXT>

   
   Size de olmuştur herhalde ansızın karşılaştığınız bir olay, çocukluğunuzun bir penceresini açıverir. Yaşadığınız bir an, geçmiş yaşamınızdaki bir başka kareyi çağrıştırır. Dahası, sevdiğinizle zevkin doruklarında uçtuğunuz sırada, eski aşkınızın size yaşattığı coşku bir zafer çığlığı gibi ağzınızdan adeta fışkırıverir. 
   Bir şarkı, bir tablo size neler anımsatmaz, neler yaşatmaz ki... 
   Haslet Soyöz'ün Hasköy'de Rahmi Koç Müzesi'nde açılan Cennetin Gemileri sergisindeki tablolar, bize mazinin sisleri arasında silikleşen anılar denizinde hoş bir yolculuk yaptırdı. 
   Örneğin, Haslet'in coşkulu fırçasıyla yaşama döndürdüğü yandan çarklı Sahilbent, aldı bizi çocukluğumuza götürdü. Rahmetli annemizle birlikte, cumartesi günleri Yalova'da kurulan pazara yüzlerce İstanbullu gibi Sahilbent'le giderdik. Yalova pazarının İstanbul'a göre ucuzluğu yol paramızı fazlasıyla karşılardı. 
   Sonra Trak gemisi... Bandırma'daki ilkokul günlerimiz... Kapıdağ önlerinde kayalıklara bindirerek batan geminin yaşattığı korkulu saatler, acılı günler... Şimdi Haslet'in tablosundaki görkemli Trak'ı seyrederken, "Batacak gemi miydin sen Trak " diyoruz. 
   Sonra Ankara gemisi ve unutulmaz jön süvarisi Şefik Kaptan... Gazetecilikte ilk muhabirlik günlerimiz... Ankara'yı Avrupa seferinden her dönüşünde Galata rıhtımında karşılayışımız Şefik Kaptan'dan ünlü yolcuların adlarını alıp, meslektaşlarımızı "atlatmak" çabasıyla koşuşturmamız. "Harika Çocuk"lar İdil Biret ve Suna Kan ile Ankara'nın koridorlarında ayaküstü yaptığımız röportajlar... 
   Hey gidi günler hey Hey gidi koca gemiler hey 
   Bir çizgi uzmanı olarak tanınan Haslet'in meğer fırça ustalığı da ondan aşağı kalmıyormuş. Osmanlı'nın son yıllarından yakın zamana kadar gelen dönemde Türk denizciliğinde yeri olan Bandırma gemisinden Yavuz zırhlısına, Ertuğrul firkateyninden Hamidiye kruvazörüne değin 30 gemiyi 2 yılı aşkın titiz çalışmasıyla resim sanatına ve tarihe kazandıran Haslet'in eline sağlık. 
   Yalnızca denizleri ve gemileri değil, bulutların sonsuz güzelliğini de tablolarına yansıtmış Haslet. Neveser tablosundaki sevdalı bulutların seyrine doyum olmuyor. Sergiyi bu ayın 13'üne kadar gezebilirsiniz. 
   Biz sergiye ilişkin albüm kitabı gece okurken - rastlantının güzelliğine bakın - Amerika'nın Sesi Radyosu'nda Orhan Atasoy Vaşington'dan Gemiler şarkısını söylüyordu "Sen geçerken sahilden sessizce Gemiler kalkar yüreğimden gizlice" 
   
   Bir şiir 
   Tadımlık dizelerimiz Cengiz Bektaş'tan Güzel Yazılar, Kasım - Aralık sayısı 
   "Işıkla ördüm duvarı tuğladan tuğlaya aktı ışık Topraktan kuşlar kondurdum üzerine ölümsüz" 
   
      
   
   
</TEXT>
</DOC>
