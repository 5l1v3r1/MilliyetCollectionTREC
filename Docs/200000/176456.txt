<DOC>
<DOCNO> 176456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun12.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da kuraklık korkutuyor.. 
</HEADLINE>
<TEXT>

     Hollanda'da bir süredir etkili olan sıcak ve kurak havanın devam etmesi halinde hükümet, elektrik kesintisi başta olmak üzere bazı önlemleri yürürlüğe koyacak. 
     İçişleri Bakanı Johan Remkes tarafından yerel yönetimlere gönderilen bir yazıyla alınacak önlemler hakkında ilgili birimler uyarıldı. 
     İçişleri Bakanı, Hollanda'da şu anda olağanüstü önlemleri gerektirecek bir ''kriz'' durumunun henüz oluşmadığını, ancak hava tahminlerinin bu önlemleri zorunlu kılacak ciddi ipuçları verdiğini, bu nedenle ilgili birimlerin hazırlıklı olmaları gerektiğini bildirdi. 
     Hükümete göre, iç sulardaki su seviyesinin düşmesi ve buna bağlı olarak elektrik santrallerinde yeterli düzeyde soğutucu su bulunamaması durumunda bazı santraller devreden çıkarılacak ve elektrik kesintileri gündeme gelecek. Bu yüzden de bölgelere göre önümüzdeki günlerde, 1 ila 1.5 saat arasında değişen günlük elektrik kesintilerine gidilebilecek. 
     Yeterli içme suyu sağlanamaması durumunda da yerel yönetimler, ek pompaları devreye sokabilmek için hazırlıklı olacak. Kuraklığın sürmesi halinde alınacak önlemler çerçevesinde, iç sulardaki taşımacılık yapan gemi trafiğine kısıtlama getirilecek ve doğal koruma alanları yangın tehlikesine karşı ziyarete kapatılacak. 
     
</TEXT>
</DOC>
