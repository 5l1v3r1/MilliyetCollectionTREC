<DOC>
<DOCNO> 195613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/dunya/dun01.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Kıbrıs'ta artık yokum 
</HEADLINE>
<TEXT>

   Güvenlik Konseyi'ne sunduğu Kıbrıs raporunda Annan, çözüm planının sonuçlandırılması için uygun bir fırsat çıkması halinde yeniden devreye gireceğini bildirdi 
      SEMA EMİROĞLU New York 

   
   BM Genel Sekreteri Kofi Annan, Kıbrıs sorununa kapsamlı bir çözüm bulmak amacıyla şu anda yeniden devreye girmesi için bir neden bulunmadığını bildirdi. Genel Sekreter, bunu, ancak Kıbrıs'ta Türk ve Rum taraflarına ek olarak Türkiye ve Yunanistan'ın da Annan Planı'na dayalı müzakereleri sonuçlandırmaya ve varılacak anlaşmayı referanduma sunmaya hazır olmaları halinde yapabileceğini kaydetti. 
   Annan, bu görüşlerini dün akşam Güvenlik Konseyi'ne sunduğu ve Kıbrıs'taki BM Barış Gücü'nün UNFICYP görev süresinin 6 ay daha uzatılmasını tavsiye eden raporunda dile getirdi. 
   
   KKTC'yi suçladı 
   Kıbrıs Türk tarafında gelecek ay yapılacak seçimler nedeniyle, bu yılki raporunu 20 gün önce yayımlayan Annan, Kıbrıs'la ilgili iyi niyet misyonunu yeniden başlatmamasına rağmen, Ada'daki gelişmeleri yakından izlediğini bildirdi. Annan, sunduğu çözüm planının sonuçlandırılması için uygun bir fırsat çıkması halinde yeniden devreye gireceğini de vurguladı. 
   Annan, son altı ay içinde Ada'daki ateşkes hattı çevresinde oldukça az olay meydana gelmesine rağmen, sadece kapsamlı bir çözümün Kıbrıs sorununu ortadan kaldıracağını kaydetti ve bunun yokluğunda, adadaki BM gücünün varlığının, ateşkesin korunması için gerekli olduğunu söyledi. 
   Annan, raporunda, Kıbrıs Türk makamlarını da, BM Gücü'ne tam hareket özgürlüğü ve engelsiz giriş hakkı tanımamakla suçladı ve gücün, sorumluluk alanındaki görevlerini yerine getirmesine izin verilmesini istedi. 
   
   
   
</TEXT>
</DOC>
