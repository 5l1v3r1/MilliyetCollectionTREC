<DOC>
<DOCNO> 174563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/dunya/dun02.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, terörü atom bombasıyla vuracak 
</HEADLINE>
<TEXT>

   Pentagon, sığınaklara karşı kullanılabilecek daha hafif ve daha etkili yeni kuşak nükleer silahların geliştirilmesi için kolları sıvadı 
      YASEMİN ÇONGAR Washington 

   
   ABD, nükleer silahlanmada yepyeni bir dönem başlatabilecek bir girişimle, terörle mücadelede kullanılabilecek tipte, hafif ve etkili bir atom bombası üretilebilmesi için hazırlık yapıyor. Bush yönetimi, yeni kuşak nükleer silahların geliştirilebilmesi için Kongre'den izin istedi. Henüz bu izin verilmedi ve "mini atom bombası" üretimi ve denenmesi yönünde resmen yeşil ışık yakılmadı, ancak Pentagon'un bu hafta düzenlediği gizli bir toplantı, Bush yönetiminin, yeni tip nükleer silahlar için kolları sıvadığını düşündürüyor. 
   Pentagon'dan ve diğer resmi kuruluşlardan toplam 150 yetkiliyi Nebraska eyaletindeki Offutt Hava Üssü'nde bir araya getiren toplantı, kapalı kapılar ardında gerçekleşti. Ancak basına sızan bilgiler, toplantıda, 5 kilotondan az güce sahip, yeni bir atom bombası üretiminin ele alındığı yönünde. 
   
   Yönetim, Kongre'ye başvurdu 
   Silah Denetimi Derneği adlı kuruluşun başkanı Daryl Kimball, "Geleneksel olarak, ne zaman üniformalılar yeni bir tehdide karşı yeni bir silah gerektiğini söyleseler, bu çıkış, nükleer silahların dizaynı, üretimi ve denenmesi için vesile olmuştur" diyerek, Bush yönetiminin "mini atom bombası" üretmeye kararlı olduğunu savundu. Yönetim, bu konuda Kongre'ye yaptığı başvuruda, "Kimyasal ve biyolojik silahlara karşı kullanılacak ve yeraltındaki sığınaklar ile silah depolarını hedef alacak türden yeni nükleer silahlara gereksinim olduğunu" bildirmişti. 
   
   
</TEXT>
</DOC>
