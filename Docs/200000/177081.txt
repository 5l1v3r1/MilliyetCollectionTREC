<DOC>
<DOCNO> 177081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/guncel/gun01.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın çekirdek ordusu göreve hazır 
</HEADLINE>
<TEXT>

   Arap, Kürt, Türkmen ve Asurilerden oluşan yeni Irak ordusunun çekirdek kadrosunu, ABD'li yüzbaşı Roe eğitiyor. Gece gündüz çalışan askerler, kendilerine çok güveniyor 
      NAMIK DURUKAN 
MUSUL 

   
   Savaş sonrası dağılan Irak ordusu, ABD tarafından yeniden oluşturuluyor. Eski Irak ordusuna ait kışlada eğitilen yeni orduda Arap, Kürt, Türkmen ve Asuriler yer alıyor. 40 bin askerin silah altına alınacağı yeni ordunun çekirdek kadrosuna Bağdat, Musul ve Basra'da hızlandırılmış eğitim veriliyor. Saddam'ın fedailerine yönelik operasyonlara katılan askerlerin ileride ABD askerleriyle Saddam Hüseyin'i yakalama harek tına katılmaları planlanıyor. 
   
   MASRAFLAR ABD'DEN 
   Musul'da ABD askerlerinin konuşlandığı bölgede günde üç kez eğitimden geçirilen Irak askerlerinin üniformalarını ve tüm ihtiyaçlarını yine ABD temin ediyor. Üniformalarında Irak bayrağı bulunan askerler, sıkı bir eğitimden geçiriliyor. Çekirdek ordudaki Arap, Kürt, Türkmen ve Asuri askerler arasındaki uyum da dikkati çekiyor. Musul'daki kışlada silah altına alınan 95 kişilik kuvvetin Arap komutanı Üsteğmen Kait Rafeh Hasan, kendilerine eğitim veren ABD'li askeri uzmanlarla tam bir uyum içinde çalıştıklarını belirterek şöyle konuştu 
   
   ÜÇ AYRI BÖLÜK VAR 
   "Haziranda yeni ordu çalışması başladı. Geçen ay da kuruluş aşaması tamamlandı. Musul'da üç ayrı bölük halinde örgütlenme var. Şu anda 250 asker silah altına alındı. Her bölükte dört rütbeli komutan görev alıyor. ABD'liler eğitim faaliyetlerine eşlik edip ders veriyor. Eğitimini tamamlayan askerlerimiz, ABD askerlerinin bulunduğu alanlarda görevlendiriliyor. Özel yerler ve askeri bölgelerin korunmasının yanında Musul'un güvenliğinin sağlanması çalışmalarına da katılıyoruz. Olaylara müdahale edebilecek seviyeye geldik." 
   
      KOMANDO EĞİTİMİ 
   Musul ve çevresinde Saddam Hüseyin'in yakalanması için sürdürülen operasyonlara henüz katılmadıklarını, ancak görev almaya hazır olduklarını kaydeden Hasan, "Sadece birkaç kez fedailerin yakalanması için düzenlenen operasyonda görev yaptık" dedi. 
   Hasan'ın yardımcısı Kürt Ömer Hasan ise, askerlerin daha çok silahlı eğitimden geçirildiğini, bu kapsamda komando eğitimi, pusu atma, istihbarat ve yakın dövüş teknikleri konusunda dersler verdiklerini anlattı. Ömer Hasan, yeni Irak ordusunda görev alan askerler arasında olumsuz bir olay yaşanmadığını da sözlerine ekledi. 
   
   'Peşmergeler de yardım ediyor'    Yeni Irak ordusundan sorumlu ABD'li Yüzbaşı Cap Roe ortada , Irak'ta yaşayan tüm milliyetlerden asker alarak dengeyi sağladıklarını açıkladı. Roe, "Eğitimini tamamlayan askerlere havaalanı, askeri bölgeler ve riskli bölgeleri koruma görevi verdik" dedi. Eğitimlerde deneyimli Kürt peşmergelerden de destek aldıklarını kaydeden Roe, "Bunlar daha önce düzenli ordu biçiminde örgütlenmişti. Eğitimlere bizimle katılıp askerlere bilgi veriyorlar" diye konuştu. Roe, daha önce Irak ordusunda görev yapan askerlerin de "yeni rejime hizmet" koşuluyla geri dönebileceklerini sözlerine ekledi. 
   
   Amerikan askerlerini Türk aşçılar doyuruyor    Bir süre önce Süleymaniye olayı nedeniyle yaşanan gerginliğin giderilmesinin ardından, Irak'ta görev yapan Amerikan askeri, Türk firmalarına önemli işler verdi. 
   Bu firmalardan biri de, Musul'da 7 bin askere yemek dağıtan Serka Yemek Şirketi. Serka, eski Irak ordusunca kullanılan askeri kışlada 3 bin metrekarelik alanda 15 günde kurulan dev çadırlarla, aynı anda 3 bin kişiye yemek çıkarıyor. Şirket yetkilileri yakın zamanda 10 bin ABD askerini doyuracak kapasitede mutfak yapılacağını kaydediyor. 
   ABD'li The Event Source şirketinden işi devralan Serka, daha önce İncirlik'teki ABD üssünde çalışan 300 aşçı ve işçiyi de bölgede istihdam ediyor. 
   
   'YEMEKLERİ LEZZETLİ' 
   Tamamına yakını İngilizce bilen aşçıların yaptığı yemek ve tatlıları ABD askerleri memnuniyetle yiyor. ABD'liler, Türk ustaların yemeklerinin temiz ve lezzetli olduğunu belirterek, "Kumanyalardan bıkmıştık. Türk yemekleri damak tadımıza hitap ediyor" diyor. 
   
   
</TEXT>
</DOC>
