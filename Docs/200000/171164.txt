<DOC>
<DOCNO> 171164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko24.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayinin devleri 2002'de nefes aldı... 
</HEADLINE>
<TEXT>

     İstanbul Sanayi Odası'nın İSO 500 Büyük Sanayi Kuruluşu raporu, son dönemlerde mali yapıda izlenen bozulmanın 2002 yılında yerini nispi bir iyileşmeye bıraktığını ortaya koydu. 
     Geçen yıl ekonomide sağlanan performansın esas olarak ihracattan kaynaklandığı ve ihracatçı sanayicinin karından büyük fedakarlıklarda bulunarak ihracatını devam ettirmeye çalıştığı vurgulanan raporda, yıllardır ilk kez geçen yıl çok küçük de olsa ekonomik karlılıkta da artışa rastlandığı bildirildi. 
     2002 yılında sanayi sektörünün GSMH içindeki payı, son 2 yılda bulunduğu yüzde 23'lerden yüzde 25.6'ya yükseldi. Bunun yanı sıra 500 büyük sanayi kuruluşunun ekonomide son yıllarda küçülen payının 2002'de tekrar arttığı görüldü. 
     2002'de bu kuruluşların GSMH'a yaptıkları katkı yüzde 13.2'ye, toplam sanayi sektörüne katkıları yüzde .9'a ve imalat sanayine yaptıkları katkı yüzde 62.7'ye yükseldi. 
     500 büyük sanayi kuruluşu kapsamındaki özel büyük sanayi kuruluşlarında 2002 yılında satışlar cari fiyatlarla yüzde 56.2, reel olarak ise yüzde 5.8 oranında arttı. Özel büyük sanayi kuruluşlarında brüt katma değer ise sabit fiyatlarla yüzde 27.3 oranında büyüdü. 
     Çalışanlar sayısı incelendiğinde, kamu kuruluşlarında görülen düşüşün etkisiyle toplam çalışanlar sayısında yüzde 4.1 oranında azalma söz konusu oldu. Buna karşılık ekonomide görülen olumlu performans doğrultusunda özel büyük kuruluşların çalışan sayısında yüzde 5 oranında artış gerçekleşti. 
     Son dönemlerde mali yapıda izlenen bozulmanın 2002'de yerini nispi bir iyileşmeye bıraktığı belirtilen çalışmaya göre, 2002'de özel kesimde özellikle kısa vadeli borçlanma eğiliminde bir azalma söz konusu oldu. 
     Özel kuruluşlarda 1995 yılında varlıkların yüzde .5'i borçla finanse edilirken, bu oran 2001'de yüzde 66.5'e yükseldi. 2002'deki nispi iyileşme sonucu varlık finansmanında toplam borç payı yüzde 66.5'den yüzde 61.2'ye geriledi. 
     
     KARLILIK AÇISINDAN OLUMLU BİR PERFORMANS SERGİLENDİ 
     2002 yılında 500 büyük sanayi kuruluşu karlılık açısından olumlu bir performans sergiledi. Özel büyük kuruluşlarda satış karlılığı 1999 yılında yüzde 3.8, 2000'de yüzde 4.6 iken, 2001'de yüzde 1.3'e geriledi, 2002'de ise bu oran yüzde 5.1'e yükseldi. 
     Çalışmaya göre, satış karlılığı daha önceki yıllara göre 2002'de bir miktar yükselse de, kaynak yaratmak anlamında hala çok yetersiz. Geçen yıl satış karlılığında görülen olumlu gelişmeye rağmen sanayi faaliyeti sonucu elde edilen satış karlılığının hala negatif olması eksi 0.7 dikkat çekici. 
     Raporda, ''Yıllardır ilk kez 2002'de çok küçük de olsa ekonomik karlılıkta da bir artışa rastlanmaktadır'' denilerek, özel büyük kuruluşlarda bu oranın yüzde 13.9 olduğu bildirildi. 
     2001 yılında 500 büyük sanayi kuruluşu içinde 343 kuruluş kar bildirirken, geçen yıl bu sayı 401'e yükseldi. Kar edenlerin sayısında yüzde 16.9 oranında artış kaydedildi. 
     2002'deki olumlu havaya karşılık varlık devir hızında bir hareketin henüz ortaya çıkmadığı belirtildi. 
     500 büyük sanayi kuruluşunda geçen yıl özellikle dönem karında görülen nispi artış, net katma değerin faktör gelirleri itibariyle dağılımında olumlu bir gelişme olarak değerlendirildi. 
     
     ÖDENEN FAİZDEKİ GERİLEME KAR PAYINI ARTIRDI 
     1998 yılı 2. yarısında artmaya başlayan ekonomik sorunlarla birlikte özel büyük sanayi kuruluşlarında net katma değerin faktör gelirleri itibariyle dağılımında üreticinin payına düşen milli gelir anlamındaki kar payı hızla küçüldü. Raporda, devamla şöyle denildi 
     ''Ancak yıllar sonra 2002'de milli gelir anlamındaki kar payı yüzde 5.7 olmuştur. Girişimcinin payı hala çok küçüktür. 2002 yılında özel büyük kuruluşlarda net katma değerde maaş ve ücretlerin payı yüzde 62'dir. Ödenen faizlerin payı yüzde 93.5'den yüzde 30.4'e geriledi. Bu gerileme, milli gelir anlamında kar payının artışında başlıca etken olmuştur. 
     Kamu kuruluşlarında ise milli gelir anlamında kar yıllardır negatif iken, 2002 yılında ilk kez yüzde 1.3 olmuştur.'' Çalışmaya göre, 500 büyük sanayi kuruluşu sonuçlarındaki önemli bir bulgu da yaratılan katma değerle ilgili. Özel büyük sanayi kuruluşlarının yarattıkları brüt katma değerin satışlara oranı 1992 yılında yüzde 28 iken, bu oran 2001'de yüzde 19.5'e ve 2002'de de yüzde 23.5'e geriledi. 
     Raporda, şöyle denildi 
     ''Bu gerileme, sanayimizin uluslararası rekabet gücü açısından son derece önemli ve üzerinde hassasiyetle durmamızı gerektiren bir gelişmedir. Zira, bu sonuç bize, üretim değeri içinde yaratılan kıymetin yani katma değerin payının son yıllarda giderek azaldığını göstermektedir. Bu aynı zamanda verimlilikte de bir kayba işaret etmektedir.'' Brüt katma değer içindeki net dolaylı vergi payı 1992'de yüzde 10.5 iken, bu oran 2002'de yüzde 36.6'ya çıktı. Bu durumun, giderek daha az yaratılan brüt katma değerin çok büyük bir kısmının da dolaylı vergi olarak devlete transfer edildiğini gösterdiği belirtildi. 
     Özel büyük kuruluşlarda faaliyet dışı gelirler ile faiz ödemelerinin satışlar içindeki payı incelendiğinde, 2001 yılında ödenen faizler bir önceki yıla göre yüzde 88.4 oranında artarken, geçen yıl ise yüzde 55.7 oranında geriledi. 
     Faiz gelirleri, temettüler, iştirak gelirleri, menkul ve gayrimenkul satışları, kambiyo karları gibi üretim faaliyeti dışı gelirlerin toplam satışlara oranı bir önceki yılda yüzde 8.7 iken, 2002 yılında yüzde 5.8 oldu. 
     Üretim faaliyeti dışı gelirler içindeki faiz gelirleri de 2001'de yüzde 3 iken, 2002'de yüzde 1.6'ya düştü. 
     500 büyük sanayi kuruluşu çalışmasının sonuçları, 2002'de elde edilen yüzde 7.8'lik büyümenin üretim artışından çok, finansman yükünün bir önceki yıla göre önemli ölçüde gerilemesi nedeniyle bilanço karlarında yaşanan artıştan kaynaklandığını gösterdi. 
     Raporda, ''Bu gelişmede, ayrıca maliyetlerde sağlanan tasarruflar da büyük rol oynamıştır. Maliyet tasarrufunun en önemli nedeni, kurların enflasyondan düşük seyretmesi ve faiz oranlarının bir önceki yıla göre gerilemiş olmasıdır'' denildi. 
     Raporda ayrıca elektrikli makinalar ve elektronik sektörünün ihracat lideri olduğu ve 2002 yılında özellikle kısa vadeli borçlarda önemli bir azalmanın bulunduğu belirtildi. 
     
     TÜPRAŞ FORTUNE 500'DE 326. SIRAYA GİREBİLİR 
     Raporda, 2002 yılı İSO-500 ile ABD Fortune 500 karşılaştırmasında, İSO-500'de toplam satışlarda ilk sıradaki Tüpraş'ın Fortune 500'de 326. sıraya girebileceğine dikkat çekildi. 
     2002 yılında Türkiye GSYİH'si ABD GSYİH'sinin yüzde 1.7'ü oranında. İSO 500 büyük sıralamasında ilk sırada yer alan Tüpraş'ın GSYİH içindeki payı yüzde 2.81 iken, Fortune 500'ün ilk sırasında bulunan Wal-Mart Stores'un ABD GSYİH içindeki payı yüzde 2.37 oldu. 
     500 büyük işletmenin toplam satışları, ABD 500'ün ilk sırasındaki Wal-Mart Stores'un satışlarının yüzde 27.17'si kadar. Tüpraş'ın satışlarının Wal-Mart Stores'un satışları içindeki payı ise yüzde 2.07 oldu. 
     
</TEXT>
</DOC>
