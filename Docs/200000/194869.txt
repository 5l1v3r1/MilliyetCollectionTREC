<DOC>
<DOCNO> 194869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur17.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Kasım Düzce depreminin 4. yılı... 
</HEADLINE>
<TEXT>

     Düzce'de 12 Kasım 1999 yılında meydana gelen deprem nedeniyle 8 bin 38 hak sahibinin kalıcı konutlara yerleştirildiği bildirildi. Düzce'de konutu teslim edilmeyen hak sahibinin kalmadığı belirtildi. 
     Düzce Valiliği'nden yapılan açıklamada, 17 Ağustos ve 12 Kasım depremlerinden sonra evi yıkılan ve hasar gören 8 bin 38 ailenin kalıcı konutlara yerleştirildiği, 2 bin 874 aileye kendi evini yapma kredisi verildiği, 300 ailenin de hazır konuttan faydalandırıldığı belirtildi. 
     Düzce Vali Yardımcısı Necmettin Kılıç, AA muhabirine yaptığı açıklamada, halen bin 200 adet prefabrik konutun bulunduğu Gümüşpınar'da 300 ailenin barındığını belirtti. Kılıç, ''Kiremitocağı'ndaki 180 prefabrikte 180 aile barınıyor. Fidanlık prefabrik konutları ise 300, ancak burada 50 aile barınıyor. Prefabriklerde oturan ailelerin yüzde 80'i fakir-fukara, yüzde 20'si de devlet memuru'' diye konuştu. 
     Kılıç, depremlerin ardından Düzce'de 18 yerleşim alanında 5 bin 942 prefabrik konut inşa edildiğini ve 21 bin 320 kişinin prefabriklerde barındırıldığını söyledi. 
     
     KAYNAŞLI'DA DURUM 
     Düzce'nin Kaynaşlı İlçesi'nde ise kalıcı konutlar bitirilmeyi bekliyor. 
     Kaynaşlı Kaymakamı Hamza Erkal, AA muhabirine yaptığı açıklamada, Başbakanlık Uygulama Birimi tarafından Çele Mahallesi'nde inşa edilen kalıcı konutların bitirilememesi nedeniyle prefabriklerde yaşamın devam ettiğini söyledi. Hamza Erkal, şunları söyledi 
     ''Ailelerin bir kısmı kendi arsaları üzerinde kurulan prefabriklerde, bir kısmı da Akabe mevkiindeki prefabriklerde yaşıyor. Ortalama 300 aile prefabriklerde. Kaynaşlı'da kurumlara ait bir binamız bile yok. Bütün kurumlar birlikte Belediye İşhanı'nda görev yapmaktalar. Ayrıca ilköğretim okulu eksiği olması nedeniyle Kaynaşlı merkezden köylere 800 öğrenci taşınarak eğitim verilmektedir. Yani Türkiye'de taşımalı eğitimin tam tersi yaşanmaktadır'' dedi. 
     
</TEXT>
</DOC>
