<DOC>
<DOCNO> 164045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/spor/spo02.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisans tamam sorun devam 
</HEADLINE>
<TEXT>

Aurelio'nun Gençlerbirliği ile yaptığı anlaşmanın federasyon açısından geçerliliği bulunmadığını öğrenen Fenerbahçe lisans işlemlerini başlattı. İlhan Cavcav ise "Bu işin peşini bırakmayacağız" dedi 
     CEMAL ERSEN 

     Başkent operasyonu 
     FENERBAHÇE, dün başkentte yaptığı gizli bir operasyonla Aurelio'nun işini bitirdi. Sezon içinde Gençlerbirliği ile anlaştığı ve peşinat çekini aldığı iddia edilen Brezilyalı oyuncunun imzaladığı sözleşmenin Futbol Federasyonu açısından geçerliliğinin bulunmadığını öğrenen Sarı - Lacivertliler hemen harekete geçtiler. Kulüp müdürü Serkan Acar, resmi sözleşmeyi federasyona göndererek lisans işlemlerini başlattı. 
     
     Oturma izni çıktı 
     AURELİO'NUN bu sabah lisansını alacak olan Serkan Acar, Ankara'da Emniyet Genel Müdürlüğü'ne giderek Aurelio'ya çalışma izni de çıkarttı. Transfer talimatının 25. maddesine göre Brezilyalı oyuncu, Gençlerbirliği'ne tescil dönemi olan 15 Haziran'dan önce imza attığı için bu anlaşma geçerli sayılmayacak. Böylece çift imzadan dolayı Aurelio'nun bir yıl ceza alması da söz konusu olmayacak. 
     
     'İşin peşindeyiz' 
     GENÇLERBİRLİĞİ Başkanı İlhan Cavcav ise gelişmelere tepki gösterdi. Cavcav, "Aurelio'nun bizimle yaptığı anlaşmada tazminat koşulu var. Federasyon Fenerbahçe'ye lisans verebilir. Ama bizim tazminat hakkımız kalıcıdır. Üstelik Aurelio sene sonuna kadar Olaria Atletico kulübünün malı. Olay resmileşirse derhal FİFA'ya gideceğiz. Bu işin peşini asla bırakmayız" ifadelerini kullandı. 
     
Overmars'ın derdi başka      MEHMET ÇİFTÇİ 

     Son aşamada 
     FENERBAHÇE, Frank de Boer ve Van Hooijdonk'tan sonra bir diğer Hollandalı yıldız Overmars'ın transferinde de son aşamaya geldi. Barcelona'da top koşturan tecrübeli oyuncu, Sarı - Lacivertli yöneticilerle geçtiğimiz hafta görüştüğünü doğruladı ve aldığı çok cazip tekliften bir hayli etkilendiğini açıkladı. 
     
     Cevabı haftaya 
     SARI - Lacivertli yöneticilere yeşil ışık yakan ve düşünmek için süre isteyen Overmars, "Beni tek düşündüren Fenerbahçe'nin gelecek yıl Avrupa Kupaları'nda oynayamayacak olması. Barcelona Kulübü ile bağlarımı kopardım. Pazartesi günü son bir toplantı yapacağız. Ardından Fenerbahçe ile görüşüp cevabımı bildireceğim" dedi. 
     
Önce af sonra ceza      YÖNETİM ile arasındaki buzları eriten Serhat'ın babası Sedat Akın dün kulübe geldi ve yöneticilerle görüştü. Genç oyuncunun tekrar takıma dönmesinde Daum'un büyük rol oynadığı ancak Serhat'a yine de yaptığı davranıştan dolayı ağır para cezası verileceği kaydedildi. Bu arada genç golcü dün sabah Almanya'ya giderken, basın mensuplarına "Bana birşey sormayın. Siz herşeyi daha iyi biliyorsunuz" dedi. 
     
Teklif yağmuru      FENERBAHÇE dün menajer ve futbolcuların akınına uğradı. Önce, Aurelio'nun eski menajeri ellerinde 3 - 4 Brezilyalı futbolcu olduğunu ifade ederek bu oyuncuları Sarı - Lacivetliler'e önerdi. Daha sonra Avusturya'da top koşturan Kuzmanoviç adlı futbolcu, yöneticilere Fenerbahçe'de oynamak istediğini söyledi ancak bu tekliflere sıcak bakılmadığı belirtildi. Bu arada Vladimir'in menajerine de oyuncusuna kulüp bulması söylendi. 
     

</TEXT>
</DOC>
