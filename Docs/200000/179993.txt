<DOC>
<DOCNO> 179993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun18.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Times "ABD'nin savaş sonrası programı yetersiz" 
</HEADLINE>
<TEXT>

     Amerikan yönetiminin, savaş sonrası Irak'ın yeniden yapılandırılması ve kitle imha silahlarının bulunmasıyla ilgili programının, ''eksik, yetersiz ve baştan savma'' hazırlandığı belirtildi. 
     Washington Times gazetesinin ele geçirdiği, Amerikalı üst düzey generallere yönelik ''Irak'ta Özgürlük Operasyonunun Stratejik Dersleri'' adlı gizli raporda, Irak'ta savaş sonrası hazırlıklardan sorumlu yetkililerin mümkün olan en iyi programı hazırlamak için yeterli zamanı olmadığına değinildi ve ''Irak'ın yeniden inşası konusunda, Savunma Bakanlığı'ndaki yapının geç oluşturulmasının detaylı bir planın hazırlanması için gereken zamanı sınırladığı''na işaret edildi. 
     Raporda, kitle imha silahlarının aranması programının da ''gerçekten etkili şekilde'' yürütülmesi için yeterince erken harekete geçilmediği ifade edildi. Raporda, bu programların eksik, yetersiz ve baştan savma hazırlandığı belirtildi. 
     Bu arada, ABD Savunma Bakanlığı Pentagon'dan bir sözcü, bu raporla ilgili yorumda bulunmayı reddetti. 
     ABD Başkanı George Bush, Dışişleri Bakanı Colin Powell'a talimat vererek, Irak'taki ABD önderliğindeki koalisyon birliklerini BM onaylı çok uluslu yapıya büründürecek ve BM'ye Irak'ta daha fazla rol verecek bir tasarının BM Güvenlik Konseyi'nce kabulü için girişimde bulunulmasını istemişti. 
     
</TEXT>
</DOC>
