<DOC>
<DOCNO> 193582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur05.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcılık, Melih Gökçek için soruşturma izni istedi... 
</HEADLINE>
<TEXT>

     Yargıtay Cumhuriyet Başsavcılığı, Ankara Büyükşehir Belediye Başkanı Melih Gökçek hakkında İçişleri Bakanlığı'ndan soruşturma izni istedi. 
     Yargıtay Cumhuriyet Başsavcılığı, Ankara Büyükşehir Belediyesi'nce Kızılay'daki trafik düzenlemesinin devam edip etmemesi konusunda yapılan ''anket''te belediye kaynaklarının usulsüz kullanıldığı yönünde bazı basın yayın organlarında yer alan iddialar üzerine harekete geçti. 
     Başsavcılık, 4483 Sayılı Memurlar ve Diğer Kamu Görevlilerinin Yargılanması Hakkında Yasa uyarınca Ankara Büyükşehir Belediye Başkanı Melih Gökçek hakkında İçişleri Bakanlığı'ndan soruşturma izni istedi. 
     İçişleri Bakanlığı'nca yapılacak ön inceleme sonucunda soruşturma izni verilirse Gökçek'in, verilmezse Yargıtay Cumhuriyet Başsavcılığı'nın itiraz hakkı bulunuyor. 
     İtirazları Danıştay karara bağlayacak. Danıştay'ın kararına göre soruşturma yapılabilecek veya yapılmayacak. 
     Soruşturma izni çıkarsa başsavcılık, son soruşturmayı yaparak Gökçek hakkında dava açabileceği gibi takipsizlik kararı da verebilecek. 
     Gökçek, Büyükşehir Belediye Meclisi'nin aldığı karar üzerine, Kızılay'daki trafik düzenlemesinin devam edip etmemesi konusunda 25 Ekim Cumartesi günü Kızılay'a sandık koyarak halkın görüşüne başvurmuştu. 
     
</TEXT>
</DOC>
