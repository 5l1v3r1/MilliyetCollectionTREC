<DOC>
<DOCNO> 173806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur17.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da nemli sıcak hava bunaltıyor... 
</HEADLINE>
<TEXT>

     Antalya'da nemli sıcak hava, yaşamı olumsuz etkiliyor. 
     Hava sıcaklığının yüksek olması ve nem oranının yüzde 80'lere ulaşması nedeniyle Antalya Sağlık Müdürü Hüseyin Gül, özellikle yaşlılar ve çocukların, saat 11.00 ile 15.00 arasında güneşte kalmamaları önerisinde bulundu. 
     Antalya Meteoroloji Bölge Müdürlüğü yetkilileri, bugün hava sıcaklığının 32 derece olduğunu, buna karşın nem oranının yüzde 80'lere ulaştığını belirttiler. Nem oranının yüksek olması nedeniyle hava sıcaklığının insanları daha fazla etkileyebileceğine dikkati çeken yetkililer, bu nedenle vatandaşlara işlerini sabah erken saatlerde yapmaları önerisinde bulundular. 
     Yetkililer, hava sıcaklığının yarından itibaren bir miktar azalacağını, nem oranının da düşeceğini belirttiler. 
     SAĞLIK MÜDÜRÜ UYARDI Antalya Sağlık Müdürü Hüseyin Gül de, yaptığı açıklamada, vatandaşları uyararak, güneşin yakıcı olduğu öğle saatlerinde gerekmedikçe dışarıya çıkmamaları, çıkmak zorunda olanların ise şapka veya şemsiye gibi koruyucu materyaller kullanmalarını istedi. 
     Özellikle yaşlılar ile çocukların saat 11.00 ile 15.00 arasında güneşten uzak durmaları gerektiğine dikkati çeken Gül, şunları kaydetti 
     ''Denize girerek serinlemek isteyenler, akşam ve sabah saatlerini seçmeliler. Saat 11.00 ila 15.00 arası denizde olmak da, en az dışarıda olmak kadar tehlikeli. Başın ıslak olması güneşin çarpmasını engellemez. Güneş ışını su ile birleşince kişide bilinç kaybı ve çeşitli cilt rahatsızlıkları doğurabilir.'' Bilinç kaybı yaşayan kimselere kısa sürede müdahale edilmezse kalıcı hasarlar meydana gelebileceğine dikkati çeken Gül, vücudun terleme ile su kaybedeceğini belirterek, vatandaşlara bol sulu gıdalar ve içecekler tüketmelerini önerdi. 

     
</TEXT>
</DOC>
