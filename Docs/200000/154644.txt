<DOC>
<DOCNO> 154644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo14.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Sergen üç gün dinlenecek 
</HEADLINE>
<TEXT>

     Birinci Süper Futbol Ligi lideri Beşiktaş, bir günlük iznin ardından, Adanaspor ile oynayacağı lig maçının hazırlıklarına bugün başladı. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcular, kondisyon çalışmasının ardından, 3 grup halinde yarı sahada çift kale maç oynadı. 
     Antrenmana sakatlıkları süren Sergen Yalçın ile İlhan Mansız, izinli olan Zago ve Giunti katılmadı. Sakatlıkları bulunan Pancu ve Bayram fizyoterapist eşliğinde özel bir çalışmaya tabi tutuldular. Antrenman sırasında hafif bir sakatlık geçiren Ahmet Yıldırım ise çalışmayı yarıda bıraktı. 
     Kulüp Doktoru Ayhan Optur, sol ayak bileğinde ödem oluşan Sergen'in 3 gün dinlendirileceğini belirterek, ''Sergen'in tedavisini sürdürüyoruz. Adanaspor maçında oynayıp oynamayacağına da bu dinlenmenin ardından karar vereceğiz'' dedi. 
     Pancu'nun yarından itibaren takımla birlikte çalışmalara başlayacağını ve Adanaspor karşısında forma giyeceğini kaydeden Optur, Ahmet Yıldırım'ın ise önemli bir sakatlığının bulunmadığını ve önlem amacıyla antrenmana devam ettirmediklerini ifade etti. 
     
     İDMAN SONUNDA SAHADA TOPLANTI 
     İdman bitiminde Teknik Direktör Lucescu, saha içinde futbolcuları etrafına toplayarak, bir süre görüştü. 
     Futbolcularına Altay maçında yapılan hataları anlatan Rumen teknik adam, oyuncularını kalan maçlarda daha dikkatli olmaları yönünde uyardı. 
     Lucescu, ayrıca sol kanat oyuncusu İbrahim'e de özel bir çalışma yaptırdı. 
     Bu çalışma için Zafer, Evren, Niyazi ve Eser'i de sahada tutan Lucescu, İbrahim'in maç sırasında sol kanatta yapması gereken hareketleri ve kaçması gereken bölgeleri gösterdi. Daha sonra İbrahim ile bir süre de kaleci antrenörü Datcu'nun tercümanlığı aracılığıyla özel bir görüşme yapan Rumen çalıştırıcı, bu futbolcusuna nasıl oynaması gerektiğini anlattı. 
     
     CORDOBA'NIN BABASI DA İDMANDAYDI 
     BJK Nevzat Demir Tesisleri'ndeki idmanı siyah-beyazlıların Kolombiyalı file bekçisi Oscar Cordoba'nın babası Andres Cordoba da izledi. 
     İdman bitiminde oğluyla birlikte basın mensuplarına poz veren Andres Cordoba, İstanbul'a ilk kez geldiğini ve şehrin güzelliğinin kendisini etkilediğini söyledi. 
     
     FEVERNOVA TOPLA ÇALIŞTILAR 
     Lucescu'nun isteğiyle siyah-beyazlı futbolcular bugünkü antrenmanı Dünya Kupası'nda kullanılan ''Fevernova'' toplarıyla yaptı. 
     Daha önce deplasmanlarda oynanan maçlarda futbolcuların alışık olmadığı bu toplarla oynamasının sıkıntısını yaşadığını düşünen Lucescu'nun, hafta sonunda karşılaşacakları Adanaspor'un da bu topları kullanması nedeniyle böyle bir uygulamaya gittiği öğrenildi. 
     Siyah-beyazlılar, yarın yapacakları tek antrenmanla Adanaspor maçının hazırlıklarını sürdürecek. 
     
</TEXT>
</DOC>
