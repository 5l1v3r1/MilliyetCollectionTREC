<DOC>
<DOCNO> 156069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/siyaset/siy05.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, oğlunu yanına aldı 
</HEADLINE>
<TEXT>

     Dışişleri Bakanı Abdullah Gül siyasetteki başarısının yanı sıra iyi bir "aile babası" olmasıyla da tanınıyor. Mehmet Emre, Kübra ve Ahmet Münir adlı üç çocuğu bulunan Abdullah Gül için dünya bir yana çocukları bir yana. Başbakanlık, ardından Dışişleri Bakanlığı derken çok yoğun bir temponun içinde yer alan Gül buna rağmen cumartesi ve pazar günlerini eşi Hayrünisa Hanım ve çocuklarına ayırıyor. Gül'ün çocuklarına düşkünlüğü o dereceye ulaşmış ki hepsinin dizinin dibinde olmasını istemiş. Bu nedenle de İstanbul'da Sabancı Üniversitesi Bilgisayar Mühendisliği bölümünde başarıyla okuyan ilk göz ağrısı Ahmet Münir'i kızının da Endüstri Mühendisliği bölümünde okuduğu Ankara Bilken Üniversitesi'ne transfer etmiş. Gül yakın çevresine, "Ne olur ne olmaz, gözümüzün önünde, dizimizin dibinde olsun istedik. Artık aile bir arada, içim daha rahat" diyormuş. 
     

</TEXT>
</DOC>
