<DOC>
<DOCNO> 171482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/ekonomi/eko05.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Birsen Rakibimiz yüksek reel faiz 
</HEADLINE>
<TEXT>

   İMKB Başkanı Birsen, ekonomide genel trendin pozitife döndüğünü belirterek, ancak buna rağmen borsanın en büyük rakibinin yüksek reel faiz olduğunu söyledi 
      EKONOMİ SERVİSİ 
   
   İstanbul Menkul Kıymetler Borsası İMKB Başkanı Osman Birsen, reel faizlerin düşük olduğu zamanlarda borsada yatırımcı sayısının rekor düzeyde olduğunu belirterek, reel faizlerin düşmesiyle eski rekora kavuşacaklarını söyledi. 
   Ekonomi Muhabirleri Derneği'nin EMD düzenlediği toplantıda konuşan Birsen, İMKB'nin başarılı bir model olduğuna dikkat çekerek, özelleştirilmesi için kendisinden daha başarılı bir model bulunması gerektiğini söyledi. Birsen, şöyle konuştu 
   "Özelleştirme konusu, ne derler zülfüyare mi dokunuyor, hassas bir konu. İMKB'nin özelleştirilmesi hem iyi, hem de kötü de olabilir. İMKB başarılı bir kurum. Modeli de başarılı. Bu itibarla bundan daha başarılı model bulmamız lazım. Henüz kesinleşmiş bir modelin olmaması nedeniyle yeni bir model arayışı içine girildi. Önümüzdeki dönemde bir danışman firmanın raporlamasıyla bu konulara ışık tutulacak.'' 
   
   'Trend pozitife dönüyor' 
   Faizlerin düştüğü dönemde yatırımcı sayısının arttığına işaret eden Birsen, ''Reel faizler bizim rakibimiz. Faizler düştüğünde 1 milyon 383 bin faal yatırımcıya ulaştık. Krizden sonra nispeten gerileme oldu ama kazanımın büyük bölümünü muhafaza etmiş görünüyoruz" şeklinde konuştu. Birsen, "2003'te genel trend negatiften pozitife dönüyor" dedi. 
   
   'Krizin etkisinden kurtulamadık'    Birsen, halka arzlar konusuna değinerek, "Fiyatlandırma şu anda mevcut değerinin altında yapılıyor. Çünkü ekonomik krizin şartlarından henüz uzaklaşamadık. Zaman içinde normal değerleri beklemek, ona göre değerlendirmek lazım. Öyle dönemlerde halka açılmalar hızlanacaktır" dedi. Birsen, özellikle Irak sorunuyla ilgili negatif etkilerin olduğunu, bundan uzaklaşıldığı sürece pozitif bir gelişme kazanılacağını, önümüzdeki dönemde halka arzlar ve fiyatlama açısından daha iyi şartlar oluşacağını kaydetti. Birsen şunları söyledi 
   "Irak ile ilgili son gelişmelerin yönü açısından çok acele etmemek gerekir. Bugün itibariyle çok ciddi bir etkilenme görmüyorum. Pozitif de olabilir negatif de olabilir. Bunun ölçeği önemlidir.'' 
   
   
</TEXT>
</DOC>
