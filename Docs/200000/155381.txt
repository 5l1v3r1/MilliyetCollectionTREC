<DOC>
<DOCNO> 155381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko57.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı Tahsilatı hızlandırmak için önerilerimiz var 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, fon bankalarındaki tahsilatı hızlandırabilmek için önerileri bulunduğu ve bunları yakında hükümete intikal ettireceklerini bildirdi. 
     Akçakoca, BDDK tarafından Düzenlenen ''Krizden İstikrara Doğru Bankacılık Sektörü'' toplantısı sırasında basın mensuplarının sorularını yanıtladı. 
     Engin Akçakoca, 2004 sayılı İcra İflas Kanunu'nda düzenleme yapıldığını ve bu Kanun'un şu anda Meclis'te görüşülmek üzere olduğunu belirterek, ''Sadece TMSF'yi değil, hepimizi ilgilendiriyor. Diğer özel bankaları ve kamu bankalarını da yakından ilgilendiriyor. Bugüne kadar tahsilatta bu yasa nedeniyle sıkıntı yaşamış olan özel bankaların da sorunları giderilecek'' diye konuştu. 
     Bu yasal düzenleme ile süratli bir şekilde alacağın değer kaybetmeden tahsil edilmesi imkanına kavuşulacağına işaret eden Akçakoca, kullandıkları 6183 Sayılı Amme Alacaklarının Tahsili Hakkındaki Kanun'la ilgili olarak da şu anda yapılacak herhangi bir husus bulunmadığını bildirdi. 
     Akçakoca, ''Bu yasayı vergi daireleri kullanıyor. Ancak bizim kendi açımızdan tahsilatı hızlandırabilmek için önerilerimiz var. Yakında hükümete intikal ettireceğiz'' dedi. 
     Devlet Bakanı ve Başbakan Yardımcısı Abdüllatif Şener'in düzenleyici otoritelerle ilgili bir çerçeve kanuna ihtiyaç olduğu şeklindeki sözlerinin hatırlatılması üzerine de Akçakoca, şunları söyledi 
     ''Öyle bir çalışma var. Biz de kendi açımızdan uygun gördüğümüz bir çerçeve taslağını kendilerine ilettik. Böyle bir çalışma var, doğaldır. Yani böyle çok bağımsız, ya da özel kurulun, kurumun bulunduğu bir ortamda, bazı hususları standardize etmeye çalışmak normal.'' 
     
</TEXT>
</DOC>
