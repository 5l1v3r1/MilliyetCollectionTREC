<DOC>
<DOCNO> 185351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo13.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülden Milli takıma seçildiğimi duyunca kulaklarıma inanamadım 
</HEADLINE>
<TEXT>

     23. Avrupa Şampiyonası'nda ikinci olan Bayan Milli Voleybol Takımı'nın liberosu Gülden Kayalar, ''Milli takıma seçildiğimi duyunca kulaklarıma inanamadım'' dedi. 
     Geçen yıl Şanlıurfa Gençlik Spor takımında oynarken, milli takım seçmelerine katılan milli voleybolcu, ''Menajerim Osman Urener, milli takım kampına çağrıldığımı söylediğinde kulaklarıma inanamadım'' diye konuştu. 
     19 Mayıs Üniversitesi Beden Eğitimi ve Spor Bölümü mezunu olan Samsun doğumlu Gülden Kayalar, böyle bir heyecanı ilk defa yaşadığını söyleyerek, şöyle konuştu 
     ''İlk defa başıma geldiği için çok heyecanlandım. Milli takımdaki diğer oyuncuların hiçbirini tanımıyordum ve aynı ortamda bulunmamıştım. Ama en iyiler arasında olacağımı biliyordum. Antrenmanlara başladığımızda, çok çekingendim. Bu yüzden bir süre güvensizlik yaşadım. Ama tüm arkadaşlar çok iyiydi. Bana çok sıcak davrandılar. Güvensizliğimi onların yardımıyla aştım.'' Milli takıma girdikten sonra kendisine büyük bir sorumluluk verildiğini belirten Gülden Kayalar, ''Bu sorumluluktan sonra daha çok çalışmaya başladım. Özellikle Deniz Abi'nin bana olan güvenini karşılıksız bırakmamak için çok daha fazla çaba sarfettim. Ben elimden geleni yaptım ve yapmaya da devam edeceğim'' diye konuştu. 
     Avrupa ikinciliği ile Türkiye'nin adını dünyaya duyurduklarını söyleyen milli oyuncu, ''Türk voleyboluna çağ atlattık. Artık çıtamız yükseldi. Büyüğünden küçüğüne herkesin voleybola olan ilgisini arttırdık. Potansiyelin daha da artacağına inanıyorum'' dedi. 
     Şampiyonada, Avrupa'nın en iyi liberosu ödülünü alan Kayalar, ülkem adına, ailem adına, kendi adıma çok sevinçliyim'' diye konuştu. 
     
</TEXT>
</DOC>
