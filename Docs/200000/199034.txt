<DOC>
<DOCNO> 199034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko35.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı Bilgin görevine başladı... 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanlığı görevine atanan Tevfik Bilgin, yemin ederek görevine başladı. 
     Yargıtay'da bugün saat 14.00'de düzenlenen yemin töreninde Bilgin, Yargıtay Başkanı Eraslan Özkaya başkanlığındaki Yargıtay Birinci Başkanlık Kurulu üyeleri huzurunda yemin etti. 
     Engin Akçakoca'nın istifası üzerine kalan süreyi tamamlamak üzere BDDK Başkanlığı görevine atanan Bilgin, yemin töreninden sonra, Yargıtay Birinci Başkanlık Kurulu üyelerinin elini sıktı. 
     Bilgin, Yargıtay'dan ayrılırken yaptığı açıklamada, BDDK Başkanığı görevine fiilen başladığını belirterek, ''yuvama dönüyorum'' dedi. 
     Tevfik Bilgin, şöyle devam etti 
     ''Ben o kurumda yaklaşık 10 sene hizmette bulundum. Hazine Müsteşarlığı ve BDDK olarak. Şu anda sistemdeki sorunları biliyoruz. Bundan sonra Kurumun içinde bir görevli olarak daha derinden vakıf olacağıma inanıyorum. Tabii gecemizi gündüzümüze katarak çalışacağımıza emin olabilirsiniz. Bulunduğumuz kurumlarda bunu geçmişimizde de ispatlamaya çalıştık. Herşey bu ülke için. Bu ülkenin insanları ve bankacılık sisteminin istikrarlı bir yapıya kavuşması için. Tabii bu arada BDDK'nın layık olduğu saygınlığı tekrar kazanması için elimizden gelen tüm çabayı da göstereceğimize emin olabilirsiniz.'' 
     
     SORULAR 
     Gazetecilerin bir sorusu üzerine Bilgin, Bankalar Kanunu'na göre kurul başkanının 10 yıl bankacılık ve finans dalında çalışmış olması gerektiğini hatırlatarak, ''Benim de malumunuz 12 yıla yaklaşmış durdumda. O konuda herhangi bir sorunumuz yok'' şeklinde konuştu. 
     9.5 yılı aşkın bir süre Bankalar Yeminli Murakıbı olarak görevde bulunduğunu anlatan Bilgin, şöyle devam etti 
     ''Daha sonra Anadolu Endüstri Holding'te Mali İşler Koordinatör Yardımcısı olarak bulundum. Finans sistemi ile ilgili olarak 2.5 yıl. 8 aydır da Halk Bankası Genel Müdürüyüm. Dolayısıyla üst üste toplarsanız 10 yılı hayli hayli geçiyor. Üstelik Halk Bankası Genel Müdürü olarak atanmam için de 10 yıl gerekiyor.'' Gazetecilerin ''Kurum'un saygınlığınının tekrar kazanması için çalışacağız'' sözünü açmalarını istemesi üzerine Bilgin, şöyle dedi 
     ''Malumunuz biz de dışardan izlediğimiz kadarı ile hem basından hem de sizin derin yorumunuzdan bir miktar saygınlığında zedelenme olduğu havası var kamuoyunda. Bizim yapacağımız çalışmalarımızla aldığımız kararlar ile gerekli yerde gerektiği şekilde ve gerektiği zamandaki açıklamalarımızla bunu tekrar kazanmak veya saygınlığını daha artırmak özet olarak.'' 
     
</TEXT>
</DOC>
