<DOC>
<DOCNO> 186788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko15.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Patates fiyatları üreticiyi endişelendiriyor... 
</HEADLINE>
<TEXT>

     Türkiye'nin önemli patates üretim merkezlerinden Nevşehir'de, patates fiyatlarının düşmesi üreticileri endişelendiriyor. 
     Nevşehir Ziraat Odası Başkanı Recep Tunç, yaptığı açıklamada, çiftçileri uyararak, ''Zorunlu kalmadıkça patatesinizi kesinlikle piyasaya sürmeyin. Depolarda bekleyip, değer kazansın daha iyi'' dedi. 
     Türkiye'nin patates tüketiminin 1 4'lük bölümünün karşılandığı Nevşehir'de, kışlık patates hasadının başladığını belirten Tunç, şunları kaydetti 
     ''Patatesin 1 kilosu 186 bin liraya mal oluyor. Üreticiler haciz endişesi yaşadığı için ürünlerini topluca pazara sunmaya hazırlanıyor. Bu da iç piyasada patatese büyük bir doygunluğu beraberinde getirecek ve fiyatların da çok düşmesine neden olacaktır. Bugün pazar koşullarında 150 bin liraya kadar düşen patates fiyatları, önümüzdeki günlerde daha da düşeme eğilimine girecektir. Eğer çiftçimiz ürününü bir an önce piyasaya yöneltmek isterse, fiyatlar kısa sürede 100 bin lira veya daha da altı bir rakama kadar inebilir. Ancak, iç piyasadaki patates arzında yavaşlama meydana gelirse fiyatlar, üreticilerin alın terlerini karşılayacak düzeye ulaşabilir. Bu nedenle tüm üreticilerimizin, çok zor durumda kalmadıkça ürünlerini şimdilik satmamalarını istiyoruz. Oda olarak imkanlarımız ölçüsünde tüm üreticilerimize ulaşarak bu temel gerçeği onlarla paylaşıyoruz.'' 
     
     PATATES ÜRETİM ALANLARI AZALIYOR 
     Tunç, Nevşehir'de, 21 bin dekarlık alanda ekimi yapılan patatesin bu yılki rekoltesini 950 bin ton ile 1 milyon 50 bin ton civarında beklediklerini ifade ederek ''Bölgemizde patatesin pazarlanması konusunda çıkan sorunlar nedeniyle, geçen yıl 23 bin 450 dekarlık alanda ekim yapılırken, bu yıl ekim alanı 21 bin dekara düştü. Patates tarımında kaliteli ve verimli tohumluk kullanımı ile rekoltede kayıp beklemiyoruz. Ancak, ekim alanları azalıyor'' dedi. 
     
</TEXT>
</DOC>
