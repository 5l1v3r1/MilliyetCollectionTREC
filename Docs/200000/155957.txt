<DOC>
<DOCNO> 155957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun13.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Genel Valisi, tecavüz iddiası yüzünden görevden alınıyor 
</HEADLINE>
<TEXT>

     İngiltere Kraliçesi'nin Avustralya Genel Valisi Peter Hollingworth, hakkında 40 yıl önceki tecavüz iddiasıyla ilgili soruşturma tamamlanana kadar görevini bırakma kararı aldı. 
     Simgesel önemi bulunan Genel Valilik makamını yürüten Hollingworth, aynı zamanda, başpiskoposluk görevi sırasında ''bazı din adamlarının sübyancılığına izin vermekle'' suçlanmasından ötürü de istifa baskısı altında bulunuyordu. Hollingworth'ün ''aklanana kadar geçici istifasını'' Başbakan John Howard açıkladı. 
     Hollingworth, 3 gün önce, bir kadının 1960'larda tecavüze uğradığı gerekçesiyle tazminat davası açmasıyla ilgili yazılı açıklamasında, ''Bu kadını tanımıyorum. Ona tecavüz etmedim. Herhangi bir kişiye tecavüz ettiğim iddiasını kesinlikle yalanlıyorum'' ifadesini kullandı. 
     Bu yılın başında dava açan, adı açıklanmayan kadın, 1965 sonu ya da 1966 başlarında katıldığı bir gençlik kampında 19-20 yaşlarındayken tecavüze uğradığını öne sürdü, ancak davasını takip edemeden öldü. 
     Hollingworth, Victoria Yüksek Mahkemesi'nden davayla ilgili haberlere engel olunmasını talep etmişti. 
     Avustralya'daki kamuoyu yoklaması, yüzde 76'lık kesimin Hollingworth'ün istifa etmesinden yana olduğunu ortaya çıkardı. 
     Genel Vali, Brisbane Anglikan piskoposuyken bazı rahiplerin sübyancılıklarını örtbas etmekle suçlanmıştı. 
     Peter Hollingworth, Nisan 2001'de genel vali olarak atandı. 
     
</TEXT>
</DOC>
