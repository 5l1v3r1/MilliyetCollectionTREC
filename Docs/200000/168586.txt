<DOC>
<DOCNO> 168586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur25.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte şeyhin müridi "Haftanın bir günü şeyhin yatağına girdim" 
</HEADLINE>
<TEXT>

     Tuzla'nın Akfırat beldesinde ''irticai faaliyetlerde bulundukları'' öne sürülen sözde şeyh Yaşar Yılmaz'ın da aralarında bulunduğu 3'ü tutuklu 28 sanığın yargılanmasına devam edildi. 
     İstanbul 5 No'lu DGM'deki duruşmaya, tutuklu sanıklar Yaşar Yılmaz, Mustafa Şeyhoğlu ve Harun Ersin katıldı. Duruşmada, müştekiler Fatma Şahin ile babası Hüsnü Şahin de hazır bulundu. 
     Diyecekleri sorulan Fatma Şahin, Yaşar Yılmaz'ın 1999 yılında kendisini Abdullah Karasoy ile evlendirdiğini belirterek, ''Babama, bu evliliği istemediğimi söyledim. Babam bana, 'Biz oraya bağlıyız. Kafir olmak istemiyoruz' dedi. Ben de ailem zarar görmesin diye kabul ettim'' şeklinde konuştu. 
     Babasının 1979 yılından beri Yaşar Yılmaz'ın müridi olarak Akfırat'ta kaldığını ifade eden Şahin, sözlerini şöyle sürdürdü 
     ''Abdullah Karasoy'un babası, ben oğluyla evlendikten 4 ay sonra beni alıp Yaşar Yılmaz'ın yanına götürdü. Yaşar Yılmaz bana, 'ben seni kendime nikahladım' dedi. Ben 'olmaz' deyince odaya kilitleyerek tehdit etti. 14 ay boyunca haftanın 1 günü Yaşar Yılmaz'ın yanında, diğer günlerinde de eşimin yanında kaldım. Eşim bana elini sürmedi. Ama şeyhle istemeyerek birlikte oldum. Daha sonra Yaşar Yılmaz beni Akfırat'tan kovdu. Ben kendimi yaktım, başkaları da yanmasın, şikayetçiyim. Ne olur onu cezalandırın.'' Fatma Şahin'in babası Hüsnü Şahin de şikayetçi olduğunu bildirdi. 
     Mahkeme heyeti, eksikliklerin giderilmesi amacıyla duruşmayı erteledi. 
     Duruşma sonrası, İstanbul DGM'den ayrılmakta olan Fatma ve Hüsnü Şahin ile DGM bahçesinde bekleyen sanık yakınları arasında kavga çıktı. 
     Sanık yakınlarının yumruklarla saldırdığı baba-kız, araya giren güvenlik güçleri tarafından kurtarılarak, DGM'den uzaklaştırıldı. 
     
     İSTENEN CEZALAR 
     İstanbul DGM Cumhuriyet Savcılığı'nca hazırlanan iddianamede, sözde şeyh Yaşar Yılmaz'ın bir kadınla imam nikahıyla yaşadığı ve resmi nikahlı bir de eşi olduğu anlatılıyor. 
     İddianamede, Yılmaz'ın, ''çıkar amaçlı suç örgütü kurmak'', ''Fatma Şahin adlı kızın ırzına geçmek'' ve ''Mustafa Beşer'i dağa kaldırmak'' suçlarından 13 ile 15 yıl arasında ağır hapis cezasına çarptırılması isteniyor. 
     Tutuklu sanıklar Harun Ersin ve Mustafa Şeyhoğlu'nun da ''çıkar amaçlı suç örgütüne üye olmak'' ve ''dağa adam kaldırmak'' suçlarından 4 ile 11 yıl arasında ağır hapis cezasına çarptırılması öngörülen iddianamede, tutuksuz olan Tuzla'nın Akfırat Beldesi Belediye Başkanı Mehmet Ali Soylu'nun da ''çıkar amaçlı suç örgütüne yardım ve yataklık etmek'' suçundan 6 ay ile 1 yıl arasında hapis cezasına çarptırılması talep ediliyor. 
     İddianamede, tutuksuz olan diğer 24 sanığın da, ''çıkar amaçlı suç örgütüne üye olmak, yardım ve yataklık etmek'' suçlarından dolayı 6 ay ile 6 yıl arasında çeşitli ağır hapis cezalarına çarptırılmaları isteniyor. 
     
</TEXT>
</DOC>
