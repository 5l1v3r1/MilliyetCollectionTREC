<DOC>
<DOCNO> 170472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/guncel/gun01.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'in sorunu radyasyon değil, atık 
</HEADLINE>
<TEXT>

Karadeniz'de 1994'te başlatılan radyasyon araştırması sonuçlandı "Asıl tehlike kimyasal ve evsel atıklar" 
     ASLI ÖKTENER İstanbul 

     Cernobil faciasından sonra, Karadeniz'in ve bölgenin radyasyon etkisinde kaldığı çok tartışıldı. Karadeniz'i incelemek üzere de Türkiye'nin aralarında bulunduğu Karadeniz'e kıyısı olan 6 ülkenin bilim adamları bir araya geldi. 1994 yılında başlayan çalışmalar bu yıl son buldu ve yıllardır merak edilen sorunun cevabı ortaya çıktı "Karadeniz'de radyoaktif kirlenme miktarı insan sağlığını etkileyecek boyutta değildir. Asıl tehlike kimyasal ve evsel atıklardır..." 
     
     45 BİLİM ADAMI KATILDI 
     Uluslararası Atom Enerjisi Ajansı, bu proje için 6 ülke bilim adamlarına 1 milyon dolar bütçe ayırdı. Bu uzun soluklu araştırmaya her ülkeden yaklaşık 45 bilim adamı katıldı. Türkiye adına da çalışmaları Türkiye Atom Enerjisi Kurumu Başkan Danışmanı ve Çevre Güvenliği Uzmanı Gül Göktepe ve 18 kişilik ekibi yürüttü. 
     1996'da projeye dahil olan ekip, Türkiye'nin Karadeniz kıyılarında radyoaktif madde taraması gerçekleştirdi. Trabzon, Sinop, Zonguldak ve Şile'de istasyonlar kuruldu. Alınan numuneler yurtdışından getirilen özel cihazlarla labarotuvarlarda incelendi. 
     Göktepe, "Projeye bizim yanımız sıra Bulgaristan, Romanya, Ukrayna, Rusya ve Gürcistan'dan bilim adamları katıldı. Karadeniz'in neredeyse her ilinden su örnekleri alındı. Deniz canlıları ve kumsallar da incelendi. Tüm bu çalışmaların sonucunda radyasyonun suda, kumsalda ve midye gibi deniz canlılarında oldukça düşük miktarlarda bulunduğu tespit edildi. Karadeniz'deki bu radyasyon miktarı risk oluşturacak miktarda değil" dedi. 
     Deniz suyundaki kimyasal atık miktarına da baktıklarını belirten Göktepe, şunları söyledi "Kızılırmak, Sakarya, Tuna, Dinyeper gibi ırmaklardan çok sayıda kimyasal ve evsel atıklar denize karışıyor. Karadeniz'de su kalitesi yer yer Küçükçekmece Gölü'ndeki gibi. Yani çok kirli boyutlara ulaşmış. Trabzon'da ve birçok ilde çöpler denize dökülüyor. Kıyılara bir an önce arıtma sistemi kurulmalı. Karadeniz şu haliyle dünyanın ekolojik yönden en zengin ancak en hızlı kirletilen denizi durumunda." 
     
     KARADENİZ NASIL KURTULUR 
     Birleşmiş Milletler Kalkınma Programı desteğiyle Karadeniz'de ayrıca, "Sıcak Noktaların Gözetimi ve Halkın Denetimi" projesinin de devam ettiğini belirten Göktepe, "Karadeniz'de yoğun çalışmalara karşın sözleşmede alınan kararlara uyulmadığı, kirliliği önleyecek hiçbir arıtma tesisinin kurulmadığı, ÇED raporlarının hazırlanışında aksaklıklar olduğu, kamuoyunun kararlarda etkili olmadığı, sektörler arası işbirliği oluşmadığı görülmüştür. Karadeniz'in kurtulması için bu eksikliklerin bir an önce giderilmesi hedefimizdir" dedi. 
     

</TEXT>
</DOC>
