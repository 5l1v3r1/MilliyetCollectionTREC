<DOC>
<DOCNO> 187673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/spo02.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un rüyası 
</HEADLINE>
<TEXT>

   Fenerbahçe'nin hocasının, tüm planlarını bu sezon lig şampiyonluğuna ulaşma, önümüzdeki sezon da Şampiyonlar Ligi finali oynama üzerine yaptığı öğrenildi 
      YALÇIN TÜRK 

   
   Gözü yüksekte 
   SARI - Lacivertli kulüpte Teknik Direktör Christoph Daum büyük düşünüyor. Alman çalıştırıcının yakın çevresiyle yaptığı sohbetlerde bu sezon öncelikle şampiyonluk hedeflerini gerçekleştirmeyi, gelecek yıl da Avrupa'ya damga vurmayı amaçladığını söylediği öğrenildi. Şampiyonlar Ligi'nde final oynamak arzusunda olduğunu belirten Daum, güçlü transferlerle bu planını yürürlüğe koymaya çalışacak. 
   
   Alex imzaya kaldı 
   ÇITAYI yükselten Daum, ara transfer için yönetimi harekete geçirdi. Tecrübeli hocanın isteği üzerine Sarı - Lacivertli yöneticiler, Brezilya Milli Takımı'nın orta sahadaki etkili ismi Alex ile her konuda anlaşmaya vardı. Adı gizli tutulan bir santrfor ile de anlaşıldığı öğrenildi. Öte yandan Tomas, Servet ve Alper'in alınması nedeniyle sezon başında el sıkışılan Brezilyalı savunmacı Alex'ten vazgeçildi. 
   
   "Türkiye benim ikinci vatanım"    YUSUF DURSUN 

   TEKNİK Direktör Daum'a Pendik Rotary Kulübü, lösemili çocuklara yaptığı yardımlar ile ülkemizin tanıtımına katkıları ve Atatürk'e inancı sebebiyle toplum hizmetler ödülü verdi. Kulüp başkanı Sermet Fındık'ın elinden ödülünü alan Alman hoca, "Türkiye benim ikinci vatanım. Burada çok mutluyum. Bir zamanlar ben de fakirdim. Lösemili çocuklara, felaketten dolayı zor durumda kalanlara yardım etmek beni çok mutlu ediyor" dedi. 
   
   Samandıra'da şov    FENERBAHÇE, Bursa maçının hazırlıklarına dün çift idmanla devam etti. Yağmur ve sert rüzgara karşın sabahki idmanın büyük bölümü sahada gerçekleştirildi. Öğleden sonraki çalışmada ise Daum fırtına estirdi. Yusuf ve Semih'in attıkları gollerle göz doldurduğu çift kalenin ardından Alman hoca, röveşata ve voleyle gol atılmasını istedi. Birbirinden güzel goller Daum'dan alkış aldı. İdman sonrası kaleci antrenörü Immel, Semih ve Ali Güneş'i özel çalıştırdı. Grip olan Fenerbahçe'nin genç golcüsü Serhat Akın yorgan döşek yatıyor. Tedavi altına alınan yıldız oyuncuya serum veriliyor. Ayak bileğinden sakat olan Tomas'ın da tedavisi devam ediyor. 
   
   
</TEXT>
</DOC>
