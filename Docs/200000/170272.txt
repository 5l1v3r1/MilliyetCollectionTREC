<DOC>
<DOCNO> 170272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur13.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'ten Başbakana yanıt "Herkes üslubunu düzeltsin" 
</HEADLINE>
<TEXT>

     Türk-iş Genel Başkanı Salih Kılıç, kamu işçi ücretleriyle ilgili olarak Başbakan Recep Tayyip Erdoğan'ın yanlış bilgilendirildiğini belirterek, ''1 milyar diye ortaya konulan rakam, kesinlikle doğru değildir. Nereden çıkartılıyor net 1 milyar ücret alınıyor diye... 454 bin işçinin tamamı bu ücreti almamaktadır'' dedi. 
     Tes-iş Sendikası Başkanlar Kurulu toplantısında konuşan Kılıç, ülkede yaşanan olumsuzlukların nedeninin, uygulanan ekonomi politikaları olduğunu bildirerek, temsil ettikleri kesimin hak ve çıkarlarını korumak için mücadele ettiklerini söyledi. 
     Mevcut iktidarların haksız ve yanlış uygulamalarına karşı demokratik güçlerini kullanacaklarını anlatan Kılıç, şöyle konuştu 
     ''Bu ülkeyi yönetmeye talip olanlar demokratik yollardan işbaşına gelirler, hiçbir zaman zorla gelmezler. Millete bazı taahhütlerde bulunarak gelmişlerdir. O milletin içerisinde işçiler de vardır. Bu işçilerin taleplerini abartarak işçiyle, çalışmayanları karşı karşıya getirme hakkına kimse sahip değildir. 
     Makamı, mevkisi ne olursa olsun ülkeyi yönetenler, herkesi Anayasa'nın eşitlik ilkesi çerçevesine kucaklamak zorundadır.'' Kılıç, Türkiye'de 5.5 milyon işsizin çalışanların önüne konulmasının doğru bir hareket olmadığına dikkati çekerek, taleplerinin devamlı olarak kamuoyunda yüksek gösterilmesinin bir talihsizlik olduğunu söyledi. Kendilerinin, işçinin geçim standardını korumak, geçmişteki reel kayıplarını gidermek ve yaşam düzeyini iyileştirmeye yönelik taleplerde bulunduklarını anlatan Kılıç, ''Bizim istediğimiz 1-2 puan ile verecekleri para 80-90 trilyon, 2-3 puan ile 200 trilyonları bulan rakamdır. Bu memlekette 1 puanlık faizle bir buçuk katrilyon lira veriliyorsa, bunu göremeyenler vicdanlarıyla başbaşa kaldıkları zaman bu çarpıklığı farkedebilirler'' diye konuştu. 
     
     ''NEREDEN ÇIKARTILIYOR 1 MİLYAR'' 
     Türk-iş Genel Başkanı Kılıç, kamu işçi ücretleri konusunda Başbakan Erdoğan'ın yanlış bilgilendirildiğini savundu. Kılıç, şöyle devam etti 
     ''1 milyar lira diye ortaya konulan rakam, kesinlikle doğru değildir. 975 milyon liralık bir ücretin 270 milyon liralık bölümü, devlete geriye gitmektedir. İşçilerin 1 milyar lira ücret aldığı söyleniyor. Ortalama 975 milyon lira olan işçi ücretine yüzde 5 ve yüzde 9 zam verdikleri taktirde gelinen nokta brüt 1 milyar 115 milyon liradır. Bunun da ortalaması 800 milyon liradır. Nereden çıkarılıyor net 1 milyar ücret alınıyor diye... 454 bin işçinin tamamı bu ücreti almamaktadır. Şu anda 50 binin üzerinde işçi, asgari ücret seviyesinde çalışmaktadır. Ortalamasına baktığımız zaman bunun altında çalışan işçiler çoğunluğu temsil etmektedir. 
     Bu yanlışlıktan hem Sayın Başbakan hem de ekonomi bürokratları vazgeçmeli, toplumsal barışın sağlanması için bu sözleşmenin mutlaka masa başında bitmesi yönünde gayret sarfedilmelidir. Bizi kamuoyunda küçük düşüremezler. Biz çalışarak hakkımızı istiyoruz, yatarak hakkımızı istemiyoruz. Bu memlekette faizle geçinip de memleketin kaymağını yiyenlerin karşısına dikilmeyenler, bizim karşımıza dikilmesin.'' 
     
     YASAL PROSEDÜRLER 
     Kılıç, Hükümet'in önerdiği zam ile talepleri arasında büyük fark kalmadığını, bundan sora gayretin Hükümet'ten gelmesi gerektiğini ifade etti. Hükümet'in göstereceği yaklaşıma göre toplu iş sözleşmelerini masa başında bitireceklerini kaydeden Kılıç, aksi halde yasal prosedürleri uygulayacaklarını bildirdi. 
     Gösterecekleri demokratik tepkiyi herkesin hazmetmesini isteyen Kılıç, kimsenin kendilerini kamuoyuna şikayet etme hakkı bulunmadığını söyledi. 
     454 bin işçiye verilecek zamla 5 buçuk milyon işçinin yüzde 25'ine iş sağlanabileceğine inananlar varsa, işçi hareketinin fedakarlık yapacağını belirten Kılıç, ''Ama ham hayallerle hiç kimse bir yere varamaz. Fedakarlık devrini 2001-2002 yılında yapacağımız kadar yaptık. Bundan sonra hakkımızı almaya devam edeceğiz'' dedi. 
     Özelleştirilen kuruluşlardan alacakların tahsil edilemediğini, buna karşın işçiye ''külhanbeylik'' yapıldığını savunan Kılıç, şunları söyledi 
     ''Bu olacak iş değil, eğer gücünüz varsa, özelleştirme tahsilatını yerine getirin, ondan sonra işçiye parasını verin. Özelleştirme alacaklarını erteleyenleri suçlu olarak Yüce Divan'a göndereceksiniz, özelleştirme sonucu işsiz kalanların sorunlarına çözüm bulamayacaksınz... Biz sözleşmeyi masa başında bitirmek istiyoruz. Bitirmek istemeyenler mutlaka sonucuna katlanırlar. 
     Bizim göstereceğimiz demokratik yasal tepkiye herkes saygı göstermek mecburiyetindedir. Macera peşinde değiliz. Hakkımızın peşindeyiz. Herkes üslubunu düzeltsin. Bizi kimse sokağa davet etmesin. Biz hangi şartlarda sokağa çıkacağımızı biliriz.'' Tes-iş Sendikası Genel Başkanı Mustafa Kumlu ise Hükümet'le yaptıkları tüm görüşmelere karşın kamu kurum ve kuruluşlarında istek dışı emeklilik uygulamalarının devam ettiğini, toplu iş sözleşmesinde henüz olumlu bir noktaya gelinemediğini söyledi. 
     
</TEXT>
</DOC>
