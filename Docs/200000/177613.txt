<DOC>
<DOCNO> 177613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yasam/yas01.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm kralı Öger'e tinerciler saldırdı .. 
</HEADLINE>
<TEXT>

   Türk turizminin başkenti diye anılan Antalya'da üç tinerci, Öger Tours'un ortağı Ünal Öger'e saldırdı. Tinercilerle boğuşan Öger, çantasını kurtardı... 
      İBRAHİM OKUMAMIŞ Antalya DHA 
   
   Antalya'da 'resmi sayıları' 1500'ü bulan tinerciler önceki gece yine dehşet saçtı. Avrupa'nın en büyük seyahat acentelerinden Öger Tours'un ortaklarından Ünal Öger, tinercilerin saldırısına uğradı. Öger Tours'un sahibi Vural Öger'in kardeşi olan Ünal Öger, boğuştuğu tinercilere çantasını vermedi. 
   Antalya Balıkevi'nde arkadaşlarıyla yemekten ayrılan Öger, saat 23.30 sıralarında Antalya'nın Doğu Garajı semtinde 20 - 22 yaşlarında üç tinercinin saldırısına uğradı. 
   Öger'in elinden çantayı almaya çalışan saldırganlar, Öger'le bir süre boğuştu. Yanındakilerin olaya müdahale etmesiyle üç kişi kaçarak izini kaybettirdi. Polisler de Öger'in şikayetçi olmaması üzerine olay yerinden ayrıldı. 
   
   Şirket içi anlaşmazlık değil 
   Turizmci Öger, yaşadıklarını şöyle anlattı "Tam yemekten çıkarken üzerime yürüdüler. Yanımdakiler olayın farkına varınca biraz itiş kakış oldu ama çantayı bileğime sardığım için vermedim. Sonra kaçtılar. Sokaklar tinerci dolu. Eğer yakalanırlarsa birini tanıyabilirim." 
   Olayın şirket içinde bir hesaplaşma olduğu iddialarını reddeden Öger, "Asla öyle bir şey olamaz. Ben zamanında gerekli açıklamayı yaparak şirket yönetiminden ayrıldım" diye konuştu. 
   
   
</TEXT>
</DOC>
