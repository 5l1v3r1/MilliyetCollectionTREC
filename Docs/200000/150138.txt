<DOC>
<DOCNO> 150138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yazar/uras.html </URL>
<DATE> 2003/04/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ne sağcı ol ne solcu, futbolcu ol futbolcu 
</HEADLINE>
<TEXT>

     Ama benim asgari ücretle çalışan işçi garip Memed'im her ay 32 milyon 265 bin lira Gelir Vergisi verecek. 
     Benim garip Memed'imi asgari ücretle çalıştıran işveren, işçi çalıştırdığı için hem Gelir Vergisi hem Kurumlar Vergisi ödeyecek. 
     Bitmedi... Futbol kulüplerinin trilyon liraları aşan vergi borçları var... Vergi borcu olan futbol kulübü değil de tornacı dükkanı, trikotaj atölyesi olsa idi... Vergi borcu trilyon liraları aşmayıp da 5 milyar lira, 10 milyar lira olsa, vergi memurları tornacının, trikotajcının yakasına yapışır, vergi borcunu söke söke alır. Alamaz ise borçluları sürüm sürüm süründürür, dükkanda atölyede ne var ise satıp savar vergiyi tahsil ederdi... 
     Ama futbol kulüplerine o vergi memurları bir şey yapamaz. Dokunamaz. Çünkü adı üzerinde tornacı, trikotajcı değil futbol kulübü... Ama onların vergi borcu trilyon liraları aştığı için onların muhatabı vergi memurları değil, politikacı bakanlar... 
     Maliye Bakanlığı'nda bakan bey yetkisini kullanarak futbol kulüpleri ile "uzlaşma" masasına oturdu. Futbol kulüplerinin vergi borcunun yüzde 90'ını affetti. Kalanı kulüpler Vergi Barışı Yasası'ndan yararlanarak sıfır faiz ile taksit taksit ödeyecek... 
     Vergi hocası Şükrü Kızılot, "Futbolcuların daha önce yüzde 40'lara ulaşan Gelir Vergisi yüklerinin kaldırılıp, gelirlerine sadece stopaj uygulanması için çıkarılan kanunda" esnaf, sanatkar, tüccar ve serbest meslek erbabının Gelir Vergisi oranının 5 puan artırılmasındaki çelişkiye dikkati çekiyor. 
     Sadece bu kadar mı, futbolculara vergi kıyağı tanıyan kanun ile işçi ve memurlara yapılan ödemelerdeki aylık 45 milyon liralık geçim indirimi kaldırıldı... Çünkü devletin paraya ihtiyacı var. 
     Sadece bu kadar mı Holding patronlarının kar payı ve temettülerinin yarısı vergi dışı bırakıldı... 
     Sadece bu kadar mı Hazine bonosu ve devlet tahvillerinden faiz geliri elde edenlerin 660 milyar liraya kadar olan faiz gelirleri vergi dışı idi ya... Bu uygulamanın 2003 yılında da devamına karar verildi. 
     Almadan vermek Tanrı'ya mahsustur. Hazine'nin zaten kasası boş... Buna rağmen veriyor... Birisinden almak zorunda. Kimden alacak Ayşe Hanım Teyzemin maydanozundan KDV, dükkanından ek Emlak Vergisi, Ali Rıza Bey Amcamın oğlunun otomobilinden ek Taşıt Vergisi alarak kasayı doldurmaya çalışacak... 
     
     







</TEXT>
</DOC>
