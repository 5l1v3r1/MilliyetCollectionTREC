<DOC>
<DOCNO> 198974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun06.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Maymunlar yok olmanın eşiğinde... 
</HEADLINE>
<TEXT>

     Goril, şempanze, babun ve orangutan gibi büyük maymunların tüm dünyada yok olmanın eşiğine geldikleri bildirildi. 
     Büyük maymunların DNA'ları, yüzde 96 oranında insanlarınkiyle aynı. BM tarafından yapılan açıklamaya göre maymunlar, hayvan kaçakçıları tarafından öldürülüyor, yavruları ''egzotik hayvan'' olarak satılıyor, yasadışı orman katliamı yapanlar ise bu hayvanların yaşadıkları yağmur ormanlarını yok ediyor. Büyük maymunların iç savaşlardan da önemli zarar gördükleri belirtildi. 
     BM Çevre Programı UNEP tarafından Paris'te konuyla ilgili olarak düzenlenen bir toplantıda, söz konusu maymunların korunması için alınacak önlemler tartışıldı. Toplantıya katılanlara göre maymunların yok olmaktan kurtarılabilmeleri için acil olarak 25 milyon dolara ihtiyaç bulunuyor. Aksi takdirde maymunlar en çok 50 yıl içinde yeryüzünden silinecekler. 
     Uzmanların belirttiğine göre, 19. yüzyılda milyonlarla ifade edilen büyük maymunların sayısı günümüzde 400 binin altına inmiş bulunuyor. Bu hayvanlar genel olarak Afrika ve Asya ülkelerinde yaşıyor. Senegal'de şempanze sayısının 200-400, Gana'da 300-500, Gine Bissau'da ise 200'un altında olduğu sanılıyor. Benin, Gambia ve Togo gibi Afrika ülkelerinde ise maymunların soyu şimdiden tükendi. 
     Bilim adamları, maymunların, tohumların yayılmasını sağlayarak ormanların yaşamasına büyük katkıda bulunduklarını ifade ettiler. Uzmanlar, filler ve maymunlara ''orman korucusu'' adını veriyorlar. 
     
</TEXT>
</DOC>
