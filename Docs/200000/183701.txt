<DOC>
<DOCNO> 183701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/spor/spo15.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Zafer ENKA'nın    AVRUPA Şampiyon Kulüpler Kupası Gençler Atletizm Şampiyonası, ENKA'nın üstünlüğüyle sona erdi. Sadi Gülçelik Spor Tesisleri'nde 6 ülkeden 300 sporcunun katılımıyla gerçekleştirilen şampiyonada 22'si bayan 44 atletle mücadele eden ENKA, bayanlarda 89, erkeklerde ise 80 puanla birinci olarak A Grubu'na çıkma başarısı gösterdi. 
   
   Yazıcı lider    TÜRKİYE Ralli Şampiyonası'nın 5. ayağını oluşturan Hitit Rallisi'nde ilk günü Ford HazırKart takımından Serkan Yazıcı, 20.16.7'lik derecesiyle zirvede tamamladı. 57 aracın start aldığı Ankara'daki rallide, Ford Focus WRC'sini kullanan Adnan Sarıhan 52.8 saniye geride ikinci, Citroen pilotu Ercan Kazaz da 1.10.3 dakika farkla, Fiat Abarth'tan Volkan Işık'ın önünde üçüncü durumda bulunuyor. Ralli, bugün koşulacak ikinci ayak etaplarıyla sona erecek. 
   
   Şampiyon Karşıyaka    DARÜŞŞAFAKA Kulübü tarafından düzenlenen dörtlü basketbol turnuvası dün yapılan maçlarla sona ererken Aras İTÜ'yi 93 - 83 yenen Pınar Karşıyaka birinci oldu. Darüşşafaka'yı 71 - 52 mağlup eden Fenerbahçe ikinciliği elde etti. 
   
   'Sporsuz olmaz'    HERKES İçin Spor Federasyonu tarafından Mardin'de düzenlenen "Doğa ve Sağlık Yürüşü" dün yapıldı. Vali Temel Koçaklar'ın da katıldığı yürüyüş sonrasında Federasyon Başkanı Göksel Arsoy, "ABD'de hareketsizlikten dolayı her yıl 2 milyon insan ölüyor. Parola sağlıklı yaşam, hedef de ihtiyarlamak değil, güzel yaşlanmak olmalıdır" diye konuştu. 
   
   Off - Road heyecanı    TÜRKİYE Off - Road Şampiyonası'nın 4. Yarışı bugün İstanbul'da yapılacak. Kozyatağı Carrefour arkasına kurulan parkuruda düzenlenecek yarış saat 10.00'da start alacak. Ekipler çeşitli engellerden oluşan yaklaşık 70 kapılık bir parkurda ter döküp, dereceye girmek için mücadele edecek. 
   
   Kama'dan suçlama    AVRUPA Şampiyonu Arif Kama, Güreş Milli Takımı'nın Dünya Serbest Güreş Şampiyonası'ndan madalyasız dönmesinin teknik heyetin suçu olduğunu iddia etti. Kama, "Çok formda olduğum dönemde beni kafileye almadılar. Son dönemde başarılı işler yapan herkes kadro dışı kaldı. Bunu yapanlardan hesap sorulmasını istiyoruz" dedi. 
   
   Antalya'da olay    2. LİG A Kategorisi'nde Antalyaspor'un sahasında Türk Telekomspor'a 2 - 1 yenildiği maçta olaylar çıktı. Ev sahibi ekibin 8 kişi kalmasından sonra Kırmızı - Beyazlı taraftarlardan bazıları sahaya inmek istedi. Karşılaşma yaklaşık 10 dakika dururken polis taraftarları güçlükle önledi, futbolcular arasında ise kavga çıktı. Hakem Cüneyt Elmaskeser, küfürlü tezahürat nedeniyle dört kez anons yaptırırken sahaya giren Antalyaspor Teknik Direktörü Tarık Söyleyici ile de tartıştı. 
   
   Alpay ve Yıldıray golle tanıştı    İNGİLTERE Premier Ligi'nde Aston Villa, milli futbolcumuz Alpay Özalan'ın takımındaki ilk golünü attığı maçta Charlton Athletic'i 2 - 1 mağlup ederek rahat bir nefes aldı. 37. dakikada Alpay ile öne geçen ev sahibi Villa, 52'de Samuel ile farkı ikiye çıkardı. Charlton'ın tek golü ise 86'da Lisbie'den geldi. Bayern Münih ile 3-3 berabere kalan Leverkusen'de de Yıldıray, 81'de takımının üçüncü golünü atarak bir puanı kurtaran isim oldu. 
   
   Lejyonerlerde diğer sonuçlar    Liverpool - Leicester City 2-1 
   Mustafa İzzet 90 dakika oynadı. 
   Freiburg - Schalke 2-1 
   Schalke'de Hamit, 78 dakika oynadı. 
   W. Bremen - 1860 Münih 2-1 
   Bremen'de Ümit Davala 82 dakika görev yaptı 
   Barcelona - Osasuna 1-1 Rüştü oynamadı 
   
   
</TEXT>
</DOC>
