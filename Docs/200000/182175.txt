<DOC>
<DOCNO> 182175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/dunya/dun02.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in İstanbul Başkonsolosu Amira Arnon Milliyet'e konuştu 
</HEADLINE>
<TEXT>
   İsrail AKP'den çok memnun 
   'Türkiye ile ilişkilerde AK Parti iktidara geldikten sonra hiçbir olumsuz değişiklik hissetmedim. Durum sadece iyi değil, daha da iyi diyebilirim' 
      KADRİ GÜRSEL 

   
   Dış politikasında yer yer anti - semit renkler taşıyan İsrail karşıtı bir söylem benimseyen Milli Görüş Hareketi'nden kopan AKP'nin iktidara gelişi, son yıllarda stratejik özellikler kazanan Türkiye - İsrail ilişkilerinin geleceği bakımından da kritikti. İslamcılıkla bağlarını kopardığını ilan etmiş AKP'nin İsrail'e karşı geçmişinden izler taşıyan yaklaşımlar içinde olup olmadığı merak ediliyordu. İsrail'in AKP'yi nasıl algıladığını İstanbul Başkonsolosu Amira Arnon'a sorduk. Filistin lideri Yaser Arafat'ın sürgüne gönderilmesi kararının alınmasından birkaç saat önce yaptığımız söyleşide Arnon, devletinin Arafat'ı nasıl gördüğünü de anlattı. Arnon'un cevapları şöyle 
   
   Türkiye'de iktidarda bir süredir İslamcı kökleri olan AKP var. AKP'nin gelişinden beri İsrail'in Türkiye ile ilişkileri ne durumda AKP'den herhangi bir dirençle karşılaştınız mı    Hiç değil, tam tersine... Türkiye ve İsrail arasındaki ilişkiler sağlam ve istikrarlıdır. İlişkilerimiz sürüyor, hatta eskisine kıyasla daha iyi bir düzeyde olduğunu düşünüyorum. Türkiye ile ilişkilerde AK Parti geldikten sonra hiç bir olumsuz değişiklik hissetmedim. Durum sadece iyi değil, daha da iyi diyebilirim. 
   Diğer alanlarda da iyi ilişkilerimiz var. Politik ilişkilerden örnek verecek olursak, İsrail Cumhurbaşkanı'nın son Türkiye ziyareti çok verimliydi. Cumhurbaşkanımız Türkiye Cumhurbaşkanı ve hükümeti tarafından çok sıcak ağırlandı ve ikili temaslar çok olumluydu. 
   Son 10 yılda ekonomik ilişkilerimizi de çok üst seviyelere çıkardık. 10 yıl önce 1 milyon dolar olan ticaret hacmi şimdi 1.15 milyar dolar seviyesinde. Bu ilişkiler sürüyor ve Türkiye ile iş yapıyoruz. Türk pazarının potansiyeli muazzam. Ama bunun da ötesinde aramızda rekabetten ziyade birbirimizi çok iyi tamamladığımız bir ilişki var. Üçüncü ülkelerde ortak projeler peşindeyiz ve Orta Asya ülkelerinde şimdiden bazı ortaklıklar oluşturduk. GAP'ta etkiniz, sulama, gıda sanayii ve yüksek teknoloji alanında... 
   
   Eski Kerkük - Hayfa boru hattının açılması konusu İsrail'de gündeme getirildi. Bu gerçekleşirse bu hat Kerkük - Yumurtalık hattına rakip olacak. Türkiye ve İsrail Irak'ta rakip mi, ortak mı    Boru hattından bahsetmek için henüz çok erken. Bu fikri hayata geçirmek yönünde hiçbir eğilim yok. İsrail'de kimse bu düşüncenin gerçekleşmesi için çalışmıyor. Bu sadece bir fikir. Hangi kaynaklar tarafından yayıldığını bilmiyorum. Türkiye'nin endişelenmesine gerek yok. Irak'ın çok yakın bir gelecekte istikrara kavuşacağını da sanmıyorum. 
   
   Ülkenizin Saddam döneminde Irak'taki Kürt davasına büyük sempatisi vardı. Saddam'dan sonra tutumunuz nedir    Birincisi, Saddam döneminin artık olmaması bu bölge için çok iyidir ve şanstır. Gönderme yaptığınız problem konusunda düşüncemiz, emelimiz veya müdahalemiz ya da herhangi bir tutumumuz yok. İsrail'e çok sayıda Yahudi bu bölgeden göç etmiştir. Bunun ötesinde bu bölgeyle bağımız yok. Irak'ın bütünlüğü korunmalı ve Iraklılar daha demokratik, ılımlı ve modern bir Irak'ta bir sivil toplum inşa etmelidirler. Irak halkının gerkçekten normal insanlar olmalarını ve bu baskıcı rejimi unutmalarını diliyorum. Bölgedeki diğer rejimlerin de demokratik ve bütünlüklü bir Irak'tan yarar sağlayacağını düşünüyorum. 
   
   Yol Haritası artık kesinlikle ölüdür diyebilir miyiz    Bugün 11 Eylül iki yıl önceki korkunç saldırıyı anarken biz İsrail'de halen ölülerimizi gömüyoruz. Öncelikle şu çok iyi anlaşılmalıdır Terörizme bir son verilmelidir. Ve ardından bizi yeniden barış sürecine götürecek bir siyasi diyalogdan bahsedebiliriz. Terörizme son verilmeden ve istikrara ulaşmadan müzakereye oturamayız. Önce terörizm durdurulmalıdır. Bu gerçekleşirse Yol Haritası da ölmez. Yol Haritası'nda barış sürecini ilerletmek için önemli unsurlar mevcut. Mücadele edeceğiz çünkü İsrail halkının güvenliği her şeyden önemlidir. 
   
   Arafat'ın sürgüne gönderilmesi terörizmi durdurabilir mi    Arafat kesinlikle barışın ortağı değil. Görevini bırakan eski başbakan Ebu Mazen'e bir sürü engel çıkardı, terörizmi ortadan kaldırmaya başlaması için gerekli olan yetkilerin hiçbirini devretmedi ona. Arafat'ın stratejisi barış çabalarına engel olmak, sorun çıkarmak ve altını oymaktı. 
   
   HAMAS liderlerine karşı sürdürülen suikast politikası bütün mücadelesini intihar eylemleri üzerine oturtmuş olan bu örgütü durdurabilir mi    Suikast politikası tanımına katılmıyorum. İki ihtimal vardır Ya bu adamların üzerlerinde bombalarla İsrail'e girmelerini engellersiniz, ya da engellemezsiniz. Sivillerin hayatını korumaksa söz konusu olan onları durdurursunuz. Cerrahi operasyonlar onları durdurabilir. Bu şekilde hemen her gün çok sayıda teröristin İsrail topraklarına üzerlerinde bombalarla girmelerini önlüyoruz. Terörizmle mücadele ederken iyi adam olamazsınız. 
   
   
</TEXT>
</DOC>
