<DOC>
<DOCNO> 162988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo22.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Yabancı oyuncu transfer etmeyeceğiz... 
</HEADLINE>
<TEXT>

     Yeni sezon hazırlıklarını sürdüren Beşiktaş'ta, teknik direktör Mircea Lucescu ile yöneticiler biraraya geldi. 
     Beşiktaş'ın Akaretler'deki kulüp binasında gerçekleşen toplantıda, yöneticiler İbrahim Altınsay ve Kıvanç Oktay ile görüşen Lucescu, toplantıdan sonra basın mensuplarına yaptığı açıklamada, şimdilik yabancı oyuncu transfer etmeyi düşünmediklerini söyledi. 
     Rumen teknik adam, gerekli tüm transferlerin yapıldığını belirterek, ''Şu aşamada yabancı oyuncu transferini düşünmüyoruz. Yeni sezon hazırlık kampı bitince duruma göre düşünülebilir. Takımda da fazla değişiklik olmadı. Oyuncularımızın çoğu takımda kaldı. Zaten 6 yabancı oyuncumuz var. Ben de mevcut oyunculardan memnunum. Bu kadro ile Şampiyonlar Ligi'nde başarılı olacağız'' diye konuştu. 
     Lucescu, toplantıda yöneticilerle hazırlık kampı programı konusunda da fikir alış-verişinde bulunduklarını kaydederek, ''Beni ilgilendiren tek konu hazırlık kampı. Kamp çalışmaları sırasında durumumuzu gördükten sonra bir futbolcu daha alınabilir. Ama bu, kesinlikle yıldız oyuncu olmayacak. Takımın ihtiyacını karşılayacak bir oyuncu olacak'' diyerek sözlerini tamamladı. 
     Yönetici İbrahim Altınsay da Lucescu ile genel konuları görüştüklerini söyledi. 
     Altınsay, daha çok yeni sezon hazırlık kampı üzerinde durduklarını vurgulayarak, ''Güney Kore'de yapacağımız maçları ve kamp programını konuştuk'' dedi. 
     Kolombiyalı kaleci Cordoba'nın durumuna da değinen İbrahim Altınsay, bu oyuncunun durumunun gelecek hafta kesinlik kazanacağını bildirdi. 
     
</TEXT>
</DOC>
