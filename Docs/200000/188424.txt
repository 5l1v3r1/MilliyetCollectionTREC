<DOC>
<DOCNO> 188424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/ekonomi/eko05.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa "asker"le düştü 
</HEADLINE>
<TEXT>

   Genelkurmay İkinci Başkanı'nın Irak'ta Kürt gruplarından gelecek bir saldırının gereken cevabı alacağı sözleri borsaya satış getirdi. Endeks yüzde 2.31 değer kaybetti. Dolar da 13 bin lira yükseldi 
   
   Irak'a asker gönderilmesiyle ilgili belirsizlik sürerken asker kanadından gelen açıklamalar piyasayı bir miktar tedirgin etti. Genelkurmay Başkanlığı'nın Irak'a asker gönderilmesi konusunda düzenlediği basın brifinginde soruları yanıtlayan Genelkurmay İkinci Başkanı Orgeneral İlker Başbuğ, Kürt gruplardan bir saldırı gelmesi halinde gereken cevabın verileceğini söyledi. 
   Hükümetin İmam Hatip Okulları mezunlarının diledikleri fakültelere girişini kolaylaştıracak yasal düzenleme hazırlıklarını da eleştiren Başbuğ, "İmam Hatip liselerinde 25 bin olan mezun rakamının neden artırılmak istendiğini anlamakta güçlük çekiyoruz" dedi. Açıklama sonrasında Amerika'da tatil olması nedeniyle bugün valörlü işlemlerin gerçekleştiği piyasada doların yaklaşık 10 bin lira arttığı görüldü. Daha sonra gevşeyen ve günü 1 milyon 403 bin seviyelerinde kapatan dolardaki yükseliş 13 bin lira oldu. Dolardaki yükselişte iki yabancı bankanın alımları da etkili oldu. 
   
   Faiz sakin seyretti 
   Faiz indirimi beklentisindeki bono piyasasında önemli bir değişiklik olmazken oranlar sadece 0.15 puan yükseldi. Geçen hafta 16.400 puan seviyelerine ulaşan hızlı yükselişin ardından düzeltme sürecinin devam ettiği borsada Genelkurmay Başkanlığı'nın açıklamaları satışları güçlendirdi. İMKB 100 Endeksi günü yüzde 2.31 kayıpla 15.064 puandan kapattı. Borsadaki düşüşte IMF görüşmelerinin uzayabileceği söylentileri de etkili oldu. 
   
   
</TEXT>
</DOC>
