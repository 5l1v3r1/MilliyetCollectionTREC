<DOC>
<DOCNO> 166478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur36.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşe Erberk, vergi barışından yararlandı... 
</HEADLINE>
<TEXT>

     Mankenlik ajansı sahibi ve Türkiye eski güzeli Neşe Erberk ile kardeşi, ''Vergi Barışı Kanunu''ndan yararlandı. 
     Erberk ve kardeşi Cengiz Erberk, ''Vergi Usul Kanunu'na muhalefet'' suçundan yargılandıkları İstanbul 1. Ağır Ceza Mahkemesi'ndeki duruşmaya katılmadı. 
     Davayı karara bağlayan mahkeme heyeti, sanıkların, 4811 sayılı Vergi Barışı Kanunu kapsamında borçlarını taksitlendirdikleri anlaşıldığı için aynı yasanın ilgili maddesine göre dava dosyasındaki usuli işlemlerin durdurulmasına karar verdi. 
     Mahkeme heyeti, taksitlendirilen vergi borcunun ödenmemesi durumunda davanın kaldığı yerden devam etmesini de hükme bağladı. 
     İstanbul Cumhuriyet Başsavcılığı'nca hazırlanan iddianamede, Erberk Kast Prodüksiyon ve Ticaret Limited Şirketi'nin yöneticiliğini Neşe Erberk ile Cengiz Erberk'in yaptığı, şirketin manken ve oyuncu ajansı olduğu, defile organizasyonuyla ilgilendiği anlatılıyordu. 
     Şirketin kayıtları incelendiğinde, 1997 yılı içinde Hanifi Güleç, Muammer Hanoğlu ve Merter Tekstil Elyaf Sanayi Ticaret Limited Şirketi'nden alınmış 11 adet faturanın sahte olduğunun anlaşıldığı belirtilen iddianamede, şirketin sahte faturalarla KDV indiriminden yararlandığı kaydediliyordu. 
     Neşe Erberk ile Cengiz Erberk'in, ''Vergi Usul Kanunu'na muhalefet etmek'' suçunu işledikleri bildirilen iddianamede, sanıkların, bu suçtan dolayı 6 ay ile 3'er yıl arasında ağır hapis cezasına çarptırılmaları talep ediliyordu. 
     
</TEXT>
</DOC>
