<DOC>
<DOCNO> 154250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo15.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Final var, altın yok... 
</HEADLINE>
<TEXT>

     Letonya'nın Başkenti Riga'da süren Avrupa 46. Erkekler ve 10. Bayanlar Serbest Güreş Şampiyonası'nda Türk Milli Takımı'ndan Ramazan Demir ve Ömer Çubukçu, yarı final müsabakalarında yenilerek altın madalya şanslarını yitirirlerken, Arif Kama, 2 müsabakasını da kazandı ve yarı finalist oldu. 
     55 kiloda Ramazan Demir, Yunan Amiran Karhtanov ile yaptığı yarı final müsabakasında, normal süre 2-0 tamamlandıktan sonra 3-0 yenildi. Demir, bugün akşam seansında Rus Malhat Batirov ile bronz madalya mücadelesine çımacak. 
     66 kiloda Ömer Çubukçu ise yarı finalde hakem kurbanı oldu. Çubukçu'nun, Rus Irbeg Farmiev ile yaptığı müsabakanın ilk yarısı puansız geçilirken, salto bağlama pozisyonunda Rus sporcu minder hakeminin tüm uyarılarına karşın Ömer Çubukçu'nun salto bağlamasına izin vermedi. Bunun üzerine maçın Azeri minder hakemi Çubukçu lehine 2 puan gösterdi. Fakat masa hakemleri buna katılmazken, daha sonra 2 puanı Rus sporcuya verdiler. 
     Büyük çaba harcayan Ömer Çubukçu, aldığı puanlarla skoru 2-2'ye getirdi ve normal süre bu skorla tamamlandı. Uzatma bölümünde Rus güreşçi salto bağlama pozisyonunda 3 puan daha kazandı ve Ömer Çubukçu 5-2 yenildi. Çubukçu, akşam seansında Ferafim Barzakov ile bronz madalya mücadelesine çıkacak. 
     60 kiloda geçen yılın Avrupa Şampiyonu Arif Kama ise başarılı performansını sürdürüyor. Bugün eleme grubundaki 3. müsabakasında Avusturyalı Okel Lubos'u 3-1 sayıyla yenerek çeyrek finale çıkan Kama, çeyrek finalde de Macar Gergo Woller'i aynı skorla yendi ve yarı finalist oldu. Arif Kama, yarı finalde yarın Gürcü güreşçiyle karşılaşacak. 
     Bayanlarda ise 72 kiloda Zarife Yıldırım, İtalyan Jusczak Katarzyna'i 2-1 sayıyla yenerek 2. galibiyetini aldıktan sonra 3. müsabakasında Polonyalı Monica Kowalska'ya 3-0 sayıyla yenildi ve elendi. Böylece Türk Milli Takımı'nın bayanlardaki 3 sporcusu da şampiyonaya veda etmiş oldu. 
     
     FEDERASYON BAŞKANI ŞANSAL'DAN, AYIK'A TEPKİ 
     Bu arada Ömer Çubukçu'nun yarı finalde hakem hatalarıyla Rus rakibine yenilip final şansını yitirmesi, Türk Milli takımı yetkililerini adeta çileden çıkardı. 
     Olaya büyük tepki gösteren federasyon başkanı Osman Şansal, eski federasyon başkanı ve FILA üyesi Ahmet Ayık'ı suçlarken, ''Burada Türk sporcularının haklarını koruyan kimse yok. Ahmet Ayık, müsabaka boyunca protokoldeki yerinde adeta bir süs biberi gibi oturdu. Hakkımızın göz göre göre yenmesine seyirci kaldı'' diye konuştu. 
     Osman Şansal, daha sonra FILA masasına dek giderek Ahmet Ayık'a sitemlerini bildirdi. 
     
</TEXT>
</DOC>
