<DOC>
<DOCNO> 183436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo23.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi öncesi amigolardan dostluk mesajları... 
</HEADLINE>
<TEXT>

     Birinci Süper Futbol Ligi'nde 21 Eylül Pazar günü Galatasaray ile Fenerbahçe arasında yapılacak derbi maç öncesinde, her iki takımın tribün liderleri, taraftarları centilmence maç izlemeye çağırdı. 
     İstanbul Emniyet Müdürlüğü'nün Gayrettepe'deki kompleksinde yapılan güvenlik toplantısına, İstanbul Emniyet Müdür Yardımcıları Tayfur Erdal Ceren, Şükrü Pekgil, Ayhan Pamuk ve Asayiş Şube Müdürü Ümit Yüksel'in yanısıra, Galatasaray'ın tribün liderlerinden Sebahattin Şirin ve Yılmaz Tutuş, Fenerbahçe'nin tribün liderlerinden Nihat Özpolat ve Reşit Yavuz katıldı. 
     Maçla ilgili güvenlik konularının ele alındığı toplantı sonrası basın mensuplarının sorularını yanıtlayan Sebahattin Şirin, ''Galatasaraylı taraftarlarımıza sesleniyorum Biz, Fenerbahçelileri çiçeklerle karşılayacağız. Hiç kimse taşkınlık yapmasın. Taşkınlık yapan Galatasaraylı değildir'' dedi. Şirin, taraftarlardan stada meşale gibi yanıcı ve diğer yabancı maddelerin getirilmemesini de istedi. 
     Nihat Özpolat ise 21 Eylül Pazar günü sabah saat 08.30'da Kadıköy Salıpazarı ve Abdi İpekçi Spor Salonu'nda buluşacaklarını söyledi. 
     Özpolat, ''Bileti olan ve maça gidecek her Fenerbahçe taraftarı buradan emniyet birimlerinin eşliğiyle stada götürülecek. Stada girişler saat 11.00 sıralarında tamamlanmış olacak. Taraftarlarımız bireysel olarak maça gelmesin. Çünkü alınmayacaklar. En ufak olayda günah keçisi oluyoruz. Taraftarlarımıza sesleniyorum herkes centilmence maç seyretsin. Hak eden kazansın'' diye konuştu. 
     Tribün liderleri daha sonra öpüşerek ve kolkola girerek basın mensuplarına poz verdiler. 
     Bu arada maç nedeniyle İstanbul Emniyet Müdürlüğü birimlerinin Atatürk Olimpiyat Stadı ile çevresi ve taraftarların bulunabileceği diğer noktalarda önlem alacağı, bu önlemlerde de 5 bine yakın polisin görev yapacağı öğrenildi. 
     
</TEXT>
</DOC>
