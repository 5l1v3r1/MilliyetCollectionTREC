<DOC>
<DOCNO> 180868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun18.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Clooney kadınlarla anlaşamadı, inzivaya çekildi... 
</HEADLINE>
<TEXT>

     İtalya'da dünya liderlerinin katıldığı Ambrosetti Forumu'na ev sahipliği yapan Como Gölü, ünlü Hollywood aktörü George Clooney'nin inzivaya çekildiği mekan oldu. 
     Göl kıyısındaki lüks bir villaya yerleşen Clooney, dil bilmediği için İtalyan kadınlarıyla anlaşamadığını ve yaz boyunca yalnızlığa mahkum olduğunu söyledi. 
     Internetteki ''msn'' sitesinin haberine göre, yapılan anketlerde sürekli olarak ''en gözde bekar'' seçilen Clooney'nin tatili bu yıl ''tatsız sultanlığa'' dönüştü. 
     ''Vanity Fair'' dergisine verdiği röportajda villasına yerleştikten sonra İtalyanca bilmediği için yalnız kaldığını itiraf eden oyuncu, İtalyanlar'ın İngilizcesinin de yeterli olmadığını söyledi. Clooney, ''Telefon açtığımda ancak merhabalaşabiliyoruz. Telefon görüşmeleri bu yüzden adeta bir kabusa dönüşüyor'' dedi. 
     Aktris Talia Balsam ile boşanmasının ardından Renee Zellweger, Celina Belitran gibi ünlülerle başarısız gönül ilişkileri yaşayan aktör Clooney, bütün bunlara rağmen hala ümidinin olduğunu ve iyi bir ilişki kurmayı hayal ettiğini kaydetti. 
     
     İNZİVA ÇABUK MU BİTTİ 

     Clooney'nin bu röportajının yayınlanmasının ardından İtalya'da çıkan bazı günlük gazeteler, ünlü oyuncunun ''inziva'' iddialarını yalanladı. 
     42 yaşındaki oyuncunun yalnızlığa daha fazla dayanamayarak 15 odalı evine hafta sonunda eski kız arkadaşı Krista Allen'i davet ettiğine yer veren gazeteler, Clooney'nin yönettiği ''Tehlikeli Aklın İtirafları'' filminde de rol alan Allen'in villanın terasında sık sık görüldüğünü belirttiler. 
     
</TEXT>
</DOC>
