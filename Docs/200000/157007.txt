<DOC>
<DOCNO> 157007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/yture.html </URL>
<DATE> 2003/05/16/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Savaş ve barış 
</HEADLINE>
<TEXT>

     Doğrusu dün kazanmak için çok daha fazla enerjiyi sahaya döken, rakibini hataya zorlayan ve daha da önemlisi tıpkı ikinci maçta olduğu gibi mükemmel savunma yapan ilk çeyrek hariç yine Sarı - Lacivertliler’di. Maça en uygun beşi Muratcan, Koch, Arda, Lyday, Hairston ile başlayan Galatasaray, sakat olan Dickel’ın yokluğunu iyi değerlendirip, hücumda organize olamayan rakibi karşısında henüz yedinci dakikada 22 - 11 gibi önemli bir skor avantajı yakaladı. Ancak Sarı - Kırmızılılar, pota altında da üstün olduğu Fenerbahçe’yi içeriden yıkmak yerine dışarıdan "boş şut yarışına" girince 3 13 , genç Barış’ın "ayaklandırdığı" Fenerbahçe, oyunda resmen "ihtilal" yaptı. Savunduğu Lyday’e faul üstüne faul yaptıran, çaldığı toplarla fast - breakleri hazırlayan Barış, "savaşçı" kimliğiyle maçı bir anda çevirdi. Bu süreçte 18 - 3 gibi seri yakalayan Fenerbahçe oyuna üçüncü çeyrekten itibaren ağırlığını koydu. Barış, bununla da kalmayıp, rakip uzun Koch’a da üçüncü faulü aldırarak Galatasaray’ın direncini adeta tek başına kırdı, son periyotta da üst üste sayılarıyla farkın 12 sayıya çıkmasını sağladı. Galatasaray’ın, ikinci çeyreğin son bölümünde işe yarayan alan savunması ise üçüncü periyotta Erdal ve Zaza’nın üçlükleriyle "delik deşik" olunca Fenerbahçe maçı aldı, götürdü. 
     Bire bir kıyaslandığında kadro kapasitesi olarak Fenerbahçe’nin önüne geçen Galatasaray, ikinci maçta olduğu gibi dün yine savunmada sertliği kırk dakikaya yayamadı. Fark açıldıktan sonra yapılan baskılı alan savunması ise "geç kalmış" bir tedbirdi. 
     Fenerbahçe tribünlerde olduğu kadar sahada da "sinir harbi" şeklinde geçen mücadelede dün de ayakta kalan taraftı. 2 - 0’dan 2 - 2’yi yakalayan ve ibreyi lehine çeviren Sarı - Lacivertliler, pazar günü de karşılarında böyle bir Galatasaray bulurlarsa yarı finale çıkmaları işten bile değil... 
     

</TEXT>
</DOC>
