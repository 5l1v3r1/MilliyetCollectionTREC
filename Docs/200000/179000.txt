<DOC>
<DOCNO> 179000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur07.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık erkekler doğum kontrolü uyguluyor... 
</HEADLINE>
<TEXT>

     SSK Etlik Doğumevi'nde geçen yıl, 378 erkek, ''vazektomi'' testislerden penise sperm taşıyan tüpleri bağlatma işlemi yaptırdı. 
     SSK Etlik Doğumevi ve Kadın Hastalıkları Araştırma Hastanesi Başhekimi Doç. Dr. Ali Haberal, 520 yataklı hastanede geçen yıl 4 bin 706 kişinin aile planlaması, 15 bin 793 kişinin ise aile planlaması konusunda danışmanlık hizmeti aldığını söyledi. Aile planlaması yöntemi için başvuruda bulunanlara doğum kontrol yöntemlerinden yüzde 38 ile en çok rahim içi araç RİA uygulaması yapıldığını belirten Doç. Dr. Haberal, bunu yüzde 12 ile doğum kontrol hapı, yüzde 9 ile kadında tüplerin bağlanması tüp ligasyonu , yüzde 6 ile vazektominin izlediğini bildirdi. 
     Doç. Dr. Haberal, hastaneye aile planlaması almak üzere başvuran hastaların yüzde 36'sının da kürtaj olduğunu belirtti. 
     
     KÜRTAJ BİR DOĞUM KONTROL YÖNTEMİ DEĞİL 
     Haberal, ''Ne yazık ki, kürtaj ülkemizde bir doğum kontrol yöntemi olarak kullanılıyor. Toplumun bu yönde eğitilmesi, bilgilendirilmesi gerekmektedir. Kürtaj bir doğum kontrol yöntemi değildir'' dedi. 
     Hastaneye başvuran hastalara, aile planlaması konusunda video kasetlerle ve sözlü olarak eğitim toplantıları düzenlediklerini söyleyen Haberal, şu anda en çok uygulanan yöntemlerin doğum kontrol hapları ve RİA uygulaması olduğunu bildirdi. 
     Bunların yanı sıra erkeklere de doğum kontrol yöntemi uyguladıklarını kaydeden Haberal, sperme giden kanalların bağlanması yöntemi olan vazektominin, rahat ve kolaylıkla uygulandığını kaydetti. 
     
     ERKEKLER İKNA OLUYOR 
     Eşleriyle birlikte bir doğum kontrolü yöntemi seçmek için gelen erkeklerden durumu uygun olanlara vazektomi işlemi hakkında bilgi verildiğini anlatan Haberal, başvuranların 378'inin ''vazektomi'' işlemi yaptırdığını kaydetti. 
     Doğum kontrol yöntemlerini genellikle kadınların uyguladığını, Türk erkeklerinin buna çok sıcak bakmadığını belirten Haberal, ''Türk toplumu çekimser bir toplum, ama erkekler bilgilendirmeyle bu yöntemi kabul edecektir. Gerekli açıklamalar ve bilgilendirmeler yapıldıktan sonra Türk toplumundaki erkeklerin bu yönteme ilgisinin daha da artacağına inanıyorum'' diye konuştu. 
     Haberal, yaklaşık 5 dakika içinde yapılan vazektomi işleminin, erkeğin cinsel yaşantısına olumsuz etkisinin olmayacağını vurgulayarak, ''Vazektomi, çok kolay bir cerrahi yöntemdir. Etkinliği yüzde 100'e yakın olan bu yöntemin halk arasında iktidarsızlık yaptığı sanılmaktadır. Vazektomi asla cinsel isteği azaltmaz'' diye konuştu. 
     İşlemin ardından erkeğin hala boşalabildiğini ve cerrahi girişimin seksüel performansında olumsuz bir etkiye yol açmadığını kaydeden Haberal, herhangi bir yan etkisi olmayan işlemin, geri dönüşü olmadığını dile getirdi. 
     Doç. Dr. Haberal, bu nedenle yöntemin, ileride çocuk sahibi olmak konusunda kararsız olan erkeklerde uygulanmasının sakıncalı olduğunu söyledi. 
     
</TEXT>
</DOC>
