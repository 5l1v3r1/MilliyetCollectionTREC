<DOC>
<DOCNO> 192324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/dunya/dun02.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da 2. Yukos depremi 
</HEADLINE>
<TEXT>

   Tutuklu işadamı Mihail Hodorkovski'nin patronu olduğu petrol devi Yukos'a ait hisselerin yüzde 43'üne el konulması, Rus borsasında yüzde 8'lik yeni bir panik yarattı 
      CENK BAŞLAMIŞ Moskova 

   
   Cezaevinde bulunan Rusya'nın en zengin işadamı Mihail Hodorkovski'ye ait petrol şirketi Yukos'un hisselerinin bir bölümüne el konulması piyasalarda yeni bir deprem yarattı. 
   Başsavcılık, Hodorkovski hakkında sürdürülen soruşturma çerçevesinde Yukos'un iki yabancı şirkette bulunan toplam yüzde 43 hissesine ihtiyati tedbir konulduğunu açıkladı. Savcılık yetkilileri, bu durumun devletleştirme olarak yorumlanmaması gerektiğini söyledi. Ancak haber, kapanmak üzere olan borsayı sallamaya yetti ve Yukos hisseleri yüzde 12, RTS Endeksi de yüzde 8'in üzerinde değer kaybetti. Hodorkovski'nin hafta sonu tutuklanmasının ardından pazartesi günü Rus borsası 1998 krizinden bu yana en büyük düşüşü yaşamış ve hisseler ortalama yüzde 14 değer kaybetmişti. Devlet Başkanı Putin'in Kremlin'in en üst düzey yetkililerinden Aleksandır Voloşin'in istifasını kabul etmesi siyasi krizi derinleştirdi. Voloşin liberal iş çevrelerinin temsilcisiydi. 
   
   
</TEXT>
</DOC>
