<DOC>
<DOCNO> 170293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur34.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'ın fakir öğrencilerle ilgili kararı özel okulları üzdü... 
</HEADLINE>
<TEXT>

     Özel Okullar Derneği Başkanı Rüstem Eyüboğlu, Danıştay 8. Dairesi'nin fakir öğrencilerin özel okullarda okutulmasına ilişkin Milli Eğitim Bakanlığı'nın genel düzenleyici işleminin yürütmesini durdurmasına ilişkin kararını ''üzüntüyle karşıladıklarını'' bildirdi. 
     Eyüboğlu, Türkiye genelinde şu ana kadar 25 bini aşkın öğrencinin uygulamadan yararlanmak amacıyla başvurduğunu söyledi. 
     Bu başvuruların 12 bine yakınının İstanbul'da olduğunu belirten Eyüboğlu, şunları kaydetti 
     ''Fakir ve başarılı çocukları okutmak gerekirdi. Milli Eğitim Bakanlığı'nın 10 bin öğrencinin özel okullarda okutulacağı kararından sonra üyelerimiz, ona göre hazırlık yapmıştı. Anadolu'daki birçok okul bu uygulamaya çok güveniyordu. Danıştay'ın kararı, daha çok Anadolu'da zor durumda olan özel okulları etkileyecek. Ayrıca karar, fakir öğrencilerin velilerini de rahatsız edecek.'' ''Adaletin vereceği her karara saygılı olacaklarını ve buna karşı yapacak bir şeyleri bulunmadığını'' dile getiren Rüstem Eyüboğlu, ''Ama bu karar bizi üzdü'' dedi. 
     
</TEXT>
</DOC>
