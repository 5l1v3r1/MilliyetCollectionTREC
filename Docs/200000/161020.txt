<DOC>
<DOCNO> 161020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko43.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Faiz indiriminin dövize etkisi olacağını düşünmek, biraz acemilik" 
</HEADLINE>
<TEXT>

     Garanti Bankası Genel Müdürü Ergun Özen, ''faiz indiriminin döviz piyasasına etkisi olacağını düşünmenin biraz acemilik'' olduğunu belirterek, ''Faiz 3 puan düşürüldü diye kurlarda çok yukarı hareket beklemek şu anda yanlış'' dedi. 
     Özen, Ford Otosan'ın Garanti Bankası'nın garantörlüğünde Bayerische Hypo und Vereinsbank'tan aldığı 35 milyon Euro'luk kredinin imza töreninin ardından soruları yanıtladı. 
     Merkez Bankası'nın kısa vadeli kredileri üç puan indirmesiyle ilgili sorulara Özen, şu yanıtı verdi 
     ''Merkez Bankası ile bu yaşanan gerginliğin olmaması gerekirdi. Merkez Bankası ne yapacağını biliyor, biraz daha sabırlı olmak lazım. Merkez Bankası'nın son iki yılda enflasyonla mücadele konusundaki başarısı ortada. Başarılı kurumları yıpratmamak lazım. Merkez Bankası gerekeni doğru zamanda yapıyor Biz baskı yaptık diye düştü durumuna düşürmemek lazım. Artık Merkez Bankası'nın iyi iş yaptığını kabul edip enflasyonla mücadele programını onlara bırakmak lazım. 
     Faiz indiriminin döviz piyasasına etkisi olacağını düşünmek bence biraz acemiliktir, kimse kusura bakmasın. Faiz üç puan düşürüldü diye kurlarda çok yukarı hareket beklemek şu anda yanlış.'' Dövizin hiç talep görmediğini kaydeden Özen, Eylül Ekim aylarında artan ithalatla birlikte döviz talebi ve arzının da artacağını söyledi. 
     Kurlarda yaşanan düşük seviyeyi geçici bir durum olarak değerlendirdiğini anlatan Özen, ''Kurların yeri tabii ki burası değil ama serbest piyasa mekanizması içinde artık bunu serbest bırakmak lazım'' dedi. 
     
     EKSİ ENFLASYON 
     Ergun Özen, eksi enflasyona ilişkin sorular üzerine de genç ve dinamik bir ekonomiye sahip Türkiye'de büyüme rakamının yüzde 6'ları geçeceğini, sanayi üretimi ve tüketiminin artan bir trend izleyeceğini söyledi. 
     Cari işlemler açığına ilişkin soru üzerine de Özen, şu anda 6 milyar dolar seviyelerinde olan cari açığa dikkat edilmesi gerektiğini vurgulayarak, serbest kur rejiminde bu açıktan kaynaklanacak krizler beklemediğini ifade etti. Açığın 6 milyar doları geçeceği görüşünü dile getiren Özen, şöyle devam etti 
     ''Ancak, bu açığın finanse edilebileceğini düşünüyorum, yeter ki uyum paketi Meclis'ten geçsin. Sosyal Sigortalar konusuna artık bir an önce el atmamız lazım. Orada bir sürü iş var. O kara deliği kapatmamız lazım. Her gelen hükümet biraz kapatıyor, bu kez bir daha açmamak üzere kapatmalıyız.'' 
     
     ''İKİ MİLYAR DOLARLIK AÇIK POZİSYON'' 
     Özen, bankacılık sektöründeki açık pozisyona ilişkin bir soruyu da şöyle yanıtladı. 
     ''Bu ortamda açık pozisyon taşımak bence riski bilmemek demektir. Bankaların ufak tefek açık pozisyonları olduğunu düşünüyorum ama bunu alım satım amaçlı tutuyorlar. Eskisi gibi on milyarlarca dolarlık açık pozisyon yok, zaten Merkez Bankası kurları kontrol ediyor. Açık pozisyon dünyası bankacılık sektörü için bitmiştir. Ben en fazla 2 milyar dolar olduğunu düşünüyorum.'' Sıcak paraya ilişkin bir soruyu da Özen, ''Ben Irak savaşının hemen sonrasında 1 milyar doların üzerinde bir sıcak para girişi olduğunu düşünüyorum'' diye yanıtladı. 
     Ergun Özen, başka bir soru üzerine de IMF ile 5. gözden geçirmeden Türkiye'nin başarıyla çıkacağını ancak, biraz gecikme olabileceğini söyledi. 
     
</TEXT>
</DOC>
