<DOC>
<DOCNO> 175598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/siyaset/siy03.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den önlüklü eylem 
</HEADLINE>
<TEXT>

      İSTANBUL Milliyet 

   
   Okulların satışını protesto eden bir grup CHP'li, ilkokul önlüklerini sembolize eden siyah kıyafetler giyerek eylem yaptı. Sıraselviler Caddesi'ndeki CHP İstanbul İl Merkezi'nde toplanan, aralarında CHP Kadın Kolları Genel Başkanı ve İstanbul Milletvekili Güldal Okuducu, İstanbul Milletvekili Mehmet Ali Özpolat ve İstanbul İl Başkanı Şinasi Öktem'in de bulunduğu grup, Taksim Meydanı'na doğru yürüyüşe geçti. Önlük benzeri siyah giysiler giyen, beyaz yaka ve "Atatürk İlköğretim Okulu" yazılı kokartlar takan grup üyeleri, "Okullar halkındır", "Eğitim özelleştirilemez" yazılı pankartlar ile "Önce orman, sonra okul, ya sonra", "Geleceğimizi satamazsınız" ve "Tevhid - i Tedrisat'tan elinizi çekin" yazılı dövizler taşıdı. Grup, Cumhuriyet Anıtı'nda bir dakikalık saygı duruşunda bulundu. 
   
</TEXT>
</DOC>
