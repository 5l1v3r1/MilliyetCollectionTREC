<DOC>
<DOCNO> 150684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun21.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Simitis beni davet etmedi" 
</HEADLINE>
<TEXT>

     KKTC Cumhurbaşkanı Rauf Denktaş, bu akşam Kıbrıs Rum kesimine gidecek olan Avrupa Birliği Dönem Başkanı Yunanistan'ın Başbakanı Kostas Simitis'in, görüşmek için kendisini davet etmediğini açıkladı. 
     Denktaş, bir kabulü sırasında yaptığı açıklamada, ''Simitis'in, 'dostluk' adına görüşme yapmak için kendisini de davet ettiğine'' ilişkin olarak gazetelerde haberler çıktığına işaret ederek, ''Bu yalandır. Beni davet etmiş değillerdir. Ben Kuzey Kıbrıs Türk Cumhuriyeti'nin Cumhurbaşkanı'yım. Beni davet etmiş olsa statümü kabul etmiş olur'' dedi ve şöyle devam etti 
     ''Simitis, partileri davet etmiştir. Hangi partileri Azınlık addettikleri Türk cemaatinin partilerini davet etmişlerdir, Kuzey Kıbrıs Türk Cumhuriyeti'nin partilerini değil. Bunun bilinmesinde yarar var. 'Vatandaşım' olarak addettikleri azınlığın partilerini davet etmişlerdir.'' Denktaş, bu davetin niye yapıldığını anlayan iktidar partilerinin, bu daveti kabul etmediğini de kaydetti. 
     Bu davette maksadın, ''İşte biz azınlığı da tanıyoruz, azınlığı da benimsiyoruz'' mesajı vermek olduğuna dikkati çeken Denktaş, ''Muhalefetten birkaç parti kabul etti, gideceklermiş. Tekrar söylüyorum. Bu bir hazım meselesidir, bir mide meselesidir, kendileri bilir. Ama hiçbir sorumlu lider, bunların yaptıklarını yapmaz diye düşünüyorum. Kendilerinin bilecekleri iş'' diye konuştu. 
     





</TEXT>
</DOC>
