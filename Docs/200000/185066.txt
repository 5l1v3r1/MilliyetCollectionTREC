<DOC>
<DOCNO> 185066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/spo04.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'dan yoğun terapi 
</HEADLINE>
<TEXT>

   Trabzonspor'un hocası, futbolcularını, "Büyük takım gibi oynayın, savaşın. Bu bize yeter" diyerek motive ediyor 
      
   Yakın markaj 
   LİGDE Beşiktaş'ı devirerek zirve hesapları yapan Trabzonspor'da Teknik Direktör Samet Aybaba, futbolcularını yakın markaja aldı. Tecrübeli hoca her fırsatta takımın beynini yıkıyor, "Yıllardır bize ters gelen Beşiktaş'ı rahatlıkla saf dışı bırakabiliriz. Büyük bir takım gibi oynayalım yeter. Abartılacak yanları yok" uyarısında bulunuyor. 
   
   'Güven tazeleyin' 
   AYBABA, savaşmadan hiçbir maçı kazanamayacaklarını da belirterek, "Bir Beşiktaş galibiyeti bize çok şey getirecek. Bugüne kadar hiç derbi galibiyetim yok. Bana ilk mutluluğu yaşatın. Böylelikle hem camianın güvenini tazeleyelim, hem de şampiyonluk iddiamızı herkese gösterelim. Ben hepinize güveniyorum. Bu kez başaracağız" ifadelerini de kullandı. 
   
   Tek eksik Van de Paar 
   BORDO - Mavili takımda Van de Paar dışında eksik oyuncu bulunmuyor. Teknik Direktör Samet Aybaba'nın Augustine'i bu maçta da ikinci yarıda yer vermesi bekleniyor. Villarreal maçında oyundan alınan Somers'in de yedek soyunacağı, Mustafa Yalçınkaya'nın ilk 11'de görevlendirileceği kaydedildi. 
   
   Kartal'a pranga 
   TEKNİK Direktör Samet Aybaba, Beşiktaş'ın etkili silahlarını adam adama savunmayla durduracak. Özellikle orta sahaya görev alması beklenen Sergen ve Pancu'yu Hüseyin ve İbrahim ile kilitlemeyi hedefleyen tecrübeli teknik adam, İlhan'ı da Oumar ile etkisiz hale getirmeyi planlıyor. 
   
   
</TEXT>
</DOC>
