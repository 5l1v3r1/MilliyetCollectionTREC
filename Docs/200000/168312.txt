<DOC>
<DOCNO> 168312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo10.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Chivu Roma'ya, Luciano Inter'e imza attı.. 
</HEADLINE>
<TEXT>

     İtalyan 1. Futbol Ligi takımlarından AS Roma, transfer pazarında sürpriz bir atılım yaparak Ajax'ta oynayan Rumen futbolcu Cristian Chivu'yu aldı. 
     23 yaşındaki defans oyuncusunun alınması için Ajax'a 18 milyon Euro ödeyen Roma, Chivu'yla da sezon başına 1 milyon 700 bin Euro olmak üzere 5 yıllık sözleşme imzaladı. 1999 yılında bu yana Hollanda'nın Ajax takımında forma giyen Chivu, oynadığı 107 maçta 13 gol atmış ve gösterdiği yüksek performansla da birçok büyük kulübün gözdesi haline gelmişti. 
     Kötü bir sezonun ardından transferde şimdiye kadar atak olmadığı için taraftarlarının yoğun eleştirisine uğrayan Roma'nın, Rumen futbolcuyla birlikte biraz olsun gergin ortamı dindireceği belirtiliyor. 
     Transfer listelerinde ilk sıradaki isim olarak Chivu'nun bulunduğunu ve bu transferin gerçekleşmesiyle çok güçlendiklerini söyleyen Roma Teknik Direktörü Fabio Capello, gelecek sezon şampiyonluğa oynayan bir takım olacaklarını savundu. 
     Bu arada İtalya'daki diğer transferlerde, Chiveo'da oynayan Luciano, İnter'e resmi imzayı attı. 27 yaşındaki Brezilyalı ortasaha oyuncusu basına yaptığı ilk açıklamada, ''İnter'e gelmek büyük bir heyecan. Hayalim gerçek oldu. Crespo ve Vieri iki büyük forvet ve onlara en iyi yardımı vermem gerekir'' dedi. 
     İtalyan gazetelerinde verilen haberlerde, Ajax'ta oynayan Van der Meyde ile de görüşen İnter'in bu transferi önümüzdeki günlerde sonuca bağlayacağı belirtildi. 
     
</TEXT>
</DOC>
