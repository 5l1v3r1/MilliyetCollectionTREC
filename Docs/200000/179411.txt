<DOC>
<DOCNO> 179411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/guncel/agun.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus ressamın 1874'te yaptığı tabloyu rutubet mahvetti 
</HEADLINE>
<TEXT>
   Trilyonluk tablo Saray'da çürüdü 
   Dolmabahçe'de bulunan Ayvazovski'ye ait tablonun, duvardaki sızıntı ve rutubet yüzünden boyaları aktı. Yetkililer, üzerinde lekeler oluşan tablonun iyi durumda olduğunu belirtti 
      ÖMER ERBİL 

   
   TBMM Milli Saraylar Daire Başkanlığı'na bağlı olan Dolmabahçe Sarayı'nda sular bir türlü durulmuyor. Rus ressam Ivan Ayvazovski'nin 129 yıllık en önemli eserlerinden sayılan bir tablosu, asılı olduğu duvardaki rutubetten tahrip oldu. 
   Deniz ressamı olarak bilinen Ayvazovski'nin sözkonusu tablosu, sarayın 27 no'lu misafir odasında bulunuyor. Fırtınalı bir denizde sandalla kayalara ulaşmaya çalışan yolcuların betimlendiği 1874 tarihli, 11 595 envanter numaralı, 226 x 270 cm. boyutlarındaki tabloda oluşan boya akıntıları ilk bakışta göze çarpıyor. Tablonun asılı olduğu duvarda ise sıva çatlakları hemen dikkat çekiyor. Zaten olay da bu durumu fark edip, durumu yetkililere bildiren ziyaretçiler sayesinde ortaya çıktı. Gelen şik yetler üzerine TBMM Başkanı Bülent Arınç, konunun araştırılmasını istedi. Bağımsız uzmanlar yerine saray görevlileri, apar topar bir rapor hazırladı. 
   22 Ağustos 2003 tarihli raporda, Dolmabahçe Sarayı Müdürü Erdal Eren, Mal Saymanı vekili Talat Sakarya, Tablo Seksiyonu sorumlusu Ayhan Soylu, Tablo Seksiyonu eski sorumlusu Gülsen Sevinç Kaya, tablo restorasyon sorumlusu Tijen Başaran ve tablo restorasyon bölümü çalışanı Banu Ertem'in imzaları var. Raporda, şu görüşlere yer veriliyor "Tabloda görülen lekelerin, geçmiş dönemlerde maruz kaldığı bir akıntıdan kaynaklandığına karar verilmiştir. Akıntıların tablonun statik yapısına zarar vermediği, sadece boya tabakası yüzeyine temas etmiş olduğu anlaşılmaktadır." 
   
   'LEKELER ÖNCEDEN TEMİZLENDİ' 
   Bu lekeler üzerinde geçmiş dönemlerde bir temizlik işlemi yapıldığını da belirten rapordaki açıklamalar şöyle devam ediyor "Bu temizliğin yeterli görülmediği bazı kısımlarda da estetik rötüş yapılmış. Ancak 1952'de tutulmuş defterlerde eserin restorasyon geçirmiş olduğuna dair kayıt yok. Sonuç olarak, geçmişteki bu uygulamaların tablonun sağlığı açısından sakıncası yok." 
   
   Uzmanlar Nem tabloda bakteri üretir    Eski Milli Saraylar Daire Başkanı ve Marmara Üniversitesi öğretim üyesi Prof. Dr. Erol Eti, şunları söyledi "Bu tablo Ayvazovski'nin en iyi tablosu. Milyon dolarlar değerinde. Nem tabloda bakteriler üretir. Üreyen bakteriler tabloyu içten içe yer." Sarayın eski teknik sorumlusu da "Tablonun sergilendiği salonun çatısı onarılmak için açıldı. Yağmur suları içeri aktı. Sonunda eserler çürümeye başladı" dedi. Mimar Sinan Üniversitesi'nden Prof. Kemal İskender ise "Rutubet tabloyu bozar. Ayvazovski kemik tutkalı kullanılırdı. Bu suyla çözülür. Tabloda akma olması doğal" diye konuştu. 
   
   
</TEXT>
</DOC>
