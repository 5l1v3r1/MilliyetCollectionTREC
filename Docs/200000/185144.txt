<DOC>
<DOCNO> 185144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo07.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe 6 haftada 16 takımı safdışı bıraktı... 
</HEADLINE>
<TEXT>

     Ligde 2003-2004 futbol sezonunda teknik direktör Christoph Daum yönetiminde başarılı bir grafik çizen Fenerbahçe, ligde 6 haftada tam 16 takımı arkasında bıraktı. 
     Sezona kendi sahasında İstanbulspor karşısında aldığı 3-0'lık şok yenilgiyle başlayan sarı-lacivertli takım, ilk haftanın ardından sonuncu olduğu puan cetvelinde şimdi 2. sırada. 
     Lig mücadelesinde 16 ekibi geride bırakarak istikrarlı bir çıkış yakalayan sarı-lacivertli ekip, son 6 maçında 16 puan aldı. 
     
     PUAN CETVELİNDEKİ SEYRİ 

     Fenerbahçe, 1. haftada İstanbulspor'a 3 farklı skorla yenilerek, kendisi gibi sezona puansız başlayan Gençlerbirliği, Ankaragücü, Diyarbakırspor, Adanaspor, Samsunspor ve Akçaabat Sebatspor'un ardından puan cetvelinde sonuncu sırada yer aldı. 
     Ligin 2. haftasında Trabzonspor'u deplasmanda yenerek ilk galibiyetini alan sarı-lacivertli takım için, bu zorlu maçta alınan galibiyet bir anlamda çıkışın başlangıcı oldu. Alınan 3 puan sarı-lacivertli ekibi 8 basamak yükselterek 10.'luğa taşıdı. 
     Elazığspor karşısında ligin 3. haftasında 7-1'lik farklı skorlu bir galibiyet elde eden sarı-lacivertli takım, haftanın ardından puan cetvelinde 5 sıra daha yükselerek 5. oldu. 
     4. hafta Diyarbakırspor galibiyetiyle 2-1 , galibiyet serisini üstüste 3 maça çıkaran Fenerbahçe puan cetvelindeki 5.'liğini korurken, ligin 5. haftasındaki Gaziantepspor 3-1 galibiyeti sarı-lacivertli ekibi 3. sıraya taşıdı. 
     Derbi maçta Galatasaray ile 2-2 berabere kalan Fenerbahçe, ligin 6. haftasını da 3. sırada geride bıraktı. Sarı-lacivertliler, Gençlerbirliği maçında aldıkları 1-0'lık galibiyet ve İstanbulspor'un haftayı yenilgiyle geride bırakmasıyla puan cetvelinde 2.'liğe yükseldi. 
     8 gol averajı bulunan Fenerbahçe, 9 gol averajlı Beşiktaş'ın bu akşam Trabzonspor'a 2 farklı yenilmesi durumunda liderliğe yükselecek. 

     
</TEXT>
</DOC>
