<DOC>
<DOCNO> 178907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun03.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Myers ''Irak'ta kesinlikle Türk askeri ile çalışmak istiyoruz'' 
</HEADLINE>
<TEXT>

     Washington'daki Türk Silahlı Kuvvetler Ataşeliği'nin 30 Ağustos Zafer Bayramı vesilesiyle düzenlediği resepsiyona katılan ABD Savunma Bakan Yardımcısı Paul Wolfowitz ve Genelkurmay Başkanı Orgeneral Richard Myers, Türkiye'ye sıcak mesajlar verdiler. 
     Myers, ''Irak'ta kesinlikle Türk askeriyle çalışmak isteriz, ancak karar Türkiye'nin'' derken, Wolfowitz, Türkiye ile ABD'nin Irak'ın başarısına aynı yaklaşımla baktığını söyledi. 
     Seçkin bir davetli grubunun katıldığı resepsiyona daha önce gelen Genelkurmay Başkanı Orgeneral Myers, Türk askerinin Irak'ta olası görevlendirilmesine ilişkin son gelişmelerin sorulması üzerine, ''Buna ben değil, Ankara'daki meslektaşlarım ve Türk hükümeti karar verecek'' dedi. 
     Myers, ''Irak'ta Türk askeriyle çalışmak istiyor musunuz '' sorusuna da, ''Tabii, kesinlikle'' yanıtını verdi. 
     Orgeneral Myers, Irak'taki tehlikelere işaret ederek, durumun iyileştirilmesine uluslararası katkı sağlanmasının önemini vurguladı. 
     Myers, Türk-Amerikan ilişkilerinin geleceğini nasıl gördüğünün sorulması üzerine de, ''Ülkelerimiz arasında uzun bir zamandır stratejik bir ortaklık mevcut. Ben, ilişkilerimizin geleceğini çok iyi görüyorum'' dedi. 
     Resepsiyona daha sonra katılan Wolfowitz de, gazetecilere kısa açıklamasında, ''Türkiye, Irak'ın başarıya ulaşması gerektiği konusunda, ABD ile aynı iradeyi paylaşıyor'' dedi. Wolfowitz, geleceğe bakarken de iyimser olduğunu söyledi. 
     Wolfowitz ve Myers'in, resepsiyonda bir saatten fazla kaldıkları gözlendi. 
     Resepsiyona, ABD Deniz Kuvvetleri Bakanlığı'na vekalet eden Hansford Johnson da katıldı. 
     Bu arada, resepsiyona evsahipliği yapan Türk Silahlı Kuvvetleri Ataşesi Hava Tuğgeneral Orhan Uğurluoğlu, Türkiye'de yeni bir göreve atandığı için, Washington'daki görevini Hava Tuğgeneral Beyazıt Karataş'a devrediyor. 

     
</TEXT>
</DOC>
