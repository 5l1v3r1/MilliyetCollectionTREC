<DOC>
<DOCNO> 172926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/spor/ysenay.html </URL>
<DATE> 2003/08/01/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Son pişmanlık 
</HEADLINE>
<TEXT>

   
   Büyük takımlarımız yine on milyon, yirmi milyonlarla oynuyorlar transferde... UEFA'nın gelecek yıllarda aniden kapıyı çalıp, hesapların başına oturma ihtarları sanırım kimselerin umrunda bile değil... Hele Fenerbahçe'de geçen yıl hangi yabancılar kaça alındı, bu yıl gidenler kaçar dolarlara satıldı, yani birkaç senelik bu yabancı alış verişlerinden kulüp ne kadar zarar etti ve de kimlere borçlu durumunda Böyle makyajlı bilançoları kongrelerde süslü kataloglarda dağıtmakla yürümüyor bu işler... Genel kurullarda üç beş yüz oy sahibini bu yolla kandırmak kolay da, UEFA'nın transfer hilelerini çok da iyi bilen kurt muhasebecilerini uyutmak pek zordur... 
   İyi takım yapmak, seyirciyi mutlu etmek, hele de sonunda şampiyon olup, zirveyi yakalamak futbolda tabii ki "büyük keyif"tir. Ama transferlerde yanılıp, hele Şampiyonlar veya UEFA dizilerinin kazanç hayalleri üstüne yanlış hesaplar yapmak bazı takımlarımızı öylesine içeri atar ki, sonrası yıllarda çık çıkabilirsen bu işlerin içinden... Geçen yıl Fenerbahçe, aynı dramatik günleri yaşamadı mı Ortega'sından, Washington'una kadar almadık yabancı kalmadı neredeyse... Ama ne oldu, UEFA'da göz yaşları, lig sonunda da hüzün dolu bir sezon... 
   
   Önümüzdeki mevsim için Avrupa'da oynayacak takımlarımızdan Beşiktaş yarışmaya daha hazır olanı şu günlerdeki tabloda... Cim - Bom'un ise temkinli gitmekle birlikte kadro kurgusu üstünde oldukça sorunları var. Terim'in Avrupa konusundaki bilgeliği tartışılmaz. Çekilecek kuralar ve ortaya çıkacak rakiplere göre son transfer kozlarını oynamalı bence bu iki takımımız da... Çünkü son alınacak starlar daima çok pahalı olurlar. Pazarlıklar gizli gizli uzun süre devam eder. Ancak son anda kesilen rakamda, 6 - 7 milyon dolarlarla el sıkışılır, yanlış veya doğru işte o anlarda yapılır anlaşmanın sonunda... Halbuki Galatasaray'ı UEFA Kupası'na taşıyan kadroyu bir hatırlarsak, Hagi, Popescu, Taffarel, Marcio gibi fiyatları ehven yabancılar ve de Emre, Okan, Hakanlar, Ergün, Ümit Davala gibi Türk yıldızları vardı Cim - Bom'un Türkiye ve Avrupa'da fırtına gibi estiği senelerde... 
   Demek istediğim odur ki, transferde son kozlar oynanırken, çok iyi düşünmek gerekir. Çünkü bu ülkenin kendine özgü ekonomi kaosu da artık sponsorluk hovardalığını gerilere itmektedir. "Son pişmanlık" faydasız kalacağına göre, şu günlerde çok dikkatli olmak gerekmez mi .. 
   
   
</TEXT>
</DOC>
