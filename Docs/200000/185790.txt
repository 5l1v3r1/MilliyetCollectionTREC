<DOC>
<DOCNO> 185790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko27.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Eylül ayı hedefleri tutturuldu... 
</HEADLINE>
<TEXT>

     Merkez Bankası, Eylül ayı sonu için belirlenen ''para tabanı ve net uluslararası rezervlere'' ilişkin performans kriteri ile net iç varlıklara ilişkin gösterge niteliğindeki hedeflerin tutturulduğunu bildirdi. 
     Merkez Bankası'ndan yapılan açıklamada, Temmuz-Eylül 2003 dönemi para programı gerçekleşmeleri hakkında bilgi verildi. 
     Açıklamada, para programında performans kriteri niteliğinde belirlenen Eylül ayı sonu para tabanı üst sınırının 14 katrilyon 100 trilyon lira olup son 5 iş günü ortalamasının alınarak yapıldığı hatırlatıldı. 
     Banka açıklamasında, Eylül ayı son 5 iş günü para tabanı ortalamasının 13 katrilyon 877 trilyon lira olarak gerçekleşerek, 14 katrilyon 100 trilyon liralık üst sınırın altında kaldığı ifade edildi. 
     Para programında performans kriteri niteliğinde belirlenen Eylül ayı sonu net uluslararası rezervler alt sınırının eksi 6 milyar dolar olduğu hatırlatılan açıklamada, programda tanımlanan net uluslararası rezervlerin 1 milyar 504 milyon dolar olarak gerçekleşerek, performans kriteri niteliğindeki eksi 6 milyar dolarlık alt sınırın üzerinde kaldığı belirtildi. 
     Açıklamada, para programında gösterge niteliğinde belirlenen Eylül ayı sonu net iç varlıklar üst sınırının 33 katrilyon 800 trilyon lira olup, hesaplama son 5 iş günü ortalaması alınarak yapıldığı bildirilirken, net iç varlıklar ortalamasının 22 katrilyon 968 trilyon lira olarak gerçekleşerek, gösterge niteliğindeki 33.8 katrilyon liralık üst sınırın altında kaldığı kaydedildi. 
     
     EKİM-ARALIK DÖNEMİ PARA PROGRAMI HEDEFLERİ 
     Açıklamada, Ekim-Aralık 2003 dönemi para programı hedefleri hakkında bilgi verildi. 
     Buna göre, gösterge niteliğinde belirlenen Aralık ayı sonu Para Tabanı üst sınırı 14 katrilyon 300 trilyon lira, net uluslararası rezervler altı sınırı eksi -6 milyar dolar olarak belirlendi. 
     Gösterge niteliğinde belirlenen Aralık ayı sonu net iç varlıklar üst sınırı da 34 katrilyon 200 trilyon lira oldu. 
     
</TEXT>
</DOC>
