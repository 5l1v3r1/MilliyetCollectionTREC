<DOC>
<DOCNO> 193731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun30.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar AB İlerleme raporlarından memnun... 
</HEADLINE>
<TEXT>

     Kıbrıs Rum Yönetimi Dışişleri Bakanı Yorgo Yakovu, AB Komisyonu'nun Türkiye ve Kıbrıs Rum kesimine ilişkin ilerleme raporlarının ''memnuniyet verici'' olduğunu söyledi. 
     Rum radyosunun haberine göre, Moldova'da açıklama yapan Yakovu, ''Türkiye'nin, Kıbrıs konusuyla bağlantılı kılınmasını engellemek için çaba harcadığını, ancak bunun sonuçsuz kaldığını'' kaydetti. 
     Yakovu, AB Komisyonu'nun Kıbrıs sorununun Mayıs 2004'ten önce çözümünü istediğini, Kuzey Kıbrıs'ta Aralık'ta yapılacak seçimlerin ardından Kıbrıs konusunda girişimlerin başlayacağını belirtti. 
     Rum Yönetimi Savunma Bakanı Kiriakos Mavronikolas da, ''Türkiye'nin AB ile ilişkilerinin Kıbrıs sorununun çözümünden geçtiğini'' savundu. 
     AB Komisyonu'nun Türkiye İlerleme Raporu'nu yorumlayan Mavronikolas, ''AB'nin Türkiye'ye çok açık bir mesaj verdiğini'' ileri sürdü. 
     
     RUM SİYASİLERİN GÖRÜŞLERİ 

     Rum siyasi partileri de AB Komisyonu'nun Türkiye ve Kıbrıs Rum kesimine ilişkin raporlarını ''büyük bir memnuniyetle'' karşıladıklarını açıkladı. 
     Komünist AKEL partisi, Türkiye raporunda Kıbrıs sorunuyla bağlantı kurulmasını ''önemli bir gelişme'' olarak niteledi. 
     Anamuhalefet Demokratik Seferberlik Partisi'nin DİSİ Genel Başkanı Nikos Anastasidis ise ''raporların büyük memnuniyet yarattığını ve Türkiye'nin AB ile ilişkilerinin açık bir şekilde Kıbrıs'a bağlandığını'' söyledi. 
     Sosyal Demokratlar Hareketi EDEK lideri Yannakis Omiru da ''AB Komisyonu'nun Türkiye'ye çok açık mesaj verdiğini Kıbrıs sorunu çözülmeden Türkiye'nin AB perspektifinin olamayacağını'' iddia etti. 
     
</TEXT>
</DOC>
