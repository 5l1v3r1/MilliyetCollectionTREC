<DOC>
<DOCNO> 163885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun15.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"NATO savaşı konuşamazken Türkiye'den destek istendi" 
</HEADLINE>
<TEXT>

     Türkiye'nin BM Daimi Temsilci Yardımcısı Altay Cengizer, ''NATO'da Türkiye'ye verilecek Patriot füzeleriyle ilgili tartışmalar, savaşa destek anlamına geleceği gerekçesiyle engellenirken, Türkiye'den savaşa doğrudan destek anlamına gelecek bir kararı çıkartması istendi'' dedi. 
     Cengizer, New York'ta verdiği bir konferansla, Irak savaşı öncesi ve sonrası Türkiye ile ABD arasında ortaya çıkan gerginliklerin nereden kaynaklandığını ve gerçeklerin neler olduğunu Amerikan kamuoyu temsilcilerine izah etti. 
     ABD'nin tanınmış konferans organizatörlerinden Eleana Benador tarafından düzenlenen yemekli toplantıda, ABD'de yeni muhafazakarlar olarak adlandırılan grubun temsilcilerinin yanı sıra sivil toplum örgütleri, Musevi, Kürt ve Arap grupların temsilcileri hazır bulundu. 
     Toplantıda konuşan Altay Cengizer, Türkiye'nin savaş öncesinde, savaşın bir parçası haline dönüşen Amerikan basınının olumsuz yaklaşımdan çok zarar gördüğünü bildirdi. Amerikan basınında çıkan çirkin karikatürlerin yanı sıra ''tezkere geçerse Türkiye'ye 26 milyar dolar verileceğinden'' söz edildiğini hatırlatan Cengizer, gerçekte bu rakamın 4-6 milyar arasında olduğuna dikkati çekti. 
     ABD'nin savaş öncesi yaptığı açıklamalar ve verdiği bilgilerin Türkiye'yi tatmin ve ikna etmeye yetmediğini kaydeden Cengizer, ''Amerikalıların, Irak'ın geleceğiyle ilgili ya bir planları yoktu, ya da vardı, ama bunu bize söylemediler'' diye konuştu. 
     Cengizer, o sırada Türk kamuoyu ve TBMM üyelerinin çoğunluğu savaşa karşı olduğuna işaret ederek, bunun gerekçelerinin arasında, Irak'a karşı güç kullanımına izin veren bir BM kararının çıkmamasının da bulunduğunu bildirdi. 
     
     ''ABD DOKTRİN DEĞİŞTİRDİ'' 
     ABD'nin çok kısa sürede doktrin değiştirdiğini ve önleme stratejisini terk ederek önceden müdahale doktrinine geçtiğini kaydeden Cengizer, ancak bu doktrinin çok ani değiştirildiğini ve Türkiye, Fransa, Almanya gibi müttefiklere, yeni doktrine adapte olacak zaman bırakılmadığını belirtti. 
     Cengizer, ''NATO'da Türkiye'ye verilecek Patriot füzeleriyle ilgili tartışmalar, savaşa destek anlamına geleceği gerekçesiyle engellenirken, TBMM'nin savaşa doğrudan destek anlamına gelecek bir kararı çıkartması Türkiye'den istendi'' ifadesini kullandı. Cengizer, ''buna rağmen Meclis'te yapılan oylamanın sadece 3 oy farkla kaybedildiğini, ancak sonucun tamamen demokratik ve geçerli olduğunu'' sözlerine ekledi. 
     
     BAKÜ-CEYHAN PROJESİ 
     Cengizer, konuşmasının sonunda kendisine yöneltilen soruları da cevaplandırdı. 
     Bakü-Ceyhan hattıyla ilgili bir soruya karşılık Cengizer, ''ABD şimdiye kadar bu projeyi destekledi. Şimdi bu desteği çekerse bu çok yanlış olur. Bu nedenle projenin geleceğinin tehlikede olmadığını tahmin ediyorum'' diye konuştu. 
     Cengizer, Türkiye-İsrail ilişkilerinin de zayıflamadığını, aksine güçlenerek sürdüğünü sözlerine ekledi. 
     
     IRAK'TA YENİ HÜKÜMET 2004'TE 
     Daimi Temsilci Yardımcısı Cengizer, Irak'ın geleceğiyle ilgili olarak da, ''Türkiye'nin, Irak'ta tüm kesimleri temsil edecek bir hükümetin işbaşına gelmesinden yana olduğunu'' vurguladı, ''bunun 2004 yılında gerçekleşmesinin mantıklı göründüğünü'' ifade etti. 
     Cengizer, ''Türkiye'de şimdi dine bağlı bir tabana sahip olmakla birlikte modernist bir hükümet bulunduğunu, aşırı unsurların sağlıklı düşünebilen bir çoğunluk tarafından kuşatılmış olduğunu'' vurguladı. 
     
</TEXT>
</DOC>
