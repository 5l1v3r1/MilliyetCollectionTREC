<DOC>
<DOCNO> 156023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur14.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'de buruk anneler günü... 
</HEADLINE>
<TEXT>

     Bingöl Depreminde en ağır hasarı gören Çeltiksuyu Yatılı Bölge İlköğretim Okulu'nun YİBO enkazında 12 öğrencilerini kaybeden Gözeler Köyü'nde, ''en acılı'' Anneler Günü yaşanıyor. 
     Bingöl Valisi Hüseyin Avni Coş, Çeltiksuyu YİBO'nun enkazında 12 öğrencinin öldüğü Gözeler Köyü'ne başsağlığı ziyaretinde bulundu. 
     Vali Coş, acılı ailelere taziye dileklerini ileterek, Anneler Günü dolayısıyla, depremde çocuklarını kaybeden gözü yaşlı annelere, çocuklarının adına çiçek hediye etti. 
     Vali Coş'un verdiği çiçeği Çeltiksuyu YİBO'nun enkazında kaybettiği 7. sınıf öğrencisi Geylani Över'in mezarının başına bırakan anne Hatun Över ise burada ağıtlar yakarak, gözyaşı döktü. 
     Anne Över, oğlu Geylani'nin daha önceki Anneler Günü'nde kendisine çiçekler hediye ederek, şiir yazdığını belirtti. Ancak bu yıl, oğlundan ne çiçek alabildiğini ne de kendisine yazılan şiirleri okuyabildiğini ifade eden Över, şöyle devam etti 
     ''Oğlum artık yok. Onun bana verebileceği ne bir çiçek ne de yazıp okuyacağı şiir var. Oğlum, her Anneler Günü'nde bana çiçek getirir, şiir yazardı. Ama şimdi ben onun mezarına çiçek bırakıyorum. Tek isteğim onun enkaz altında kalan ve bana yazdığı şiirlerinin yer aldığı defteri bulmak.'' Bu arada yine Çeltiksuyu YİBO'da kardeşi Cahit Arın'ı kaybeden Çiğdem Arın ise annesine aldığı çiçeği, annesinin isteği üzerine kardeşinin mezarına bıraktı. 
     
     MEZARDA DA AYRILMADILAR... 

     Öte yandan, Çeltiksuyu YİBO'nun 1. koğuşunda kalan ve enkaz altında ölen Gözeler Köyü'nden 12 öğrenci, şimdi de köy mezarlığında yan yanalar. 
     Öğrencilerin aileleri çocuklarının kaderlerinin birlikte yazıldığına inandıklarını belirterek, ölüm anında bile ayrılmadıklarını söylediler. 
     Çeltiksuyu YİBO'nun enkazında, Gözeler Köyü'nden Geylani Över'in yanı sıra İdris Batur, Cahit Arın, Mehmet Güven, İsmail Özdemir, Mehmet Günalan, Doğan Üzülköy, Berkan Katrak, Hikmet Bilen, Yunus Akgül, Sedat Batur, Samih Kılıç adlı öğrenciler hayatlarını kaybetmişti. 

     
</TEXT>
</DOC>
