<DOC>
<DOCNO> 169417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/agun.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail'den grizu daveti 
</HEADLINE>
<TEXT>

Mithat Yalçın... İşsizdi, uzun uğraşlar sonunda Zonguldak'taki madende iş buldu. Çok sevindi. İlk gün baretini takıp kömür çıkardı... İkinci gün ise grizu patlaması sonucu yaşamını yitirdi... 
     MUSTAFA ÖZDEMİR DURMUŞ SEVİNDİK AHMET TOKYAY Zonguldak 

     Zonguldak Gelik'teki özel kömür ocağında grizu patlaması sonucu ölenlerden Mithat Yalçın'ın iki günlük madenci olduğu ortaya çıktı. Üç madencinin ölümü, iki madencinin de yaralanmasıyla sonuçlanan patlamayla ilgili soruşturma sürüyor. 
     Evli ve 1.5 yaşında bir kız çocuk babası Yalçın'ın 22 madenciliğe iki gün önce başladığı öğrenildi. Uzun süredir işsiz olan ve net 225 milyon lira asgari ücretle maden ocağında iş bulduğunda çok sevinen Yalçın, olayın meydana geldiği pazar günü 08.00-16.00 vardiyasında çalışırken öldü. Madencinin cesedi memleketi Çaycuma Yeşilköy köyündeki aile mezarlığında toprağa verildi. 
     
     'Ocak sahiplerinin suçu yok' 
     Öte yandan, Zonguldak Ticaret ve Sanayi Odası TSO Başkanı Salih Demir, patlamanın meydana geldiği ZONTAŞ A.Ş. sahibi Yusuf Günay ile oğulları İslam ve Fatih Günay'ın gözaltına alınmasına tepki gösterdi. Demir, "Grizu patlaması bir işçinin elinde sigarayla ocağa girmesi sonucu yaşanmıştır. Ocak sahiplerinin hiçbir ihmal ya da hatası bulunmamaktadır. TTK'da olan bir kaza sonrasında nasıl TTK Genel Müdürü gözaltına alınmıyorsa özel ocaklarda da böyle olmalı" dedi. 
     
Bu sefer kurtarmaya girdi...      Geçen yıl 5 Nisan'da aynı ocakta meydana gelen göçükte iki arkadaşıyla birlikte 36 saat mahsur kalan madenci Cengiz Çakmak solda , bu kez göçükte kalan arkadaşlarını kurtarmak için ter döktü. Metan gazıyla dolu ocağa ölümü hiçe sayarak giren Çakmak, kısa süreli bir mola için dışarı çıktığında, annesi Ayşe Çakmak'ı karşısında buldu. Anne Çakmak, ikinci kez göçükte kaldığını tahmin ettiği oğlu için ağıt yakarken, bir anda onu karşısında görünce sımsıkı sarılarak mutluluktan ağladı. 
     
     
     
     

</TEXT>
</DOC>
