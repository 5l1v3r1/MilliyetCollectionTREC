<DOC>
<DOCNO> 196483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/siyaset/siy20.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Vali Çevik'e saldırıda müebbet hapis kararı    Ankara 1 No'lu DGM, eski Çankırı Valisi Ayhan Çevik'e 5 Mart 1999'da düzenlenen bombalı saldırı olayıyla ilgili davada Yargıtay'ın bozma kararının ardından yeniden yargılanan sanık Lale Açık'ı müebbet ağır hapis cezasına çaptırdı. Mahkeme Başkanı Mehmet Orhan Karadeniz, araştırılacak bir konu kalmadığını belirtti. Mahkeme, daha önce verdiği kararında 4 sanığı müebbet ağır hapis, 3 sanığı 15'er yıl ağır hapis, 1 sanığı 15 yıl 1 gün ağır hapis cezasına mahk m etmiş ve karar Yargıtay tarafından onanmıştı. 
   
   Generallerin avukatı Vakit'e tedbir koydurdu    Vakit gazetesinin, Türk Silahlı Kuvvetleri'nde görevli ya da emekli 312 generalin açtığı 624 milyar liralık manevi tazminat davasıyla ilgili yayınlarına tedbir konuldu. Ankara 20. Asliye Hukuk Mahkemesi, generallerin avukatı Bilgin Yazıcıoğlu'nun yaptığı başvuruyu dün sonuçlandırdı. Yargıç Bülent Çınar, Yazıcıoğlu'nun istemini yerinde bularak vakit gazetesinin davayla ilgili yayınlarının tedbiren önlenmesine karar verdi. 312 general Vakit gazetesi yazarı Asım Yenihaber'in "Onbaşı bile olamayacakların general olduğu ülke" başlıklı yazısında kişilik haklarına saldırıda bulunulduğu iddiasıyla toplam 624 milyar liralık tazminat davası açmıştı. 
   
   Talabani, bugün Irak Büyükelçiliği'nde    Kürdistan Yurtseverler Birliği KYB lideri Celal Talabani, yaklaşık 40 yıldır adım atamadığı Irak'ın Ankara Büyükelçiliği'ne bugün Irak Geçici Yönetim Konseyi Başkanı sıfatıyla girecek. Talabani'ye, Irak Geçici Yönetim Konseyi'nin 10 üyesiyle, biri Türkmen 16 bakan ve bakan yardımcısı eşlik edecek. "Başbakan protokolü" uygulanmayacak olan Talabani'yi "büyükelçi" seviyesinde bir bürokrat karşılayacak. Talabani, öğle saatlerinde yarım saat görüşeceği Başbakan Recep Tayyip Erdoğan'la Irak'ta işbirliği olanaklarını konuşacak. 
   
   Beyaz eyleme takipsizlik...    Ankara Başsavcılığı, doktor ve sağlık çalışanlarının "maaş artışı, iş güvencesi, ücretsiz, eşit, ulaşılabilir sağlık hakkı" için yaptıkları iş bırakma eylemine ilişkin başlattığı soruşturmada takipsizlik kararı verdi. Savcılık "memurların birlikte görevlerini bırakmaları" konusunun ise soruşturulmasını isteyerek dosyayı Memur Suçları Bürosu'na gönderdi. Kararda, Toplantı ve Gösteri Yürüyüşleri Kanunu'na muhalefet suçunun oluşmadığı ifade edildi. 
   
   
   
   
</TEXT>
</DOC>
