<DOC>
<DOCNO> 179832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur08.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlik üniversiteli işsizlerin yeni umudu... 
</HEADLINE>
<TEXT>

     İş bulamayan üniversite mezunlarının, Milli Eğitim Bakanlığı'na bağlı okullarda vekil öğretmenlik yapabilmek amacıyla Ankara Üniversitesi TÖMER Kayseri Şubesi'nden yabancı dil sertifikası aldıkları bildirildi. 
     TÖMER Şube Müdürü Oktay Durukan, yabancı dil eğitimi için şubelerine yapılan başvuruların arttığını, bunlar içinde vekil İngilizce Öğretmenliği yapabilmek için sertifika almak isteyenlerin başvurularının ağırlıkta olduğunu kaydetti. 
     Vekil öğretmenliğin üniversiteli işsizlere çok cazip geldiğini ifade eden Durukan, ''Dört yıllık bir fakülteden mezun olan ve iş bulamayan gençler, ihtiyaç olması halinde ve dil bildiklerini belgeleyen bir sertifika aldıkları takdirde ek dersli yabancı dil öğretmeni olarak görevlendirilebiliyorlar. Bu durum gençlere çok cazip geliyor. Bu nedenle de yeni kayıt dönemimizde bu yönde umduğumuzun üzerinde bin taleple karşılaştık'' dedi. 
     Durukan, özellikle ilköğretim 4. ve 5. sınıflarda İngilizce derslerinin öğretmen açığı nedeniyle boş geçtiğini belirterek, ''Milli Eğitim Bakanlığı'nın üniversite mezunlarını vekil öğretmen olarak istihdam etmesi olumlu bir karardır. Ancak, bu uygulamalar geçicidir. Yabancı dil öğretmen açığının kapatılarak eğitim kalitesinin yükseltilmesi ancak, ihtiyaca yönelik eğitimle gerçekleştirilebilir'' diye konuştu. 
     
</TEXT>
</DOC>
