<DOC>
<DOCNO> 184627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur11.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna'nın yazdığı çocuk kitabı elde kaldı... 
</HEADLINE>
<TEXT>

     Madonna'nın ilk çocuk romanı ''İngiliz Gülleri-English Roses'', kendi evinde soldu. Kitap, ilk haftasında İngiltere'de sadece 8 bin 270 adet sattı. 
     Internetteki ''peoplenews'' sitesinin haberine göre, kitap satışlarının yüksek olduğu İngiltere için oldukça düşük bir satış grafiği izleyen Madonna, ''Harry Potter'' serisinin oldukça gerisinde kaldı. 
     Haziran ayından beri satışta bulunan ve ilk gününde 1 milyon 700 bin adet satan ''Harry Potter and the Order of the Phoenix'' adlı kitabın fersah fersah geçtiği ''İngiliz Gülleri''nin satışının Madonna'yı da çok memnun etmediği ifade edildi. 
     Eleştirmenleri mutlu etmeyen ''İngiliz Gülleri'', Madonna'nın ''yeni meslektaşları'' tarafından da eleştiriliyor. Çocuklara yönelik şiir kitaplarıyla tanınan Michael Rosen, Madonna'nın dilinin ''sert bir öğretmen edasında'' olduğunu söyledi. Bosen, ''Madonna, adeta okuyucusuna sözünü kesmeden can kulağıyla kendisini dinlemelerini emreden bir öğretmen gibi hitap ediyor'' eleştirisinde bulundu. 
     Madonna'nın beş kitaplık serisinin ilki olan ''İngiliz Gülleri''nin satışından elde edilecek gelir, çocuk yardım kuruluşlarına bağışlanacak. Serinin ikinci kitabı ''Bay Peabody'nin Elmaları'' ise 10 Kasım'da yayımlanacak. 
     Madonna'nın ''Sex'' adlı ilk kitabı, 42 dilde 100 ülkede satışa sunulmuş ve aşırı erotik öğeler içerdiği için eleştiri toplamıştı. 
     
</TEXT>
</DOC>
