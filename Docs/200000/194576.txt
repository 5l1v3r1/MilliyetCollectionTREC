<DOC>
<DOCNO> 194576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko18.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL alkollü içkiler TÜTSAB'a satılıyor... 
</HEADLINE>
<TEXT>

     Alkollü İçkiler Sanayi ve Ticaret A.Ş'nin özelleştirilmesi amacıyla açılan ihalelerde, en yüksek teklif, 292 milyon ABD Doları ile ''Nurol-Limak-Özaltın-Tütsab Ortak Girişim Grubu'' tarafından verildi. 
     Maliye Bakanlığı'ndan yapılan açıklamaya göre, Tekel'in bağlı ortaklığı olan Alkollü İçkiler Sanayi ve Ticaret A.Ş'nin yüzde 100 oranındaki kamu hisselerinin özelleştirilmesi amacıyla açılan ihalelerin ilk teklifleri, 24 Ekim, son teklifler ise 5 Kasım 2003 tarihinde yatırımcılar ve basın mensupları huzurunda alındı. 
     Alkollü İçkiler San. ve Tic. A.Ş'nin özelleştirilmesi için Tahincioğlu Holding A.Ş, Nurol-Limak-Özaltın-Tütsab Ortak Girişim Grubu ve Hacı Ömer Sabancı Holding A.Ş'den teklif alınırken, en yüksek teklif 292 milyon dolar bedelle Nurol-Limak-Özaltın-Tütsab Ortak Girişim Grubu tarafından verildi. 
     Açıklamada, İhale Komisyonu'nun gerekli değerlendirmeyi yaparak, en yüksek teklifi veren Nurol-Limak-Özaltın-Tütsab Ortak Girişim Grubu'nu kazanan firma olarak Özelleştirme Yüksek Kurulu'na bildirilmesine karar verdiği belirtildi. 
     Açıklamada, ihale komisyon kararının Rekabet Kurulu'nun görüşleri alındıktan sonra Özelleştirme Yüksek Kurulu'na sunulacağı hatırlatıldı. 
     
</TEXT>
</DOC>
