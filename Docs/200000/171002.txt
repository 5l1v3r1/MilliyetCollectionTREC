<DOC>
<DOCNO> 171002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur16.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğlu "Asker gönderirsek, Vietnam'ı biz yaşarız" 
</HEADLINE>
<TEXT>

     BBP Genel Başkanı Muhsin Yazıcıoğlu, ABD'nin, Türkiye'den Irak'a asker göndermesini istemesinin stratejik bir açılım olduğunu belirterek, "ABD şartlarında Irak'a asker gönderirsek, Vietnam'ı biz yaşayacağız" dedi. 
     Yazıcıoğlu, BBP Genel Merkezi'nde düzenlediği basın toplantısında, Türkiye'nin gündeminde Irak'a asker gönderme konusunun bulunduğuna işaret ederek şunları söyledi 
     "ABD'nin, Türk milletinin başına geçirdiği çuval sonrası, Türk ordusundan asker istemesi tamamen stratejik bir açılımdır. Bizim Musul, Kerkük, Erbil ve Süleymaniye'de yaşayan soydaşlarımızın uzantılarımız olduğunu kabul etmektedirler. Ancak, ABD'ye karşı toplumda oluşan infiali yatıştırmak, işte biz yanlış davrandık size ihtiyacımız var demek için Türk ordusunu istemektedir. İstenilen asker, muhtemelen bir ABD'linin komutasında olacaktır. Yerleştirileceği bölge ise büyük bir ihtimalle devrik lider Saddam Hüseyin'e bağlı birliklerin kontrolünde olan, her gün ABD askerlerine yoğun saldırıların yaşandığı Tikrit havalisidir." Irak'a asker gönderilmesinin BM kararıyla olmasını istediklerini bildiren Yazıcıoğlu, "Askerimizi, soydaşlarımızın teminatı olabilmek amacıyla göndermeliyiz. ABD şartlarında Irak'a asker gönderirsek, Vietnam'ı biz yaşayacağız" diye konuştu. 
     
</TEXT>
</DOC>
