<DOC>
<DOCNO> 155697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur37.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de radyasyon paniği... 
</HEADLINE>
<TEXT>

     Kapıkule Sınır Kapısı'ndan yurda giriş yapmak isteyen bir otomobilde, radyum boyası ile boyandıkları için radyasyon içeren saat parçaları ele geçirildi. 
     İstanbul'dan çağrılan nükleer araştırma görevlileri, saat parçalarının kabul edilebilir miktarın üzerinde radyasyon içerdiğini saptarken, özel kutuya konulan bu parçalar, Çekmece Nükleer Araştırma ve Eğitim Merkezi'ne götürüldü. 
     Kapıkule Sınır Kapısı'ndan Türkiye'ye giriş yapmak isteyen A.A. yönetimindeki PFHC 137 Almanya plakalı özel otomobil, kapıdaki sabit radyasyon ölçüm cihazının uyarı vermesi üzerine, durdurularak güvenli bir yere alındı. Gümrük görevlileri, araçla ilgili olarak İstanbul Çekmece Nükleer Araştırma ve Eğitim Merkezi'ne ihbarda bulundu. 
     Araştırma merkezinden Kapıkule Gümrük Kapısı'na gelen nükleer madde uzmanı Dr. Ahmet Erdal Osmanlıoğlu, Dr. Doğan Yaşar ve teknisyen Bülent Akar, araçta radyoaktif ölçer cihazlarla inceleme yaptılar. 
     Uzmanların araçta yaptığı inceleme sonucu bagajda, kabul edilebilir miktarın üzerinde radyasyon içerdiği belirlenen 5 kutu içinde saat parçaları bulundu. Akrep, yelkovan ve kadrandan oluşan saat parçaları, özel bir kutuya konularak muhafaza altına alındı ve Çekmece Nükleer Araştırma ve Eğitim Merkezi'ne götürüldü. 
     Nükleer madde uzmanları, söz konusu saat parçalarının radyum boyası ile boyandıkları için radyasyon yaydığını ve bu boyanın kullanımının Avrupa'da yasaklandığını bildirdiler. 
     Uzmanlar, çok sayıda parçanın bir araya gelmesiyle bu radyoaktif maddenin insan sağlığına zarar vereceği de belirttiler. 
     Araç sürücüsü A.A. ile birlikte, beraberindeki F.Ö. ve M.S. ile ilgili soruşturmaya başlandı. 
     
</TEXT>
</DOC>
