<DOC>
<DOCNO> 185198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/guncel/agun.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye 'antik taş' boykotu 
</HEADLINE>
<TEXT>

   Yurtdışına antik taş çıkartmaktan tutuklanan Alman vatandaşı, Türkiye karşıtı kampanyaya bahane oldu. Hür Demokrat Parti, turizm boykotu çağrısı yaptı 
      GÜRSEL KÖKSAL Frankfurt 

   
   Antik bir taşı Türkiye'den çıkarırken tutuklanan Alman maliye memuru Stefan Göttker Almanya'daki Türkiye karşıtı kampanyaların malzemesi oldu. Almanya'nın dördüncü büyük partisi FDP Hür Demokrat Parti , Türkiye'ye karşı "turizm boykotu" çağrısı yaptı. 
   Göttker'in 14 Eylül'de Antalya Havalimanı'nda oğlunun çantasında bulunan antik bir taş yüzünden tutuklanması, Almanya'da Türkiye karşıtı kampanyalara neden oldu. Çeşitli yayın organları, Göttker'in değersiz çakıl taşları yüzünden keyfi bir tutuklamayla karşı karşıya olduğunu iddia etti. FDP Federal Meclis Grup Başkan Vekili Werner Hoyer'in turizm boykotu çağrısıysa kampanyanın boyutlarını genişletti. 
   Federal Almanya Dışişleri Bakanı Joschka Ficsher'e bir mektup yazan Hoyer, Göttker'in aktif bir biçimde desteklenmesini istedi. Hoyer, Welt am Sonntag gazetesine yaptığı açıklamada, "Türkiye Göttker'i derhal serbest bırakmalı. Bu gerçekleşinceye kadar da Almanlar, Türkiye'nin doğru bir tatil ülkesi olup olmadığını yeniden düşünmeli" dedi. 
   Gazete, "resmi olmayan kaynaklar"a dayanarak, Türkiye'deki yetkililerin Göttker'i 6000 euro kefalet karşılığı serbest bırakmak istediklerini öne sürdü. Kefaletle serbest bırakılan sanığın ülkeyi terketmesi halinde kefalet ücretine el konmasını "büyük bir sorun" olarak gösteren Hoyer, "Türkiye bu tip durumları para kazanma yolu olarak görüyor" diye konuştu. 
   Bild gazetesinin 25 Eylül'de duyurduğu haber, "Taş topladığım için babam hapiste" başlığıyla verildi. Altbaşlıkta, "Türkiye'de tatil yapan G. ailesi beraberlerinde birkaç hatıra götürmek istiyordu. Havaalanında kelepçenin sesi duyuldu" denildi. Gazete, resimaltında ise Mauela Göttker'in "Kocam 14 azılı suçluyla aynı hücrede kalıyor" sözlerine yer verdi. Diğer resimaltında ise, "Telörgüler, kontrol kulesi, duvarlar Alman aile babası Türkiye'de işte böyle bir hapishanede tutuluyor" denildi. 
   
   
</TEXT>
</DOC>
