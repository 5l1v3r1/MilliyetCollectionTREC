<DOC>
<DOCNO> 170788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur25.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Bir yıl önce Bakanlar Kurulu toplantısı yapılamıyordu" 
</HEADLINE>
<TEXT>

     Başbakan Recep Tayyip Erdoğan ''Türkiye'nin 18 yıl sonra eksi enflasyonu gördüğünü belirterek, ''Enflasyon 2 aydır ekside'' dedi. 
     Başbakan Erdoğan, Düzce'nin Beyköy Beldesi'nde bulunan Divapal Fabrikası'nın açılışında yaptığı konuşmada, kendilerinden önceki hükümetin doğru dürüst Bakanlar Kurulu toplantısını yapamadığını söyledi. 
     ''1 yıl önce öyle bir hükümet vardı ki, Bakanlar Kurulu toplantısı yapılamıyordu'' diyen Başbakan Erdoğan, o günlerde basının, ''Bakanlar Kurulu hastane de mi, Meclis'te mi toplanacak'' diye tahmin yürüttüğünü, bugün ise bir hafta öncesinde Bakanlar Kurulu gündemini ele alan bir hükümetin işbaşında olduğunu belirtti. 
     İstanbul'da yaklaşık 1 saat önce İstanbul Menkul Kıymetler Borsası İMKB ile bir anlaşma imzaladıklarını anlatan Erdoğan, ''İMKB bize 450 trilyon lira tahsis ederek Milli Eğitim Bakanlığımıza 100 okul yaptırmayı taahhüt etti. Biz istiyoruz ki, bu tür girişimler çoğalsın'' diye konuştu. 
     Başbakan Recep Tayyip Erdoğan, daha önce bir okul yapana yüzde 5 oranında vergi düşümü yapıldığını ifade ederek, şimdi ise yüzde 100 oranında vergi düşümü yapacaklarını söyledi. 
     Erdoğan, konuşmasını şöyle sürdürdü 
     ''Aynı uygulama hastane yapanlar için de geçerli. Bu ülkede 15-20 yıl önce temel atılıp, bitirilmemiş yatırımlar var. Biz bu konuda kararlıyız. Bir yatırımın temelini attıktan sonra 3-5 yıl içinde tamamlayacağız. Bunun en belirgin örneği Bingöl depreminden sonra verdiğimiz sözdür. Orada, depremzedelerin kalıcı konutlarını 8 ay sonra teslim edeceğiz dedik, tarih de verdik. 1 Şubat'ta o konutlar teslim edilecek.'' 
     
     ŞİRKET KURMADAKİ BÜROKRATİK İŞLEMLER 
     Özel sektörün geçmişte yatırım yapabilmek için kuracağı şirket için 19 ayrı işlemle uğraştığına işaret eden Başbakan Recep Tayyip Erdoğan, bugün ise bu durumun 3 aşamaya kadar indirildiğini bildirdi. 
     Yabancı sermaye girişlerini arttırmayı amaçladıklarını ifade eden Başbakan Erdoğan, bundan önce politik endişeler nedeniyle hükümetlerin KİT'lere bol bol işçi doldurduğunu, kendilerinin özel sektörün önünü açarak tarıma büyük destek vereceklerini, hayvancılığı geliştireceklerini ve bu ülkede işsiz bırakmayacaklarını anlattı. 
     
     HIZLI TREN PROJESİ 
     Göreve geldikten sonra hükümetlerinin duble yol, bölünmüş çift yol çalışmalarına ağırlık verdiğini bildiren Başbakan Erdoğan, yolun özgürlük ve bağımsızlık demek olduğunu kaydetti. Erdoğan, ''Kazalarda kaybedilen insan sayısı savaşlarda bile kaybedilmiyor. Bu nedenle Ankara-İstanbul hızlı tren projesinin temelini Ankara'da attık. Şimdi, Ankara-Eskişehir arasının yapımı için ihale aşamasına gelindi. Bu proje hataya geçirildiğinde İstanbul-Ankara arası 3 saat 15 dakikaya inecek. Bu güzergahta meydana gelen kaza en aza inecek'' dedi. 
     
     ''ÇİN'DEN SONRA DÜNYADA BÜYÜMEDE 2. SIRAYA YERLEŞTİK'' 
     Hükümetlerinin seçim döneminde vaat ettiği ekonomik projelerinin büyük bir bölümünün hayata geçirildiğini, alınan ciddi tedbirlerle ekonominin rahatlamaya başladığını belirten Başbakan Erdoğan, şöyle devam etti 
     ''Türkiye 18 yıldan sonra ilk defa eksi enflasyonu gördü. 2 aydır enflasyon ekside. Yüzde 7.4'lük büyüme hızıyla Çin'den sonra dünyada büyümede 2. sıraya yerleştik. Bugüne kadar yurtdışında 28 ülkeyi ziyaret ettim. Onlar bile bu değişimi şaşkınlıkla izlediklerini bana söylediler. Bu ülkede parlamento eskiden 3 ay tatil yaparken, biz bu tatili 2 aya indirdik. Amacımız, kanunlar ve yasaların yetişmesidir.'' Başbakan Erdoğan, geçmiş hükümetler döneminde gecelik faizlerin yüzde 1500-2000, hatta daha fazla olduğunu da hatırlatarak, ''Şimdi faiz oranları yüzde 47'ye kadar düştü, daha da düşecek. Çünkü bu para benim halkımın cebinden çıkıyor'' dedi. 
     Törende, Başbakan Erdoğan'a Ak Parti Düzce Gençlik Kolları yöneticileri, İstanbul'un fethini sembolize eden ağaç oyma tablo, Sarsılmaz Silah Fabrikası üreticileri de av tüfeği hediye ettiler. 
     
</TEXT>
</DOC>
