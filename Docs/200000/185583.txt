<DOC>
<DOCNO> 185583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo09.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan Özkara ve Ogün Temizkanoğlu'na kınama... 
</HEADLINE>
<TEXT>

     Bursaspor Yönetim Kurulu, 2-1 kazanılan maçın ardından Konyaspor Teknik Direktörü Hüsnü Özkara ve takım kaptanı Ogün Temizkanoğlu'nun yaptığı açıklamaları kınadı. 
     Yeşil-beyazlı yönetim tarafından yapılan yazılı açıklamada, bu sezona yeni bir kadroyla başlayan ve fikstür gereği oynadığı zorlu maçlarda tüm spor kamuoyunun takdirini kazanan Bursaspor'un, Konyaspor karşısında gösterdiği mücadelenin binlerce seyirci tarafından izlendiği belirtildi. 
     Konyaspor'dan bir oyuncu kırmızı kart görürken, Bursasporlu iki futbolcunun oyun dışı bırakıldığı ve böylece yeşil-beyazlı takımın son 15 dakikayı 9 kişi tamamladığı ifade edilen açıklamada, şöyle denildi 
     ''Takımımızın haklı galibiyetine gölge düşürmeye yönelik demeçleri kınıyoruz. Dünya üçüncüsü olan bir ülkenin Süper Birinci Ligi'nde yer alan takımlarının çalıştırıcı ve oyuncularının, bulundukları lige layık olmak için diğer takımlar ve hakemler için sarf ettikleri sözlere dikkat etmeleri gerektiğini hatırlatıyor, futbolcularımızı gösterdikleri mücadele ve kazandıkları 3 puan nedeniyle bir kez daha kutluyoruz.'' 
     
</TEXT>
</DOC>
