<DOC>
<DOCNO> 178563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/ekonomi/eko05.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik program meyvelerini veriyor 
</HEADLINE>
<TEXT>

   Uluslararası piyasalardan 75 milyon dolar kredi sağlayan Doğuş Holding'in Başkanı Ferit Şahenk, bu kredinin Türkiye'ye duyulan güveni gösterdiğini dile getirdi 
      EKONOMİ SERVİSİ 
   
   Doğuş Holding, uluslararası piyasalardan 75 milyon dolarlık sendikasyon kredisi sağladı. Deutsche Bank AG London, Standard Bank, London Limited, Standard Chartered, West LB AG London Branch ve Dresdner Bank AG London Branch tarafından düzenlenen 75 milyon dolar tutarındaki krediye ilişkin anlaşma İstanbul'da törenle imzalandı. 
   
   Türkiye doğru yolda 
   Doğuş Holding'in kendi düzenlediği krediye club loan ilişkin anlaşmanın imza töreninde konuşan Doğuş Holding Başkanı Ferit F. Şahenk, bu kredinin sadece grup için değil, Türkiye'ye olan güveni gösterme açısından çok önemli olduğunu vurguladı. Türkiye'nin doğru yolda ilerlediğini ifade eden Şahenk, ekonomik programın da meyvelerini verdiğini kaydetti. 
   Doğuş Holding Finansman Grubu Başkanı Hüsnü Akhan ise sendikasyonun holdingin genel amaçlı kullanımına arz edileceğini belirtti. Akhan, önümüzdeki dönemde Eurobond ihracı ile otomotiv şirketinin halka arzının planlandığını belirterek, bu konuda takvimi piyasaların Türkiye riskini almaya yönelik eğilimin belirleyeceğini kaydetti. 
   
   2003'te 1.5 milyar dolar kredi 
   West LB Sendikasyon Kredilerinden Sorumlu Direktörü David Pepper ise, "Doğuş Grubu'yla önümüzdeki yıllarda daha çok iş yapacağımızı düşünüyoruz" diye konuştu. 
   Bu arada, Türkiye'nin 2003 içinde uluslararası piyasalardan sağladığı sendikasyon kredisi toplamı da 1.5 milyar dolara ulaştı. 
   
   
</TEXT>
</DOC>
