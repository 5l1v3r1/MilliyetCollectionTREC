<DOC>
<DOCNO> 195705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun08.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, İstanbul'daki patlamalar nedeniyle şokta 
</HEADLINE>
<TEXT>

     İsrail, İstanbul'daki saldırıların ardından Türkiye'ye yardım önerisinde bulundu. 
     İsrail Dışişleri Bakanlığı sözcüsü, AFP'ye yaptığı açıklamada, ''Türk yetkililere ve kentteki Yahudi topluluğuna yardım önerisinde bulunduk ve Dışişleri Bakanlığı bünyesinde kriz masası kurduk'' dedi. 
     Sözcü, İstanbul'daki İsrail konsolosluğu yetkililerinin patlamaların meydana geldiği bölgeye gittiğini belirtti. 
     İsrail devlet radyosu da, İsrail Başbakanı Ariel Şaron'un patlamalar konusunda bilgi aldığını duyurdu. 
     İsrail Dışişleri Bakanı Silvan Şalom, İstanbul'daki patlamaların ardından, uluslararası topluluğa ''şer güçleriyle'' mücadele edilmesi çağrısında bulundu. 
     İsrail askeri radyosunun haberine göre Şalom, yaptığı açıklamada, ''Dünyadaki hiçbir ülke, terörizme karşı güvence altında değildir, bu yüzden tüm devletler şer güçleriyle mücadele etmek zorunda'' diye konuştu. 
     Şalom, ''Uluslararası topluluğun, İstanbul'da olan biteni kınamakla yetinmeyip dünyayı ilgilendiren bir olay olan terörizme karşı güçlü bir şekilde harekete geçeceğini umuyoruz'' dedi. 
     
     İSRAİL BÜYÜKELÇİSİ İSTANBUL'A GİTTİ 

     İsrail'in Ankara Büyükelçisi Pinhas Avivi, İstanbul'daki iki sinagog yakınlarındaki patlamaların ardından bölgeye gitti. 
     Büyükelçi Avivi, yaptığı kısa açıklamada, İstanbul'daki patlamalardan duyduğu üzüntüyü dile getirerek, derhal İstanbul'a doğru yola çıktığını bildirdi. 
     Filistin'in yeni Başbakanı Ahmed Kurey başkanlığında yeni bir hükümet kurulduğunu anıstan Avivi, ''Ancak maalesef ne zaman yeni bir fırsat penceresi açılsa birileri bunu kapatıyor'' yorumunda bulundu. 
     Büyükelçi Avivi, terörizmle savaşın sürmesi gerektiğini ve bunun için her türlü çabayı göstereceklerini de belirtti. 
     
     İSRAİL KINADI 

     İsrail, İstanbul'daki iki sinagog yakınlarında meydana gelen patlamaları kınadı. 
     İsrail Dışişleri Bakanlığı'ndan yapılan açıklamada, İstanbul'da 15 kişinin öldüğü olay ''terör saldırısı'' olarak nitelendi. 
     Açıklamada, ''İster Yahudileri, isterse Yahudi olmayanları hedef alsın, terör terördür'' denildi. 
     
</TEXT>
</DOC>
