<DOC>
<DOCNO> 187842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur20.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Irak'taki açıklamalar hükümetimizi rahatsız ediyor 
</HEADLINE>
<TEXT>

     Başbakan Recep Tayyip Erdoğan, ABD'li senatörleri kabulünde, Irak Geçici Hükümet Konseyi ve Kürt gruplarının, ''Türk askeri istemedikleri'' yönündeki açıklamalarının, Türk hükümeti ve halkını rahatsız ettiğini, Türk askerinin Irak'a geçici bir süreyle gittiğini ve orada kalıcı olmadığını bildirdi. 
     Erdoğan, ABD Senatosu Çoğunluk Lider Yardımcısı, Cumhuriyetçi Senatör Mitch McConnell ve beraberindeki 3 Cumhuriyetçi senatörü, AK Parti Genel Merkezi'ndeki makamında kabul etti. 
     McConnell, görüşmenin ardından gazetecilere yaptığı açıklamada, Parlamentonun Irak'a asker gönderilmesi konusunda aldığı karara minnettar olduklarını ifade ederek, ''Bu, özgür bir Irak'ın oluşturulmasına katkı koyacak bir kararır'' dedi. 
     Alınan bilgiye göre, görüşmede, ABD'li senatörler bir süre önce ziyaret ettikleri Afganistan ve Irak'taki izlenimlerini, Başbakan Erdoğan'a aktardılar. TBMM'nin, Irak'a asker gönderme konusunda hükümete verdiği yetki dolayısıyla minnettar olduklarını ifade eden senatörler, Türkiye ile terörle, PKK KADEK, El Kaide örgütü ile mücadelede işbirliği yapabileceklerini söylediler. 
     Başbakan Erdoğan da terörizmin bir bölgesi olmadığını ve her türlü terörizme karşı ortak hareket edilmesi gerektiğini belirtti. ABD'li senatörlerin, Türk askerinin Irak'a ne zaman ve hangi bölgeye gidebileceğini sormaları üzerine Erdoğan, bu konudaki teknik görüşmelerin Dışişleri Bakanlığı ve Genelkurmay Başkanlığı'nda devam ettiğini, bu görüşmelerden sonra karar verileceğini kaydetti. 
     Erdoğan, Irak Geçici Hükümet Konseyi ve Kürt grupların, ''Irak'ta Türk askeri istemedikleri'' yönündeki açıklamalarının, Türk hükümetini ve halkını rahatsız ettiğini söyledi. Erdoğan, ayrıca Türk askerin Irak'a geçici bir süreyle gittiğini ve orada kalıcı olmadığını, yapılan açıklamaların da anlamsız olduğunu kaydetti. 
     Başbakan Erdoğan, ayrıca senatörlere Ermeni soykırım yasa tasarısını geçirmedikleri için teşekkür etti. 
     Görüşmeye, AK Parti Dış İlişkilerden Sorumlu Genel Başkan Yardımcısı Şaban Dişli, Erdoğan'ın Danışmanı ve İstanbul Milletvekili Egemen Bağış ve Dış İlişkiler Başdanışmanı Ender Arat katıldı. 
     
</TEXT>
</DOC>
