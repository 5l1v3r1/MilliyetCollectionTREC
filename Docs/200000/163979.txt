<DOC>
<DOCNO> 163979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur09.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası'ndan batık krediler için dava yağmuru 
</HEADLINE>
<TEXT>

     Halk Bankası Genel Müdürlüğü, 1995 -2001 yılları arasında verdikleri kredilerle bankayı zararı uğrattıkları iddiasıyla, eski Genel Müdür Yenal Ansen, dönemin yönetim kurulu üyeleri ve kredi kullandırılan şubelerin müdürleri hakkında 28 ayrı alacak davası açtı. 
     Halk Bankası Genel Müdürlüğü, 1995-2001 yılları arasında verilen ve geri dönmeyen kredilerin tahsili amacıyla harekete geçti. 
     Bankanın avukatları Şeref Efe ve Yusuf Dağcan, ''istihbarat ve değerlendirme raporlarındaki olumsuzluklara rağmen, banka usul ve mevzuatına aykırı olarak bazı şirketlere kredi vererek bankayı zarara uğrattıkları'' iddiasıyla, Halk Bankası'nın eski Genel Müdürü Ansen, kredileri onaylayan dönemin yönetim kurulu üyeleri ve ilgili şubelerin müdürleri aleyhine Ankara Asliye Hukuk mahkemelerine 28 ayrı alacak davası açtı. 
     Geri dönmeyen kredilerin tahsili istenen dava dilekçelerinde, bankanın eski yöneticilerinin mal varlıklarına tedbir konulması da talep edildi. 
     Asliye hukuk mahkemeleri, tensip tutanaklarını hazırlayarak, taraflara duruşma günlerini tebliğ etti. Bazı asliye hukuk mahkemeleri, Halk Bankası Genel Müdürlüğü'nün tedbir istemlerini, ''dosyalarda yeterli delil olmadığı'' gerekçesiyle reddetti. Bazı mahkemeler ise tedbir istemlerini yerinde buldu. 
     
     KREDİLER VE TEDBİR KARARLARI 

     Ankara 20. Asliye Hukuk Mahkemesi, Mehmet ve Ökkeş Uncu'nun şirketleri Uncular Pamuk, Bobinteks Kağıt, Özdallar Tarım ve Lüks İplik'e değişik tarihlerde verilen toplam 4 trilyon 71 milyar 527 milyon 818 bin 927 liralık kredinin tahsili istemiyle açılan alacak davasında, davalıların mal varlıklarına tedbir koydu. Mahkeme, bankanın eski yöneticileri Yenal Ansen, Ali İhsan Elgin, Hasan Özcan, Halil Sarıaslan, Barbaros Olcay, Osman Nuri Ertuğ, Özcan Kadakaloğlu ve Muazzez Ela'nın mal varlıklarına tedbir koydu. 
     21. Asliye Hukuk Mahkemesi de tedbir istemini yerinde gördü. Gürsan Demir Çelik Sanayi ve Ticaret A.Ş'ye verilen 3 trilyon 561 milyar 490 milyon 130 bin liralık kredinin tahsili istemiyle açılan davada Yenal Ansen, Barbaros Olcay, Ali İhsan Elgin, Osman Nuri Ertuğ, Halil Sarıaslan, Hasan Özcan, Turan Kalaycıoğlu, Muazzez Ela, Uğur Kıray, Kenan Kotan ve Füsun Alanya'nın mal varlıklarına tedbir konulması istemini yerinde buldu. 
     
     ''KAR DA ZARAR DA OLABİLİR'' 

     Yenal Ansen'in avukatı, Ankara Üniversitesi Hukuk Fakültesi öğretim üyelerinden Prof. Dr. Ahmet Kılıçoğlu, davaların ''haksız ve yersiz'' olduğunu söyledi. Bankaların ticari kuruluşlar olduğunu, karın yanında zarar etmenin de söz konusu olabileceğini ifade eden Kılıçoğlu, kredi tahsil edilemediğinde, veren kişileri sorumlu tutmanın doğru olmayacağını savundu. 
     
     ''LEBLEBİ GİBİ DAVA AÇIYORLAR'' 

     Türkiye'deki ekonomik krizin bazı banka ve şirketleri etkilediğini, kriz döneminde bazı şirketlerin battığını anlatan Kılıçoğlu, şöyle konuştu 
     ''Kriz dolayısıyla şirketler battı, kredilerini ödeyemedi diye kredi verenleri sorumlu tutmak doğru olmaz. Böyle olursa, yarın kredi verecek kişi çıkmaz. Bankacılık, bir risk olayıdır. Kredi geri dönmeyebilir de... Benim müvekkilim görev yaptığı sırada, Halk Bankası en parlak dönemini yaşamıştır. Notu düşürülmemiş, Türkiye'deki bankalar arasında 9. sıradan 2. sıraya yükselmiştir.'' Prof. Kılıçoğlu, Halk Bankası'nın harçtan muaf tutulmasının Anayasa'nın eşitlik ilkesine aykırı olduğunu öne sürerek, ''Böyle olunca, leblebi gibi dava açıyorlar. Şimdi toplamı katrilyonu bulan yaklaşık 30 dava açıldı. Görevsizlik talebimiz yanında, buna da itiraz ettik'' dedi. 
     
</TEXT>
</DOC>
