<DOC>
<DOCNO> 180857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun07.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta "olağanüstü hal" gündemde... 
</HEADLINE>
<TEXT>

     Irak'ta güvenliğin sağlanması için 60 gün ''olağanüstü hal'' ilan edilmesi önerildi. 
     Es Sabah gazetesinin haberine göre, başkent Bağdat'ın Danışma Meclisi salı günü yaptığı toplantıda, olağanüstü hal ilan edilerek, Irak'ın sınırlarının tüm yabancılara kapatılmasını da istedi. 
     Meclis, Irak'ta bulunan ve eski Irak rejimi ile işbirliği yapan tüm Arapların, özellikle de Baas Partisi'nin komuta kademesi ile işbirliği içinde çalışanların yanı sıra, ülkede faaliyet gösteren çeşitli yabancı İslami örgütlerin personelinin sınır dışı edilmesini önerdi. 
     Meclis ayrıca El Cezire ve El Arabiye televizyonlarının Irak'ta çalışan muhabirlerinin de Irak'tan çıkarılmalarını istedi. 
     
     SINIRLARIN KONTROLÜ 
     Gazete ayrıca, Irak'taki 3 kuvvetin Irak sınırlarını korumakla sorumlu olacağını yazdı. 
     Habere göre, Peşmergeler, Irak'ın kuzey bölgesinden başlayarak doğu bölgesinde bulunan Hanekin ve Mendeli'ye uzanan sınırda güvenliği sağlayacak. 
     Irak'ın güney bölgesinde bulunan Amara bataklıkları sınırlarını ise eski rejim zamanında aynı bölgede rejime karşı silahlı mücadele veren ve kendisine bağlı özel bir milis kuvveti kuran Kerim el Mahammedavi'nin milisleri koruyacak. 
     Şii Irak İslam Devrimi Yüksek Konseyi'ne bağlı Bedir Tugayları ise İran sınırı sayılan Basra ve diğer güney bölgeleri sınırlarında güvenliği sağlayacak. 
     
</TEXT>
</DOC>
