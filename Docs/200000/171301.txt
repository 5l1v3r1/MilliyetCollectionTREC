<DOC>
<DOCNO> 171301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/spor/spo01.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYATI ROMAN GİBİ 
</HEADLINE>
<TEXT>

   Beşiktaş'ın yeni transferi Gökhan Zan, babasını kanserden kaybetmiş, annesi böbrek hastası, kardeşi ise engelli. Genç futbolcu, İstanbul'a getireceği ailesini yanından ayırmayacak 
      ORHAN YILDIRIM 

   
   Dialize girmeli 
   SİYAH - Beyazlı ekibin, Çanakkale Dardanel'den transfer ettiği Gökhan Zan'ın yaşamı genç yaşına rağmen adeta roman gibi. Kanserden babasını kaybeden ve aile reisliğini üstlenen Gökhan'ın annesi de böbrek hastası. Hatay'da oturduğu için günde üç kez girmesi gereken dializini aksatan annesinin yanısıra engelli kardeşinin, oturdukları semtte gidebileceği bir okul bile yok. Diğer kardeşi de hem çalışıyor, hem de Hatayspor alt yapısına gidiyor. 
   
   İstanbul macerası 
   GÖKHAN, Beşiktaş'a transfer olduktan sonra aklından çıkaramadığı ailesi için harekete geçti. Kore dönüşü hemen Hatay'a giden genç futbolcu, ailesini de İstanbul'a getirecek. Annesi daha iyi tedavi görecek, kardeşi engelliler okuluna giderek eğitimine başlayacak. Diğer kardeşi de Beşiktaş alt yapısında top koşturacak. Ve Gökhan, İstanbul macerasında, ailesini yanına alıp, sorumluluklarını üstlenip, örnek bir genç olarak yelken açacak. 
   
   Zirve ertelendi    Bilgili ile Lucescu'nun beklenen zirvesi dün de gerçekleşmedi, ikili bugün biraraya gelip takımla ilgili gelişmeleri değerlendirecek 
   RAHMAN SAĞIROĞLU 

   
   Başkana rapor 
   BEŞİKTAŞ Başkanı Serdar Bilgili ile Teknik Direktör Mircea Lucescu arasında dün akşam yapılması gereken zirve Bilgili'nin özel işleri nedeniyle bugüne ertelendi. Lucescu, yapılacak görüşmede başkana yeni sezon hazırlıklarını ve takıma yeni katılan futbolcularla ilgili raporlarını sunacak. Ayrıca ikilinin forvet konusunu da masaya yatıracağı öğrenildi. 
   
   İsteyenler çalıştı 
   LUCESCU'NUN dün isteğe bağlı olarak yaptırdığı idmana onbir futbolcu katıldı. Antrenör Feyyaz Uçar yönetimindeki çalışmaya Pancu, Cordoba, Ronaldo, Serdar Topraktepe, Sinan, Hakan, Ümit'in yanısıra kaleci Ramazan ve Yasin ile PAF takımdan alınan Serdar ve Serkan katılırken diğer futbolcular günü izinli geçirdi. Kartal bugün çift idman yapacak. 
   
   Kamp yarın başlıyor    SİYAH - Beyazlı takım, 3. etap kamp çalışmalarına yarın başlayacak. Avusturya'nın Loipersdorf bölgesine girecek Beşiktaş 31 Temmuz'a kadar kampını sürdürecek. Kartal, 26 Temmuz'da Avusturya'nın Rapid Wien, 29 Temmuz'da da İngiltere'nin ünlü takımı Arsenal ile karşılaşacak. 
   
   Oktay'dan garanti    ASBAŞKAN Kıvanç Oktay, Cordoba ile herhangi bir sorunlarının bulunmadığını ve sözleşmesini uzatmak için kısa süre içinde biraraya geleceklerini söyledi. Oktay, "Arsenal'dan gelen teklif kafasını biraz karıştırdı. Ancak şimdi bizimle bir problemi yok. Şu ana kadar Kolombiyalı kalecimizle görüşmedik, ama önümüzdeki günlerde sözleşmesini uzatmayı düşünüyoruz" diye konuştu. Bu arada dün sağlık kontrolünden geçmesi gereken Cordoba ishal olduğu için hastaneye gidemedi. 
   
   Kadro yetersiz    BEŞİKTAŞLI taraftarlar, yeni sezon için futbol kadrosunu yeterli bulmuyor. İnternetteki www.bjkhaber.com adresli sitede yapılan "Kadromuz yeterli mi " konulu ankete şimdiye kadar katılan 3 bin 9 taraftarın yüzde 79.53'ü 2 bin 393 kişi 'hayır' yanıtını verirken, yeterli bulanların yüzdesi ise 20.47 616 kişi oldu. 
   
   
</TEXT>
</DOC>
