<DOC>
<DOCNO> 195744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sonspo03.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Mehmet ve Hido'nun takımları kaybetti... 
</HEADLINE>
<TEXT>

     ABD Profesyonel Basketbol Ligi'nde NBA 3. hafta mücadelesine, bu sabaha karşı yapılan 11 maçla devam edildi. 
     Günün en önemli maçında, bu sezon şampiyonluğun en büyük adayı olarak gösterilen Los Angeles Lakers, sahasında Detroit Pistons'ı yenerek, 7. maçında 5. galibiyetini aldı ve Pasifik Grubu'nda liderliğe yükseldi. 
     Ligin şu anda Merkez Grubu lideri Indiana Pacers ile birlikte en iyi galibiyet yüzdesine sahip ekibi konumuna gelen Lakers'da, bu maçta Shaquille O'Neal, 21 sayı, 15 ribaunt, 8 asist ve 4 blok, Gary Payton da 21 sayı ve 5 ribauntla galibiyetin mimarları olurlarken, ''postacı'' lakaplı Karl Malone, 16 sayı ve 9 ribaunt, Kobe Bryant da 16 sayıyla bu 2 oyuncuya eşlik etti. 
     9. maçında 5., üstüste de 3. yenilgisini alan Detroit Pistons'da ise Mehmet Okur, 22 dakika forma giydi ve bu sürede 7 sayı, 9 ribaunt 1 hücum-8 savunma , 2 asist ve 1 top çalma performansı gösterdi. Okur, 2 sayılık atışlarda 3'de 2, 3 sayılık atışlarda da 5'de 1 isabet buldu. 
     Takımda Chauncey Billups, 29 sayı ve 5 asistle Lakers'a direnirken, Elden Campbell da 12 sayı ve 7 ribauntla oynadı. 
     Geçen sezonun şampiyonu San Antonio Spurs, deplasmanda Philadelphia 76ers'a yenilerek, 10. maçında 5. yenilgisini aldı ve grupta 6. sıraya dek indi. 
     Karşılaşmada konuk ekipte 22 dakika forma şansı bulan Hidayet Türkoğlu, 5 sayı, 7 ribaunt 2 hücum-5 savunma , 1 asist ve 2 top çalmayla oynadı. Türkoğlu, 3 sayılık atışlarda 1'de 0, 2 sayılık atışlarda 6'da 1, serbest atışlarda da 3'de 3 isabet tutturdu. 
     Takımda, geçen sezonun ''en değerli oyuncusu'' Tim Duncan, 35 sayı, 15 ribaunt ve 5 asistlik performansına karşın yenilgiye engel olamazken, Arjantinli forvet Emanuel Ginobili, 21 sayı, 6 ribaunt, 8 asist ve 4 top çalma, Fransız oyun kurucu Tony Parker da 19 sayı ve 7 asistle oynadı. 
     Evsahibi ekipte ise Allen Iverson, 36 sayı, 4 ribaunt, 12 asist ve 4 top çalmalık performansıyla sahanın yıldızı olurken, Marc Jackson, 16 sayı ve 9 ribaunt, Aaron McKie de 14 sayı ve 6 ribauntla galibiyete büyük katkı yaptı. 
     Bu arada Denver Nuggets'ın, sahasında ligin en başarısız ekibi görünümündeki Atlantik Grubu sonuncusu Orlando Magic'e üstüste 7. yenilgisini tattırdığı maçta, konuk ekipte 13 dakika forma şansı verilen Gürcü asıllı Türk vatandaşı Zaza Pachulia, 2 sayı ve 5 ribauntla 1 hücum-4 savunma oynadı. 
     Evsahibi ekibin yıldız oyuncusu Tracy McGrady, bu sezon ligdeki en yüksek sayı rakamına ulaşarak 51 sayı kaydederken, 6 ribaunt aldı, 5 de asist yaptı. 
     Lige, yarın sabaha karşı yapılacak 10 maçla devam edilecek. 
     NBA'de, günün maçlarında alınan sonuçlar şöyle 
     
     
Boston Celtics 91 - Cleveland Cavaliers 82 Indiana Pacers 101 - Seattle Supersonics 78 Miami Heat 105 - Washington Wizards 101 uzatmada New Jersey Nets 85 - New York Knicks 80 Minnesota Timberwolves 77 - Utah Jazz 85 Philadelphia 76'ers 100 - San Antonio Spurs 96 Houston Rockets 90 - Phoenix Suns 85 Sacramento Kings 94 - Toronto Raptors 64 Denver Nuggets 106 - Orlando Magic 101 Golden State Warriors 98 - Los Angeles Clippers 104 Los Angeles Lakers 94 - Detroit Pistons 89 
     
</TEXT>
</DOC>
