<DOC>
<DOCNO> 158352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/guncel/gun04.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
40 yıl sonra... 
</HEADLINE>
<TEXT>

Ankara'nın dün gece yarısı sınırları açmasıyla 266 Güney Kıbrıslı doktor ve hemşire, Türkiye'ye geldi 
     GURBET GÖKÇE DHA 

     Tam 40 yıl sonra Türkiye'ye giriş yapan Kıbrıslı Rum grup, altı otobüsle geldikleri İpsala Sınır Kapısı'nda SARS kontrolünden geçti. Grup üyeleri kontrolün ardından "Sağlık Deklarasyon Kartı"nı imzaladı. Üç ay önce Türkiye'ye gelmeyi planladıklarını söyleyen grup üyeleri, daha sonra tek giriş için 10 euro 17 milyon lira karşılığı bir aylık vize aldı. Ancak vizeler pasaportlara işlenmeyerek bandrol olarak verildi. 
     Sınır kapısında otobüslerden inmek istemeyen Güney Kıbrıslı grup, operatörlerin anonslarıyla aşağı indi. Sınır kapısında bol bol hatıra fotoğrafı çeken Rumların heyecanlı oldukları gözlendi. Karşılarında gazetecileri görünce çekinen Rum doktor ve hemşireler, yöneltilen soruları yanıtlamaktan kaçındı. 
     
     ÇOK HEYECANLILAR 
     Rumlar genelde soruları yanıtsız bırakırken, hemşire Ebantea Georgiou, "İstanbul'u, Ayasofya'yı göreceğimiz için çok heyecanlıyız" dedi. Bir saat süren gümrük işlemlerinin ardından grup üyeleri İstanbul'a hareket etti. İstanbul'da üç gün kalacak olan Güney Kıbrıslı Rumlar, Fener Rum Patrikhanesi'ni ziyaret ettikten sonra Büyükada'ya gidecek. 
     

</TEXT>
</DOC>
