<DOC>
<DOCNO> 183607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko12.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7 dengeli global ekonomik büyüme için formül arayışında... 
</HEADLINE>
<TEXT>

     Öndegelen zengin ülkelerden oluşan Yediler Grubu G-7 , dengeli global ekonomik büyüme için formül arayışına girdi. 
     G-7'den bir kaynağın Reuters'e verdiği bilgiye göre, dünya ekonomisinin büyümesinin ivme kazanmaya başladığının farkına varan G-7, yeniden canlanmanın daha iyi gitmesi için derinlemesine reformlara girişilmesi gereğini kabul etti. 
     Üretim ve istihdam artışı için daha fazla çaba gösterilmesi gerektiğini anlayan G-7'nin bugünün sonunda yayınlanacak bildirisinde, ''global ekonomideki büyümenin güçlenmesi için sürdürülebilir ve daha az dengesiz olması, yapısal reformların da hızlandırılması'' gereği vurgulanacak. 
     G-7 yetkilisinin açıklamasına göre, uluslararası döviz piyasalarındaki kurların durumu, ABD'nin açıkları ile global ekonomideki diğer dengesizlikler hararetli, canlı tartışmalara konu oldu, fakat kesin sonuca varılamadı. 
     ABD, Çin başta olmak üzere, ulusal para birimleri suni olarak düşük tutulan Asya ülkelerinin revalüasyona zorlanmasında ısrar ederken, Almanya, ''döviz kurlarındaki ayarlamaların, yeni durumlara uyumun sadece tek döviz bölgesinin üzerine yıkılmaması gerektiği'' görüşünde. 
     Asya ülkelerinin para birimlerinin değer kazanması, aslında, Avrupa ülkelerinin de lehine iken Japonya'nın yenin güçlenmesini önlemek için bu yılbaşından beri piyasalardan 80 milyar dolar satın almasına ise adeta göz yumuluyor. 
     Çin'i fazla zorlamanın ters tepeceğinden endişeli G-7 ülkeleri, Çinli yetkililerle dün gece üç saat süreyle yapıcı görüşmelerde bulundular. 
     Kendi alanındaki ilk olan bu görüşmede taraflar, gayri resmi görüşmelerin gelecekte de sürdürülmesinde anlaştı ki, bu belkide dünyanın altıncı büyük ekonomisine sahip Çin'in G-7'nin kararaları şemsiyesi altına alınması anlamına gelecek. 
     Dubai'deki toplantıda, G-7 yetkilileri Filistin Özerk Yönetimi yetkilileriyle de görüştü. Dünya Bankası'na göre, Filistin ekonomisinin bekası için yılda en az 1 milyar dolarlık kreditör yardımı gerekiyor. 
     
</TEXT>
</DOC>
