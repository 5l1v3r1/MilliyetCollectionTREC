<DOC>
<DOCNO> 190735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko33.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Nüfusun yüzde 20'si açlık sınırında yaşıyor 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ekonomide iyileşmenin sürdüğünü belirterek, ''ekonomik büyümeye rağmen işsizlik ve yoksulluk artmaya devam ediyor'' dedi. 
     ASO'nun Enerji ve Tabii Kaynaklar Bakanı Hilmi Güler'in de katıldığı Ekim ayı olağan meclis toplantısında konuşan Çağlayan, yapısal sorunlarda önemli bir dönüşümün henüz gerçekleşmediğini, risklerin tamamen ortadan kalkmadığını, sosyal güvenlik sistemindeki açıkların giderek arttığını, reel faizlerin ve bütçe açığının hala çok yüksek olduğunu anlattı. 
     Nüfusun yüzde 20'sinin açlık sınırında yaşadığını, yoksulların sayısının 28 milyona ulaştığını ve bu durumun programın uygulanmasında gösterilen başarılara rağmen yeni yaklaşımlara ihtiyaç duyulduğunu gösterdiğini öne süren ASO Başkanı Zafer Çağlayan, şöyle devam etti 
     ''Uygulanmakta olan programın, yatırımı, üretimi, istihdamı ve ihracatı, kısaca reel sektörü gözeten bir biçimde güçlendirilerek yerli malı yeni bir ekonomik programın hazırlanması gerekiyor. 
     Amacım olumsuz bir tablo çıkarmak değil, rehavete kapılmamak için yetkilileri uyarmaktır. Sosyal güvenlik sistemi ve kamu reformu başta olmak üzere tüm yapısal reformların yapılması kaçınılmazdır. Ekonomide yaşanan olumlu gelişmeleri ancak yapısal reformlarla kalıcı hale getirebileceğimizi bir kez daha hatırlatmak isterim.'' 
     
     ''ELEKTRİKTE KAYIP-KAÇAK ORANI YÜZDE 25'LERE ULAŞTI...'' 
     Türkiye'nin diğer gelişmiş ülkelerden çok daha pahalı enerji tükettiğini, çapraz sübvansiyonların bedelini sanayicilerin ödemek zorunda kaldığını savunan Çağlayan, enerji fiyatlarını düşürmek için daha köklü tedbirler alınmasını, çapraz sübvansiyonların önünün tıkanmasını istedi. Elektrikte yıl sonu kayıp-kaçak oranlarının yüzde 18 olarak hedeflendiğini hatırlatan Çağlayan, ancak aksine ilk 6 aylık verilerde bu rakamın yüzde 25'ler seviyesinde korkutucu bir düzeye ulaştığını söyledi. 
     Kaliteli, sürekli, güvenilir ve ucuz enerji sağlanması yönündeki isteklerini dile getiren ASO Başkanı Zafer Çağlayan, ''enerjimizin sorunları artık bizlerin enerjisini de tüketiyor. Temiz ve aydınlık bir Türkiye diliyoruz'' dedi. 
     
</TEXT>
</DOC>
