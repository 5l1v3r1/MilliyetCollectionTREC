<DOC>
<DOCNO> 196304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun02.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile İsrail arasında gerginlik... 
</HEADLINE>
<TEXT>

     Genel İşler Konseyi nedeniyle Brüksel'de bulunan AB dışişleri bakanları, AB-İsrail Siyasi Diyalog Toplantısı çerçevesinde İsrail Dışişleri Bakanı Silvan Şalom ile bir araya geldiler. 
     AB Dönem Başkanı İtalya Dışişleri Bakanı Franco Frattini ve AB Ortak Dış Politika ve Güvenlik Yüksek Temsilcisi Javier Solana'nın, Şalom ile birlikte düzenledikleri ortak basın toplantısında, AB ile İsrail arasındaki gerginlik saklanmadı. 
     Frattini, AB'nin terörizm, ırkçılık ve Yahudi düşmanlığını koşulsuz kınadığını, bunda en ufak bir şüphe olmadığını anlattıktan sonra İsrail ile mutabakat sağlayamadıkları konular bulunduğunu söyledi. İtalyan bakan, Yaser Arafat ile görüşmelerin engellenmesinin kendilerini rahatsız ettiğini anlattı. 
     İran'ın nükleer programının AB'yi de endişelendirdiğini, iyimser olmak istediklerini, Tahran'dan somut sinyaller ve sonuçlar beklediklerini söyleyen Frattini, Irak'ta yönetimin Iraklılara süratle devredilmesi konusunda da mutabık olduklarını ifade etti. 
     Silvan Şalom, terörizmin demokrasiyi, insan haklarını, hukuk devletini hedef aldığını, İstanbul'da yaşanan terör eylemlerinin artan Yahudi düşmanlığının işareti olduğunu, bu konuları tartışmak amacıyla, bakanlar düzeyinde AB-İsrail Ortak Konseyi oluşturulmasını önerdiklerini anlattıktan sonra özetle şunları söyledi 
     ''AB, İran'a karşı kararlı bir tavır sergilemelidir. Ortadoğu barış sürecini terörizm engelliyor. İsrail'de 19 bin terörist saldırı oldu. Halkımızı korumak zorundayız. Bir yandan cenazelere katılıp bir yandan barış müzakerelerini sürdüremeyiz. Suriye terörizme verdiği destekle bizi endişelendirmeye devam ediyor. AB, bu ülkeye baskı yapmalıdır. Yaser Arafat bir teröristtir. Barış için müzakerelerde bir teröristi muhatap alamayız. Arafat iktidarda olduğu sürece barış sürecini engelleyecektir. Dünyada bağımsız bir Filistin devleti istemeyen tek Filistinli Arafat'tır. Arafat 1984'ten beri orada ama kendisiyle konuşanlar bir tek olumlu sonuç elde edemediler. Filistin'de başbakanlık rolünü Avrupalılar icat ettiler. Biz Arafat'la değil başbakanla konuşuruz. Aksi halde o başbakan ne işe yarar '' Solana ise Arafat'la görüşmelerin engellenmesini eleştirerek, ''Bizim kimlerle görüşüp kimleri muhatap alacağımıza İsrail karar veremez. Mutabık değiliz'' dedi. 
     Frattini de Arafat'ın seçilmiş başkan olduğunu ancak polis, güvenlik, istihbarat kontrolü bulunmadığını söyledi. 
     AB-İsrail Siyasi Diyalog Toplantısı yarın sona erecek. 
     
</TEXT>
</DOC>
