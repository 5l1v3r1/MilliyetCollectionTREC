<DOC>
<DOCNO> 190864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/ekonomi/eko01.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet küçülüyor, özel kaynağa kavuşuyor 
</HEADLINE>
<TEXT>

   2004 bütçesinde, kamu finansman ihtiyacının üçte bire inmesi, özel sektörün 'kamunun borçlanması nedeniyle fon bulamıyoruz' gerekçesini ortadan kaldıracak 
   Ahmet Erhan Çelik 
   
   Yeni kod sistemi nedeniyle 149.7 katrilyon lira büyüklükle Meclis'e sunulan 2004 bütçesi rakam detaylarında son derece iddialı hedefler içeriyor. Bütçe büyüklüklerine şekil veren ve devletin mali bilançosu kaynak - harcama tablosuna göre 2004'te kamunun borçlanma ihtiyacı 5 yıl öncesine kıyasla yarı yarıya azalacak. Kriz yılı olan 2001'e göre üçte bir oranında daha az faiz ödenecek. Bu rakamlar aynen gerçekleşirse özel sektörün "devletin finansman ihtiyacı yüzünden mali fon bulamıyoruz kamunun dışlama etkisi - crowding out Yatırım yapamıyoruz" şikayeti için gerekçe kalmayacak. 
   Hükümet 2004'te önceki yıllardan daha düşük finansman açığı için mesai harcayacak. 2004'te kamu kesimi borçlanma gereğinin GSMH oranı yüzde 15.5'ten yüzde 8.1'e gerileyecek. Yani devletin 100 liralık GSMH'den aldığı pay 2004'te 6.4 lira daha az olacak. 
   Bütçe varsayımlarına göre Türkiye önümüzdeki yıl 261.7 milyar dolarlık gayri safi milli hasıla GSMH yaratacak. Kamu kesiminin borçlanma ihtiyacı 1999'a göre 19.4 milyar dolar azalacak. 2004 program verileri esas alınarak yapılan hesaplamalara göre 2004'te, kamu finansman açığı 21.2 milyar dolar olacak. Oysa bu rakam beş yıl önce 40.6 milyar dolar seviyesindeydi. 
   IMF ile 1998'de başlatılan programla birlikte faiz dışı fazla kavramı mali politikaların merkezine oturdu. Bütçe programlandığı gibi uygulanırsa 2004 kemer sıkmanın son yılı olmaya aday görünüyor. 
   
   Finansman ihtiyacı düşüyor GSMH'ye oranı Yıllar Finansman ihtiyacı Faiz ödemeleri 1999 15.5 15.6 2000 11.8 17.4 2001 16.4 24.5 2002 12.8 19.8 2003 8.7 17.2 2004 8.1 16.0 
   Bütçede sarı zarf geleneği bitti    2004 bütçesinin hazırlığında yaşanan olaylar ve içerdiği hükümler itibariyle öncekilerden farklı özellikler gösteriyor. Farklılıklardan bazıları şöyle 
   
   ZEHİRLENME KRİZİ 
   Maliye Bakanlığı, bürokratların toplu olarak zehirlenmesi yüzünden bütçenin Meclis'e sunulacağı gün ciddi bir panik yaşadı. Bir gece önce Maliye yemekhanesinde sosisli makarna yiyen onlarca bürokrat yüzlerce sayfa tutan bütçe tasarısının gözden geçirmelerini karın ağrıları içinde tamamladı. 
   
   SARI ZARF GELENEĞİ BİTTİ 
   Bütçe hazırlıklarına katılan bürokratlar 40 yıldır bakanın teşekkür mektubuyla birlikte dağıtılan sarı zarfları bu yıl göremedi. Bürokratlar içinde bugünün parasıyla 150 - 200 milyon lira bulunan zarfları fazla mesaiyle ilgili Vergi Usul Kanunu'nda yapılan değişiklik nedeniyle alamadı. 
   
   TURKCELL BARAJ YAPACAK 
   Cep telefonu operatörlerinden Turkcell'in uluslararası tahkim davasını kaybederek Hazine'ye 586 trilyon lira ödeme yapacağı kesinleşince DSİ'nin yatırım ödenekleri bütçenin son haftasında 450 trilyon lira azaltıldı. Beş baraj ve sulama projesinin Turkcell'in parasıyla yaptırılmasına karar verildi. Diğer cep telefonu operatörleri Aria ve Telsim'in de benzer davaları kaybedeceği ve Hazine'nin 800 - 900 trilyon lira gelir sağlayacağı öngörülüyor. 
   
   SUKUK İCARA ÖDENEĞİ 4 MİLYAR DOLAR 
   Hazine'nin kamu kurum ve kuruluşlarının daha sonra kendisine aktarmak üzere ihraç edeceği sertifika, senet ve benzeri finansman enstrümanlarına sağlayacağı garanti tutarı 4 milyar lira olarak belirlendi. 
   
   UNAKITAN'IN BÜTÇE İLGİSİZLİĞİ 
   Bütçe hazırlıkları süresince Maliye Bakanı Kemal Unakıtan, Ankara'da pek fazla bulunmadı. Çok sayıda yurtiçi ve yurtdışı seyahate katılan Unakıtan, bütçe büyüklükleriyle ilgili basın toplantısının metnini de son 15 dakika içinde gördü. Bu nedenle memur maaşlarındaki artış oranı gibi temel bir rakamı yanlış ifade etti. 
   
   
</TEXT>
</DOC>
