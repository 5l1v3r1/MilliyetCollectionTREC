<DOC>
<DOCNO> 184315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun35.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, vize verirken parmak izi isteyecek 
</HEADLINE>
<TEXT>

     AB Komisyonu, AB dışı ülkelerden gelecek yabancıların vize belgelerinde ''fotoğraf'' ve ''parmak izi'' bulunmasını öneren bir yasa tasarısını onaya sundu. 
     Yürütme organı komisyon, üçüncü ülkelerden gelen yabancıların vize ve oturma izni belgelerinin standart hale getirilmesini, bu belgelerde ''parmak izi'' verilerinin bulunmasının en güvenli yöntem olacağını savundu. 
     Komisyonun bu önerisi kabul edilirse AB ülkelerinden vize alacak şahıslara verilen vize belgelerinde fotoğraf ile birlikte parmak izi de bulundurulacak. 
     Bu önerisinin insan hakları alanında ne derece ''makul'' olduğu hakkında tereddütlü gözüken komisyon, konuya ilişkin açıklamasında, parmak izi sayesinde vize ve izin sahiplerinin gerçek kimliklerinin güvenli bir şekilde belirlenebileceğini, ancak ''güvenlik ihtiyacı ile vize alan bireylerin kişisel hakları arasında dengeli olunması gerektiğini'' anlattı. 
     Vize veren AB ülkelerinin, bu çerçevede alacakları parmak izlerinin korunmasından, kullanılmasından ve stoklanmasından sorumlu olacaklarını belirten komisyon, bireysel verilerin korunmasına ilişkin yasanın bu çerçevede de yürürlükte kalacağını belirtti. 
     AB Komisyonu'nun bu önerisi, Brüksel'deki bazı insan hakları dernekleri ve sivil toplum örgütleri tarafından tepkiyle karşılanıyor. 
     Yasa tasarısının, AB Konseyi'nde onaylandıktan sonra 2005 yılında yürürlüğe sokulması öngörülüyor. 
     
</TEXT>
</DOC>
