<DOC>
<DOCNO> 153529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo02.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sarı kart canavarı' Musa... 
</HEADLINE>
<TEXT>

     İstanbulspor'un genç oyuncusu Musa Kuş, takımının son oynadığı Gaziantepspor maçında gördüğü sarı kartla, ligde bu sezon 3. kez sarı kart cezalısı durumuna düştü. 
     Sarı-siyahlı forma altında bu sezon oynadığı 27 lig maçında toplam 12 sarı kart görerek, oldukça hırçın bir görüntü çizen Musa, yaklaşık her 2 maçta bir sarı kart görmüş oldu. 
     Gaziantepspor maçının son dakikalarında gördüğü sarı kart nedeniyle takımını bu hafta Denizlispor karşısında yalnız bırakacak olan Musa ise, gördüğü kartlardan 7 tanesinin haklı olduğunu, ancak diğer 5 tanesinin hatalı olduğunu savundu. 
     Musa, saha içinde elinden gelen mücadeleyi yaptığını ve kesinlikle kötü niyetli olmadığını kaydederek, ''Şimdiye dek hiç kırmızı kart görmedim. Gördüğüm 12 sarı kartın sadece 7 tanesi doğru karardı. Diğer 5 tanesinde kesinlikle hakem hatası vardı'' dedi. 
     Özellikle Gaziantepspor maçının hakemi Yılnur Önen'e yönelik eleştiride bulunan Musa, ''Daha önce Diyarbakırspor, şimdi de Gaziantepspor maçlarında bana haksız kart gösterdi. Kesinlikle hatalıydı. Bunu her yerde savunurum'' diye konuştu. 
     İstanbulspor Menajeri Sinan Dinler ise, oyuncusunun ortaya koyduğu futboldan memnun olduğunu, ancak kendisini tekrar kart görmemesi konusunda da uyardıklarını ifade etti. 
     




</TEXT>
</DOC>
