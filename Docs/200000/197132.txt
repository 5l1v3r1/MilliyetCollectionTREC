<DOC>
<DOCNO> 197132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/dunya/adun.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Erdoğan'a Terör Türkiye'yi cephe seçti... 
</HEADLINE>
<TEXT>

   Başbakan Erdoğan'ı başkanlık uçağı Air Force One'dan arayan ABD Başkanı, "Teröristler Türkiye ve Irak'ı cephe seçti. Bunu birlikte yeneceğiz" dedi 
      ELÇİN ERGÜN Ankara DIŞ HABERLER SERVİSİ 

   
   İstanbul'daki bombalı saldırılar nedeniyle dün Başbakan Recep Tayyip Erdoğan'ı "Air Force One" başkanlık uçağından telefonla arayan ABD Başkanı George W. Bush, taziyelerini bildirdi. İşbirliğine hazır olduklarını söyleyen Bush, Erdoğan'a "Güçlü kal dostum" dedi. 
   Erdoğan'ı, dün Türkiye saatiyle 13.30'da arayan Bush, bu sırada, "Air Force One" uçağında Londra'dan İngiltere Başbakanı Tony Blair'in evinin bulunduğu Sedgefield'a uçuyordu. Blair'le Sedgefield'e varışından sonra Sedgefield Community College'in futbol sahasında Erdoğan ile görüşmesi hakkında basına konuşan Bush, "Kendisine, dualarımızın Türk halkıyla birlikte olduğunu söyledim. Ona, terörizmi yenmek için birlikte çalışacağımızı, teröristlerin Türkiye'yi cephe olarak seçtiklerini belirttim" dedi. Bush, "Teröristler için Irak'ın da bir cephe, Türkiye'nin de bir cephe olduğunu, nereyi seçerlerse, orada vurduklarını" kaydetti. Bush, Türkiye'ye terörizme karşı desteğinin, "bu ülkeye Amerikan soruşturma ekiplerinin gönderilmesini içerip içermediğinin " sorulması üzerine, ayrıntı vermedi. Bush, "Zamanla göreceksiniz. Yardım etmek istiyoruz" dedi. 
   Bush'un "dostum" diye hitap ettiği Erdoğan da, "Teröre karşı uluslararası platformda verdiğimiz mücadele ciddi şekilde sürecek. Legal ideallere illegal ideallerle ulaşılamaz" yanıtını verdi. 
   
   Sezer'i aramadı 
   Bush'un saldırılar sonrası Cumhurbaşkanı Ahmet Necdet Sezer'i aramadığı ortaya çıktı. Cumhurbaşkanlığı Özel Kalem Müdürü Sermet Atacanlı Sezer'in saldırıları "uluslararası terör olayı" olarak değerlendirdiğini söyledi. Atacanlı, "Bazı müttefiklerimizin de içinde olduğu ülkelerin teröre karşı gereken duyarlılığı göstermedikleri de gerçektir" dedi. 
   
   1 milyon sterline öğle yemeği    ABD Başkanı George W. Bush'un İngiltere ziyareti, dün İngiltere Başbakanı Tony Blair'le birlikte Sedgefield kasabasında, geleneksel bir İngiliz pub'ında yenilen öğle yemeğiyle sona erdi. Gizli servisin bütün gaz ve elektrik hatlarını kontrol ettiği, mazgalları mühürlediği pub'taki yemeğin güvenlik maliyeti 1 milyon sterlini buldu. Sedgefield kasabasının bir grup sakini, Bush'u protesto etti. 
   
   
</TEXT>
</DOC>
