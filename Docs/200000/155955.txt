<DOC>
<DOCNO> 155955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun11.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post Jay Garner'ın görevi sona eriyor... 
</HEADLINE>
<TEXT>

     ABD'de yayımlanan Washington Post gazetesi, savaştan sonra Irak'taki sivil yönetimden sorumlu Amerikalı yetkililerin görev sürelerinin dolduğunu ve Irak'tan ayrılacaklarını yazdı. 
     Haberde, Irak'ta 3 haftadır, ülkenin yeniden yapılanmasını denetleyen sivil yönetimden sorumlu Amerikalı emekli general Jay Garner'ın, bazı üst düzey yardımcılarıyla birlikte muhtemelen 1-2 hafta içinde Irak'tan ayrılacağı belirtildi. 
     Irak'ın başkenti Bağdat'ın da içinde olduğu orta kesimlerde sivil yönetimin koordinasyonundan sorumlu Barbara Bodine'in ise Dışişleri Bakanlığı'nda üst düzey bir görevde yer almak için bugün Washington'a gitmek üzere Irak'tan ayrılacağı kaydedildi. 
     Haberde, Irak'ın yeniden yapılanmasında yer alan bazı Amerikalı yetkililerin, savaştan sonra Bağdat'ta düzenin sağlanması yönündeki Amerikan çabalarının başarısız olduğu endişelerinin bulunduğu bir dönemde, sivil yönetimde personel değişikliğinin, Irak'taki faaliyetleri daha da yavaşlatacağı kaygısını taşıdıkları ifade edildi. 
     Washington Post'a göre, Iraklılar, Garner ve ekibinin temel hizmetleri sağlama, acil ödemeler, suç ağını yok etme ve Iraklıların yerel hükümette yer alması konularında verdiği sözleri yerine getiremediğini belirtiyor. 
     ABD Başkanı George Bush, birkaç gün önce, Irak'taki sivil yönetimin başına eski Dışişleri Bakanlığı yetkilisi L. Paul Bremer'i atamıştı. 
     Öte yandan haberde, Irak'taki kitle imha silahlarının aranmasını yöneten Amerikan askeri birliğinin operasyonlarına son vererek gelecek ay Irak'tan ayrılacağı kaydedildi. 
     Amerikan güçleri Irak'ta henüz, savaşın nedeni olarak öne sürülen kitle imha silahı bulamadı. 
     
</TEXT>
</DOC>
