<DOC>
<DOCNO> 179559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo09.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da olağanüstü hal... 
</HEADLINE>
<TEXT>

     Birinci Süper Futbol Ligi'nde dün akşam Trabzonspor'a 2-1 yenilerek, ligin ilk 4 haftasını puansız kapatan Akçaabat Sebatspor, olağanüstü genel kurula gitme kararı aldı. 
     Kulüp başkanı Mevlüt Selami Yardım, dünkü karşılaşmadan sonra yapılan yönetim kurulu toplantısında, görevi bırakacağı ve olağanüstü genel kurulda görev almayacağını bildirdi. 
     Yardım, olağünüstü genel kurulda görev almayacağını ve artık geriye dönüşünün de bulunmadığını belirterek, ''Üçüncü Lig'den Süper Lig'e çıkarttığım Akçaabat Sebatspor'u artık kalbime gömdüm'' dedi. 
     Kırmızı-beyazlı takımın ligde aldığı kötü sonuçların görevi bırakmasında bir etken olmadığını savunan Yardım, şöyle devam etti 
     ''Biz, aynı teknik adamla İkinci Lig A Kategorisi'ne yükseldiğimiz yıl, 4 maçta 1 puan almıştık. Teknik direktör Ekrem Al, bana görevi bırakayım mı dedi. Hayır dedim. Yolumuza devam etmiş ve A Kategorisi'ne yükselmiştik. Kötü sonuçlarla görev almamamın bir ilgisi yok. Bana Trabzon'da en çok güvendiğim 1-2 yönetici yanlış yaptı. Çok kırıldım, çok üzüldüm ve artık görev almayacağım.'' Üçüncü Lig'deyken yönetici bulamadığını ancak Birinci Süper Lig'e çıkmalarından dolayı çok kişinin yönetimde yer almayı istediğini de ifade eden Yardım, ''30 kişilik yönetim yaptık. Herkes ben birşeyler yaptım diyor. Ancak kimse birşey yapmıyor. Ben de İstanbul'da olduğum için burayla fazla ilgilenmiyorum. Olmadığım bir yerden birşey beklemem. Eğer Trabzon'da yaşasaydım, 6-7 kişiyle bu işi götürürdüm'' diye konuştu. 
     Yardım, yönetim kurulunda bulunan akrabası Barbaros Yardım ve oğlu Erol Yardım'ın da yeni yönetimde görev almayacağını düşündüğünü, ancak bu konuda kararlarını bilmediklerini sözlerine ekledi. 
     Kırmızı-beyazlı kulübün yönetim kurulunun, 20 veya 27 Eylül'de olağanüstü genel kurulu gerçekleştireceği bildirildi. 
     
</TEXT>
</DOC>
