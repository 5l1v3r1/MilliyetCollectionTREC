<DOC>
<DOCNO> 168031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko13.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aracı kurum mağdurlarına sigorta şemsiyesi... 
</HEADLINE>
<TEXT>

     İMKB'nin başlangıçta koyduğu 10 trilyon lira ile 2001 yılında faaliyete geçen Yatırımcıları Koruma Fonu'ndan, tasfiye edilen aracı kurum müşterilerine toplam 1 trilyon 372 milyar lira ödeme yapıldı. 
     Fon'un yönetimini üstlenen Merkezi Kayıt Kuruluşu Genel Müdürü Remzi Özbay, A.A. muhabirine yaptığı açıklamada, Fon'un bugüne kadar Karon Menkul Kıymetler, Aks Menkul Kıymetler ve Data Menkul Kıymetler olmak üzere 3 tanzim olayıyla karşılaştığını bildirdi. 
     Karon için 3 kişiye 25 milyar lira ödeme yapıldığını ve bunun için aracı kurumun kendi varlıklarının yettiğini belirten Özbay, iflas eden Aks Menkul Kıymetler A.Ş.'nin 164 müşterisi için Nisan 2003 tarihi itibariyle Fon kapsamındaki alacakları için 1 trilyon 347 milyar lira ödeme yapıldığını söyledi. 
     Fon'un şimdi Data Menkul Kıymetler müşterilerine hisse senedi teslim ve hisse senedi kaynaklı nakit ödeme yükümlülüğünü yerine getirmeye hazırlandığını belirten Özbay, ''Ödemeler 4 Ağustos'ta yapılacak. 822 yatırımcıya faiz hariç yapılacak ödeme 3.2 trilyon lira'' dedi. 
     Özbay, yapılacak ödemeyle 772 yatırımcının tüm alacağının tamamının karşılanmış olacağını, kalan yüzde 6'lık kısmın aracı kurumun malvarlığı tasfiye edildikçe tasfiye bakiyesiyle sınırlı olarak karşılanacağını kaydetti. 
     Aracı kurumun toplam yükümlülüğünün 5.5 trilyon lira olduğunu ifade eden Özbay, ödenecek 3.2 trilyon lira ile bu alacağın yaklaşık yüzde 60'lık kısmının karşılanmış olacağını söyledi. 
     
     KAYDİ SİSTEME GEÇME ÇALIŞMALARI YAPILIYOR 
     Merkezi Kayıt Kuruluşu olarak başta hisse senedi olmak üzere kaydi saklama yapmak, hak sahipleri adına aracı kurumlar vasıtasıyla bilgi işlem altyapısını kurma çalışmaları yürüttüklerini de dile getiren Özbay, proje kapsamında gözetim ve bilgilendirme ilkeleri üzerine kurulu bir mekanizma üzerinde çalıştıklarını belirtti. 
     Özbay, kaydi sisteme geçilince fiziki kağıtların imha edileceğini, hak sahipleri itibariyle hesapların tutulacağını ve bunu Merkezi Kayıt Kuruluşu'nun yürüteceğini anlattı. 
     Buradaki bilgilerin gözetim çalışması kapsamında SPK'nın erişiminde olacağını kaydeden Özbay, kaydi saklamada olağandışı hareketlerin her zaman için düzenleyici kurumların bilgisine sunulacağını bildirdi. 
     Taksabank'ın müşteri bazında saklama ve müşteriyi bilgilendirme mekanizmasının yatırımcının varlıklarının korunmasında bugüne kadar büyük rol üstlendiğine işaret eden Özbay, kaydi sistemin devreye girmesiyle birlikte bu güvenlik mekanizmasına ilave özellikler katılabileceğini söyledi. 
     1999 yılında SPK yasasında yapılan değişiklikle gündeme gelen Yatırımcıyı Koruma Fonu'nun 2001 yılında Merkezi Kayıt Kuruluşu'nun kurulmasıyla faaliyete geçtiğini anımsatan Özbay, Fon'un ana kaynağının İMKB'nin başlangıçta koyduğu 10 trilyon lira olduğunu bildirdi. 
     Özbay, ayrıca her yıl aracı kurum ve bankaların hisse senedi işlem hacimleri ve Takasbank'ta saklama tutarı üzerinden risklerine göre bir aidat ödediklerini, Fon'un diğer bir kaynağının da SPK, İMKB ve Aracı Kurumlar Birliği'nin kestiği idari para cezalarından oluştuğunu kaydetti. 
     Fon kaynağını sadece kamu bankalarında değerlendirebildiklerini belirten Özbay, ''Statü gereği Hazine bonosu, mevduat, repo, devlet tahvili değerlendirme yollarından. Fondaki para 39 trilyon liraya yaklaştı'' dedi. 
     
</TEXT>
</DOC>
