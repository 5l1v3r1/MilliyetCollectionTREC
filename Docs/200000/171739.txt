<DOC>
<DOCNO> 171739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/bbas.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
12 olgun adam 
</HEADLINE>
<TEXT>

   Milli takım coachu Aydın Örs, İsveç'teki Avrupa Basketbol Şampiyonası'nda, havaya girmeyen, hatalarından ders almış bir takım izlettireceklerini söyledi 
      GÖKHAN TÜRE 

   
   'Tecrübe kazandık' 
   BASKETBOL Milli Takımı Başantrenörü Aydın Örs, Türkiye'nin dev turnuvada "olgun" bir Türk takımı izleyeceğinin garantisini verdi. 2001'de Avrupa ikinciliğinin tarihte ilk olması ve takımın Dünya Şampiyonası'nda "havaya girmesinin" bedelini ödediğine dikkati çeken tecrübeli teknik adam, "Sadece oyuncularım değil, biz de hatalar yaptık. Ama tecrübe kazanırken, hata da olacaktır. Önemli olan bunlardan ders çıkarmak. Biz de, İsveç'e dersimizi iyi çalışmış olarak gideceğiz" dedi. 
   
   'Biz de adayız' 
   ÖRS, ABD'de en çok sorunu "takım olamamakta" yaşadıklarına dikkati çekti. Milli coach şöyle devam etti "Oyuncularımızla tek tek görüşmeler yapmamızın, sebebi buydu. Olumlu yaklaşımlarıyla da çözüme ulaştık. Artık böyle sorunun yaşanacağını düşünmüyorum. Bunun, saha içindeki kriteri de, savunmada yardımlaşma, hücumda paylaşmadır. İsveç'te bu doğruları yaparak başarılı olacağız. Şampiyonluk adayı takım sayısı her ne kadar fazla olsa da biz de güçlü adaylarından biriyiz". 
   
   'En zor grup'    "Bence İsveç'teki en zor gruptayız. Dördüncü torbadan Ukrayna'nın çıkması, gruptaki dört takımın da hedefi olmasını sağladı. Bizim üzerinde duracağımız savunma sistemi olacak. Dünya Şampiyonası'nda ortalama 85 sayı yedik. Böyle olunca da ilk dörtte yer almamız imkansız olur. Hızlı hücumlara da ağırlık vermeliyiz". 
   
   'Lider İbrahim'    "Takımda liderlik sorunu yok. Saha dışındaki lider kaptanımız İbrahim'dir. Saha içindeki liderimiz ise oyun kurucularımızdır. Dünya Şampiyonası sonrasında istifa etmeyi düşündüm. Ama Başkan Turgay Demirel ile yaptığım görüşmeden sonra, Milli Takım'ı elemelerde yalnız bırakmamak için görevime devam ettim." 
   
   'Ekol değiliz'    "Milli Takımımız, 2001'deki Avrupa ikinciliğine karşın henüz ekol olarak görülemez. Ekol olmak için literatürdeki tüm organizasyonların, Avrupa, Dünya şampiyonaları ve olimpiyatların gediklisi olmalıyız. İtalya, İspanya, Yugoslavya'dan ekol olarak bahsedebiliriz. Ancak bizin almamız gereken daha çok yol var." 
   
   Önce sağlık    A MİLLİ Basketbol Takımımız'da sağlık kontrolleri tamamlandı. Milli Takım'da son olarak dün Milli Takımlar Genel Menajeri Doğan Hakyemez, Kaptan ibrahim Kutluay ve Mirsad Türkcan, International Hospital'da sağlık kontrolünden geçti. Hakyemez ile oyuncular İbrahim ve Mirsad'a kulak - burun - boğaz ve ortopedi uzmanları tarafından değerlendirilen checkup kapsamında kanidrar tahlilleri, EKG, eforlu EKG, EKO ve solunum fonksiyon testleri yapıldı. 
   
   Harun beklemede    ÜLKER ile on yıllık beraberlikten sonra yollarını ayıran Harun, "Ya Fenerbahçe'de, ya da İTÜ'de oynayacağım" dedi. İbrahim Kutluay'ın transferi sonrası kulübüyle yaptığı görüşmeden sonuç alamayan 1.90 boyunda ve 35 yaşındaki ünlü oyuncu, "Yunanistan ve İtalya'dan aldığım teklif aldığım doğru. Ancak bu yaştan sonra yurt dışı macerasına atılmak istemiyorum. Fenerbahçe de İTÜ de eski kulüplerim. Bunlardan birinde forma giyeceğim" dedi. 
   
   İdman zamanı    A MİLLİ Basketbol Takımımız, İsveç'de 5 - 14 Eylül tarihleri arasında düzenlenecek 2003 Avrupa Basketbol Şampiyonası'nın ilk toplu çalışmasını dün gerçekleştirdi. Ay - Yıldızlı ekibimiz, önce sabah Belgrad Ormanları'nda kros çalışması yaptı. Bu çalışmaya, sağlık kontrolünde olan kaptan İbrahim ve Mirsad ile tedavi gören Alper ve Hüseyin katılmadılar. Milli Takımımız, akşam da Abdi İpekçi Salonu'nda kondisyon ve taktik ağırlıklı bir çalışma uyguladı. 
   
   Yıldız parladı 79-71    Basketbol Yıldız Milli Takımı, Avrupa Şampiyonası'nda yarı finale yükseldi 
   
   AY - Yıldızlı ekibimiz, İspanya'nın başkenti Madrid'deki Avrupa Yıldızlar Basketbol Şampiyonası'nda "destan" yazmaya devam etti, Yunanistan'ı çeyrek finalde devirerek yarı finale adını yazdırdı. Maça tutuk başlayan, ikinci çeyrekte üstünlüğü iyice rakibine kaptıran ve geriye düşen millilerimiz, üçüncü periyotta toparlandı. Cenk'in pota altından ve Yasin'in de dışarıdan bulduğu sayılarla etkinliğini arttıran takımımız ilk dört arasına girdi. Türkiye bugün Fransa'yı 71 - 66 yenen İspanya ile finale çıkmak için mücadele edecek. 
   
   Maçın karnesi 
   HAKEMLER T.Bubalo Yugoslavya , D.Gologannov Bulgaristan 
   TÜRKİYE Can 6 2, Yasin 9 16, Hakan 6 , Cenk 9 27, Murat 7 5, Mehmet 7 7, Mutlu 6 , Emre 8 8, Cem 7 6, Erhan 6 2, Oğuz 7 6 
   YUNANİSTAN Vassilou 5 6, Petrakis 7 6, Derginis 5 2, Tiripopoulos 4 2, Athanasoulas 4 3, Manolopoulos 8 14, Katiakos 4 2, Matos 8 17, Noueas 4 3, Toutzaratis 9 16, Pchortsianidis 4 
   1.PERİYOT 21 - 21, 2.PERİYOT 36 - 33 Yunanistan , 3.PERİYOT 61 - 55 Türkiye , MAÇ SKORU 79 - 71 Türkiye 
   
   
</TEXT>
</DOC>
