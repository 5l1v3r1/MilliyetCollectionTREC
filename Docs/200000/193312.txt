<DOC>
<DOCNO> 193312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo18.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da maç bileti yolsuzluğu 
</HEADLINE>
<TEXT>

     Malatyaspor-Elazığspor maçı öncesinde, stat çevresinde bazı kişilerin bilet sattığını belirleyen mali polisin başlattığı operasyonda, bu biletlerin stat kapısında içeri girenlerden alınıp, imha edilmesi gerekenler olduğu belirlendi. 
     Malatyaspor-Elazığspor arasında Pazar günü yapılan maçta, tribünlerin tamamen dolu olmasına karşın, gişelerden 8 bin dolayında bilet satıldığını öğrenen Malatyaspor yöneticileri, durumu polise bildirdiler. 
     Güvenlik güçlerinin stat çevresinde yaptığı araştırmada, bazı kişilerin biletleri, stat kapısında görev yapan Gençlik ve Spor İl Müdürlüğü'nde görevli 2 kişiden aldıklarını video görüntüleriyle belirledi. 
     Kimlikleri açıklanmayan görevlilerin, stat kapısından giren taraftarlardan aldıkları biletleri, ''Barkot cihazı bozuk'' diyerek imha etmeyip topladıkları, daha sonra da bazı kişilere vererek sattırdıkları belirlendi. 
     Operasyon ile ilgili olarak ifadelerine başvurulmak üzere gözaltına alınan 2 görevlinin, Memurun Muhakemat Kanunu'na tabi olmaları nedeniyle, ilgili yasa doğrultusunda alınacak izne göre haklarında işlem yapılmak üzere serbest bırakıldıkları, bu kişiler hakkındaki incelemeyi Cumhuriyet Başsavcılığı'nın yürüteceği bildirildi. 
     
</TEXT>
</DOC>
