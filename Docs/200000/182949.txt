<DOC>
<DOCNO> 182949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo09.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Adaylığı şartlar belirler, daha Şubat'a çok var... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Şubat 2004'te yapılacak olağan genel kurulda başkanlığa yeniden aday olup olmayacağıyla ilgili, ''Önümüzdeki dönemde aday olup olmayacağımızı o günkü şartlar belirler. Şubat ayına daha zaman var'' dedi. 
     Kanal D Televizyonu'nda ''3. Devre'' programına konuk olan Aziz Yıldırım, kendisi ve arkadaşları için Fenerbahçe'nin daha iyi yerlere gelmesinin önemli olduğunu söyledi. Yıldırım, ''Bunu bizden daha iyi yapabilecek insanlar varsa ve de biz de buna inanırsak, tereddüt etmeden görevi onlara devrederiz. Dediğim gibi, her şeyi şubat ayındaki şartlar belirleyecek. Yönetim kurulumuzla oturup konuşacağız, o günkü duruma göre değerlendirme yapacağız'' diye konuştu. 
     
     BÜTÇE HEDEFİ 100 MİLYON DOLAR 
     Başkan Yıldırım, sarı-lacivertli kulübün yakın bir gelecekteki bütçe hedefinin 100 milyon dolar olduğunu açıkladı. 
     Yıldırım, ''Fenerbahçe'nin bütçesi 40 milyon dolar civarındadır. İlk etapta 60, bir sonraki etapta da bütçe hedefimiz 100 milyon dolardır'' dedi. 
     
     20 YIL ÖTEYE GEÇMİŞ OLACAĞIZ 
     Şimdiye dek hep geleceğe yatırım yaptıklarını ifade eden Aziz Yıldırım, şöyle devam etti 
     ''Beni tanımayanların anlayamadığı şey şu 'Gideceğim' diyorum, ama hala yatırım yapıyorum. Biz önce altyapıyı hazırlıyoruz. Sadece üstü boyamıyoruz. Yaptığımız yatırımların ardından yakın bir zamanda rakiplerimizden 20 yıl öteye geçmiş olacağız. İlk kez bu kadar iddialı konuşuyorum.'' 
     
     HİÇBİR ANTRENÖRE KARIŞMADIM 
     Fenerbahçe Kulübü Başkanı Yıldırım, iddia edildiği gibi, görev süresi içinde hiçbir teknik adamın işine karışmadığını açıkladı. 
     Yıldırım, ''Soyunma odasına girip 'Bu oyuncuyu oynat' dediğim şeklinde iddialar ortaya atıldı. Birçok antrenörle çalıştık. Bir tanesi çıkıp da ''Aziz Yıldırım işime karıştı' dedi mi '' şeklinde konuştu. 
     
     TRANSFER KONUSU 
     Sezon başında Hooijdonk'un yanına Brezilya'dan bir forvet oyuncusu almak istediklerini, ancak bu girişimin istedikleri gibi sonuçlanmadığını anlatan Yıldırım, şunları kaydetti 
     ''Bu oyuncunun maliyeti 15 milyon dolarlara kadar çıkıyordu. Maliyetinden dolayı vazgeçtik. Brezilya'dan almak istediğimiz bu oyuncu ve Alex, Brezilya Milli Takımı'nın gelecekteki oyuncularıydı. Yine de sayın Daum ile onun istekleri doğrultusunda hazırladığımız listedeki oyuncuların büyük kısmını kadromuza dahil ettik.'' 
     
     ÖMER, OLAYLARI BÜYÜTTÜ 
     Gaziantepspor maçında yaşanan olayları da değerlendiren Yıldırım, şunları söyledi 
     ''Geçen senelerde hakem hatalarından birçok puan kaybettik. Taraftarımız olanları görünce 'yine mi' diyor. Son maçta provokatörlere karşı dikkatli olsunlar diye anons yaptırdım. Gaziantepspor ile oynadığımız maçta kaleci Ömer olayları büyüterek, seyircimizi tahrik etti. Ancak, kasetlere bakın, kafasına hiçbir şey gelmedi. Yine de sahaya madde atanları Fenerbahçeli olarak kabul etmiyorum. 
     İnanıyorum ki, bundan sonra tüm Fenerbahçe seyircisi, kendi içinde olay çıkaranları eleyecektir. Bununla ilgili olarak stat içinde güvenlik kameralarının sayısını artırıyor ve çeşitli önlemler alıyoruz.'' 
     
     RÜŞTÜ'NÜN GİDİŞİ 
     Aziz Yıldırım, milli kaleci Rüştü Reçber'in Barcelona'ya gidişiyle ilgili de ''Rüştü'ye 1.5 milyon dolar net, şampiyonluk halinde ise 500 bin dolar ek prim teklif ettik. Kendisi 2.5 milyon euro alacağını söyledi. Bütçemiz bunu kaldırmazdı. Kendisine kapımız her zaman açıktır'' diye konuştu. 
     
     OLİMPİYAT STADI'NA KAZANMAK İÇİN GİDİYORUZ 
     Hafta sonunda Galatasaray ile yapacakları derbi maça da değinen Yıldırım, şunları söyledi 
     ''Atatürk Olimpiyat Stadı'na kazanmak için gidiyoruz. Her iki kulüp, hem de basın, derbi maç öncesinde kendisine düşen görevleri yerine getirmelidir. Atatürk Olimpiyat Stadı'na hep beraber, emniyetin alacağı tedbirler içinde gideceğiz ve inanıyorum ki, bu karşılaşma dostane bir ortamda izlenecek. Biz, bu konuda taraftarımıza inanıyor ve güveniyoruz.'' 
     
     ORTEGA'YI BAŞKA TAKIMA SATACAĞIZ 
     Ortega konusunda, Spor Tahkim Mahkemesi'nin CAS yarın son kararını vereceğini anlatan Yıldırım, ''Şu anda dönme ihtimali yok. Bu konuyu tamamiyle kulübümüzün menfaatleri doğrultusunda çözeceğiz ve kendisini başka takıma satacağız'' dedi. 
     Şirketleşme ve halka arz için en doğru zamanı beklediklerini kaydeden Aziz Yıldırım, Tuncay'ın da istemesi durumunda sözleşmesini yenileyeceklerini söyledi. 
     Yıldırım, camianın önde gelen isimlerinin düzenlediği seri toplantılarla ilgili de ''Fenerbahçeliler her yerde toplanabilirler. Ama benden her toplantıya gitmemi beklememeliler. Fenerbahçe ile ilgili, onun menfaatini gözeten bir şeyler konuşulacaksa, bu, kulüp içinde ya da Yüksek Divan Kurulu'nda konuşulur'' dedi. 
     
</TEXT>
</DOC>
