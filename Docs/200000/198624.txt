<DOC>
<DOCNO> 198624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun23.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta en çok kaybı Kasım'da verdi 
</HEADLINE>
<TEXT>

     Irak'taki Amerikan askerlerinin, koalisyon güçlerinin Saddam Hüseyin yönetimine savaş açtığı 20 Mart'tan beri en fazla kaybı bu ay verdiği bildirildi. 
     Pentagon ve Bağdat'taki ABD ordu temsilciliği, Irak'ta savaşın başladığı günden bu yana 436 Amerikan askerinin öldüğünü, sadece Kasım ayında hayatını kaybeden Amerikan askeri sayısının 75'i bulduğunu açıkladı. 
     Irak'ta ölen 436 Amerikan askerinden 299'unun çatışmalarda, diğerlerinin kaza gibi nedenlerden ötürü yaşamını yitirdiği belirtildi. 
     Pentagon ve Bağdat'taki ABD ordu temsilciliği, Irak'ta savaşın başladığı günden bu yana 52'si İngiliz, 17'si İtalyan olmak üzere 75 müttefik askerinin öldüğünü bildirdi. 
     Irak'ta Amerikan askerleri, daha önce en fazla kaybı 73 ölüyle geçen Nisan ayında vermişti. Ülkede bir anda en fazla kaybın verildiği gün, 30 Amerikan askerinin hayatını kaybettiği 23 Mart olarak belirlendi. 
     En çok kaybın verildiği Kasım ayında askerlerin yarısından fazlasının Musul, Felluce ve Tikrit'teki helikopter kazalarında, diğerlerinin bombalı saldırılarda öldüğü bildirildi. 
     Irak'ta koalisyon güçleri, savaşın başlangıcından bu yana Irak'ta ölen sivil sayısına ilişkin açıklama yapmazken, Associated Press'in yaptığı bir araştırma, Irak'ta 20 Mart ile 20 Nisan arasında 3 bin 240 sivilin yaşamanı yitirdiğini, ancak gerçek sayının bunun çok üstünde olduğuna inanıldığını ortaya koydu. 
     Irak'ta, savaşın başladığı günden bu yana düşman ateşinde yaralanan asker sayısının da 2 bin 94 olduğu açıklandı. 
     
</TEXT>
</DOC>
