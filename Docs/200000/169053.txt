<DOC>
<DOCNO> 169053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/spor/spo01.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE'NİN ACELESİ YOK 
</HEADLINE>
<TEXT>

Beşiktaş Teknik Direktörü, yönetimin forvet transfer edilmesi için yaptığı baskıyı, "İlhan'ı bekleyelim. Ona göre alalım. İhtiyaç var, ama aynı tipte iki adam lüks olur" diye geçiştirdi 
     ORHAN YILDIRIM 

     'Sıkıntımız var' 
     SİYAH - Beyazlı takım, Fenerbahçe ve Galatasaray'ın ardı ardına patlattığı transfer bombalarının ardından sessizliğini korumaya devam etti. Başkan Serdar Bilgili ve yöneticiler ile bir araya gelen Teknik Direktör Lucescu, forvet transferi konusunda uyarıldı. Bilgili, "Hücumda büyük sıkıntımız var. İsim belirleyin, hemen alalım" dedi. Ancak Rumen hoca, aceleye gerek olmadığını, İlhan'dan gelecek habere göre forvet alınması gerektiği yanıtını verdi. 
     
     'Farklı olmalı' 
     LUCESCU, takımın santrfora ihtiyacı olduğunu bildiğini söylerken, "İlhan iyileşirse, aynı tipte adam almış oluruz. Bu da bize lüks olur. Farklı özellikleri olan birini almalıyız. Bunun için de araştırmalarım sürüyor" diye konuştu. Yönetim bu konuda frene basarken, Fransa'da top koşturan iki oyuncunun yakın takibe alındığı, yönetici İbrahim Altınsay'ın da bu futbolcularla ilgili şartları öğrenmeye çalıştığı bildirildi. 
     
Kombine fiyatları      BEŞİKTAŞ, önümüzdeki sezon sahasında oynayacağı maçların kombine bilet fiyatlarını açıkladı. 170 milyon lira ile 4.5 milyar lira arasında değişen fiyatlardaki kombine kartların satışına 15 Temmuz Salı günü başlanacak. Geçtiğimiz sezon kart sahibi olan taraftarlar, 25 Temmuz'a kadar başvurarak ön alım hakkına sahip olacak. Peşin ödemelerde yüzde 15 indirim uygulanacak, ayrıca 8 taksitle satış yapılacak. 
     
Kartal'ınrotası Kore      BEŞİKTAŞ, G.Kore'de katılacağı Barış Kupası için bugün İstanbul'dan hareket edecek. Siyah - Beyazlı takım dün yaptığı çift idmanın ardından bu sabah da bir çalışmaya çıkacak ve öğleden sonra uçakla G.Kore'ye gidecek. Ahmet Yıldırım dün akşamki idmana katılmadı. G.Kore'ye gidecek kafilede kaleci Ramazan'ın yanısıra PAF'tan gelen Yasin Yıldız, Mustafa, Hakan ve Ümit'in yer almayacağı bildirildi. Kartal, ilk maçını 15 Temmuz'da G.Kore'den Seagnam İlhwa ile oynayacak. 17 Temmuz'da Fransız O.Lyon, 19 Temmuz'da da G.Afrikalı Kaizer Chiefs ile karşılaşacak Beşiktaş, grubu lider tamamlarsa 22 Temmuz'da finale çıkacak. 
     
Neme dikkat      KAPTAN Tayfur, Kore yolculuğu öncesi takım arkadaşlarını uyardı. Geçtiğimiz yıl Milli Takım'la birlikte Dünya Kupası için bu ülkeye giden tecrübeli futbolcu, "Adapte oluncaya kadar zorlanmıştık. Hava inanılmaz sıcak, nem oranı da çok yüksek. Hazırlıklı olun" ifadelerini kullandı. 
     
SANTRAFOR TAŞÇISiyah-Beyazlı kulüp adına yağlı güreşlere katılmaya hazırlanan Başpehlivan Ahmet Taşçı, en büyük rüyasının İnönü Stadı'nda güreş tutmak olduğunu söyledi 
     MURAT AĞCA 

     Gönülden Beşiktaşlı 
     BEŞİKTAŞ, gökte aradığı 9 numarayı çayırda buldu Türkiye'nin, Beşiktaş forması giyen ilk başpehlivanı, Karamürselli Ahmet Taşçı oldu. Asbaşkan Levent Erdoğan'ın "kol - kanat" gerdiği Taşçı, sadece "gönülden" değil, artık "kulüpten" Beşiktaşlı. Karamürsel'de, Erdoğan'ın kurduğu Türkiye'nin ilk Yağlı Güreş Kulübü'nde güreşen ünlü sporcu, 9'da kaldığı Kırkpınar'da 10. şampiyonluğa ve üçüncü altın kemere, belinde Beşiktaş yazılı kıspetle ulaşacağı günü iple çekiyor. 
     
     "Tarihten etkilendim" 
     SİYAH - Beyazlı kulübün güreş şubesine "yağlı"nın da dahil olmasıyla çayırlara Beşiktaş adına çıkacak başpehlivan, ilke imza atacak. Futbolda şampiyonluk yaşadığı Karamürsel İdmanyurdu'nun renklerinin de siyah beyaz olduğunu söyleyen Taşçı, "1993'te Beşiktaş'ın şampiyonluğu sonrası okuduğum kahramanlıklarla dolu tarihinden çok etkilendim ve o zaman kararımı verdim" diyor ve ekliyor "Belki futbolda bu formayı giyemedim ama, İnönü Stadı'nda güreş tutmak, rüyalarımı süslüyor". 
     
     "Kabus bitti" 
     FUTBOLDAN güreşe geçtiği 25 yaşından beri değişik boylarda kürsüden inmeyen ve adeta kemer koleksiyonu yapan ünlü başpehlivan, Cumhuriyet Tarihi'nin en çok kazananı olduğu Kırkpınar'da daha işinin bitmediğini söylüyor. Taşçı, "Doping iddiaları yüzünden üç yılım heba oldu. Kabus geride kaldı. Benim için 'bitti' diyenlere, bitmediğimi yakında göstereceğim. Yaşım 44 ama, önümde daha uzun yıllar var. 57 yaşında Kırkpınar'da başpehlivan olup, Kel Aliço'nun rekorunu kıracağım" diye konuştu. 
     
     Müzelik oldu 
     KARAMÜRSEL'İN yaşayan efsanesi olmuş Ahmet Taşçı. Adına mahalle kurulmuş, heykeli dikilmiş. Ama artık müzelik Karamürsel Belediyesi'nin müzesinde, en özel yer Taşçı'nın. Duvardaki fotoğrafların altında, ünlü pehlivanın altın kemeri saklanıyor. 
     
     Japonlar hayran 
     JAPONLAR'IN hayranlık duyduğu tek Beşiktaşlı, İlhan Mansız değil. Taşçı, sonbaharda Tokyo'ya gidecek ve geleneksel sporların tanıtılacağı şampiyonada gösteri maçı yapacak. Ahmet Taşçı, 1600 sporcunun yer alacağı Dünya Geleneksel Dövüş Sanatları Almanağı'na girecek ilk Türk sporcusu da oldu. 
     

</TEXT>
</DOC>
