<DOC>
<DOCNO> 194529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun04.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da genel seçimlerde koalisyon çoğunluğunu korudu... 
</HEADLINE>
<TEXT>

     Japonya'da dün yapılan genel seçimin sonuçlarına göre, Başbakan Juniçiro Koizumi'nin liderliğindeki Liberal Demokratik Parti'nin LDP başını çektiği üç partili koalisyon, mecliste çoğunluğu korurken, sandalye kaybına uğradı. Muhalefetteki Japonya Demokrat Partisi JDP ise meclisteki milletvekili sayısını artırdı. 
     Seçim sonuçlarına göre, Başbakan Koizumi liderliğindeki LDP, gerekli 241 milletvekilini çıkaramayarak, uzun süredir sahip olduğu çoğunluğu kaybetti. 
     Ekim ayında feshedilen 480 sandalyeli mecliste üçlü koalisyon toplam 287 sandalyeye sahipti. Dün yapılan seçimde koalisyon 12 sandalye kaybetti. LDP 10 sandalye kaybederek 237 milletvekili çıkarırken, Yeni Kameito Partisi YKP milletvekili sayısını 3 artırarak 34 sandalye elde etti. Diğer koalisyon ortağı Yeni Muhafazakar Parti YMP ise 5 milletvekilliği kaybederek 4 sandalye elde etti. JDP 177 sandalye çıkardı. 
     Partisi seçimden meclisteki tam çoğunluğu kaybederek çıkan Koizumi'nin koalisyondaki nüfuzunu tamamen koruyup koruyamayacağının belirsiz olduğu yorumu yapılıyor. YMP lideri Hiroşi Kumagai'nin yeniden seçilememesinin de Koizumi'nin gücünü kaçınılmaz olarak etkileyeceği belirtiliyor. 
     Başbakan Koizumi, seçim sonuçlarını, ''Sorun değil. Yönetimdeki koalisyon çoğunluğu kazandı'' şeklinde değerlendirdi. Koalisyon kazandığı 275 sandalye ile meclisteki komisyonları rahatlıkla kontrolu altına alabilecek. 
     LDP Genel Sekreteri Şinzo Abe, ''Üçlü koalisyonun iskeletini koruyacağız'' diye konuştu. Abe, seçim sonuçlarının Başbakan'a ''hasta ekonomiyi düzeltmek için yapısal reformların sürdürülmesi yetkisi verdiğini'' söyledi. 
     Çok sayıda seks skandalına adı karışan LDP Genel Başkan Yardımcısı ve Koizumi'nin yakın müttefiki Taku Yamasaki ise 1972 yılından beri ilk kez bu seçimlerde meclise giremedi. 
     Feshedilen mecliste 137 milletvekili bulunan JDP, 177 sandalye kazanarak LDP'nin en büyük rakibi konumuna geldi. Bu sonucun, Japonya'da iki büyük partinin güç yarışına gireceği yeni bir dönemin başlangıcına işaret ettiği yorumları yapılıyor. 
     JDP Genel Başkanı Naota Kan, ''Benim sorumluluğum yönetimin el değiştirmesine öncülük etmek olacak'' diye konuştu. Koalisyon partileri LDP, YKP ve YMP yetkililerinin bugün aralarındaki ittifakın süreceği yönünde açıklama yapmaları bekleniyor. 
     Öte yandan, LDP ile JDP arasında güç kazanma yarışı içinde geçen seçimler sonunda, bazı küçük partiler de sandalye kaybına uğradı. Daha önceki mecliste 20 sandalyeye sahip Japon Komünist Partisi 9, 18 sandalyeye sahip Sosyal Demokrat Parti ise 6 milletvekilliği kazandı. 
     
     BAKANLAR AYNI 
     Bu ayın sonunda toplanması beklenen yeni mecliste tekrar başbakan seçilmesine kesin gözüyle bakılan Koizumi, en kısa zamanda kabinesini açıklayacak. Koizumi'nin Eylül'de yaptığı kabine değişikliğinde görev verdiği bakanları yeniden ataması bekleniyor. 
     Seçimlerin ardından Koizumi hükümetinin ekonomiyi iyileştirmek amacıyla yapısal reformlara hız vermesi bekleniyor. Bir dizi diplomatik sorunla da karşıya karşıya kalacak Koizumi hükümetinin muhtemelen cuma günü, kötüleşen şartlara rağmen ''Öz Savunma Kuvvetleri''ni ordu Irak'a sevk etme konusunda bir karara varması bekleniyor. 
     Kuzey Kore'nin nükleer programıyla ilgili bu yılın sonunda toplanması beklenen 6'lı zirve ve yine bu ülke ile Japon vatandaşlarının kaçırılması konusunda yaşanan hassas sorun da hükümeti bekleyen önemli diplomatik konuların başında geliyor. 
     Koizumi'nin LDP Genel Başkanı olarak görev süresi Eylül 2006'da sona erecek. Meclis Diet 2007'de tekrar yenilenecek. 
     
</TEXT>
</DOC>
