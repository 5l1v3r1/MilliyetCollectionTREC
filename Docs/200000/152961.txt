<DOC>
<DOCNO> 152961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sondun27.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair kıvırdı ''Irak'ın yeniden yapılanması silahlardan önemli'' 
</HEADLINE>
<TEXT>

     İngiltere Başbakanı Tony Blair, Saddam Hüseyin'in kitle imha silahına sahip olduğunun şüphe götürmediğini, silahların bulunacağından emin olduğunu yineledi. 
     Blair, aylık basın toplantısında, koalisyon güçlerinin, yasaklı silahları aramak üzere Irak'ta bin civarında tesisi tespit ettiğini, ancak ülkenin yeniden yapılandırılmasının bu silahları bulmaktan daha öncelikli olduğunu belirtti. Önceliklerinin ülkede istikrarın sağlanması olduğunu, ikinci sırada insani durumun yer aldığını söyleyen Blair, kitle imha silahlarını araştırma konusunun üçüncü sırada yer aldığını kaydetti. 
     ABD önderliğindeki Irak savaşının asıl gerekçelerinden biri Saddam'ın kimyasal, biyolojik ve nükleer silah programıydı. Ancak savaşta bu tür silahların kullanılmaması ve şu ana kadar kitle imha silahı bulunamaması koalisyon güçlerinin bu gerekçesini haksız çıkarmıştı. 
     ''Eğer silahlar sistemli olarak saklandıysa bir çarpışmada kullanılmaları mümkün olamayabilir'' diyen Blair, Saddam bu silahları kullanmamasına rağmen, silahların teröristlerin eline geçme riski bulunduğunu savundu. 
     Blair, özellikle Irak içinden ve eski Irak istihbarat birimlerinden bilgiler ortaya çıktıkça, eski Irak rejimiyle terörist örgütler arasında bağlantılar olduğu yolunda kanıtların arttığını söyledi. 
     Blair ayrıca, eski Irak Başbakan Yardımcısı Tarık Aziz'e sığınma hakkı tanınma olasılığını reddederek, ''Tarık Aziz'e sığınma hakkı tanınması konusundaki iddialar beni gerçekten şaşırtıyor. Bu işlemin gerçekleşmesi için en ufak bir ihtimal bile bulunmadığını düşünüyorum, bu konuda hiçbir plan ele alınmamıştır'' dedi. 
     İngiliz The Sun gazetesi, Tarık Aziz'in, Saddam Hüseyin rejimiyle ilgili önemli bilgiler karşılığında İngiltere'den sığınma istediğini, ancak bu talebin İçişleri Bakanlığı tarafından reddedildiğini duyurmuştu. 
     




</TEXT>
</DOC>
