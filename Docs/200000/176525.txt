<DOC>
<DOCNO> 176525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo19.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'daki küçük çocuğun kafasındaki kan fanatizmin rengi mi 
</HEADLINE>
<TEXT>

     A Milli Futbol Takımı Menajeri Can Çobanoğlu, birkaç fanatiğin Türkiye'nin olumlu imajını zedelemesine izin verilemeyeceğini söyledi. 
     Menajer Can Çobanoğlu, yaptığı açıklamada, son dönemde tüm dünyada Türkiye'nin yakından izlendiğini belirterek, ''Ancak bu sadece sahada oynanan futbolla kısıtlı değil. Maç öncesi, maç ve sonrasında da seyircilerin tavırları bile takip ediliyor. O nedenle tüm seyircilerin maçları centilmence izlemelerini istiyoruz'' dedi. 
     Çobanoğlu, seyircilerin yalnmızca kendi takımlarını düşünerek değil, tüm Türkiye'ye örnek olabilecek bir tavır sergilemesi gerektiğini ifade ederek, ''Tüm Avrupa'da Türkiye'nin iyi futbolu konuşulurken, bu şiddet olaylarının karşımıza çıkarılmasından sıkıldım. Birkaç fanatik Türkiye'nin olumlu imajını zedeleyecek hareketleri yapacak ortamı bulmamalılar'' diye konuştu. 
     Hafta sonunda Trabzon'da Trabzonspor-Fenerbahçe maçı sırasında meydana gelen küçük çocuğun yaralanması olayını fanatizmin bir lekesi olarak Türkiye'ye maledilmemesini dilediğini kaydeden Çobanoğlu, şunları söyledi 
     ''Bize Liechtenstein bile İzmir'deki TSYD Ege Dostluk Kupası Turnuvası sırasında meydana gelen ölüm olayıyla ilgili soru sorup, bunu kullanmaya kalkıyor. Umarım, Trabzon'daki küçük çocuğun kafasındaki kan, fanatizmin lekesi olarak Türkiye'ye atılmasın.'' 
     
</TEXT>
</DOC>
