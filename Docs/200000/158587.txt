<DOC>
<DOCNO> 158587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/guncel/gun02.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
300 bin Rum'un Türk tarafına geçmesi psikiyatrları da şaşırttı 
</HEADLINE>
<TEXT>
'Bu Rumlara bir haller oldu' 
"Unutmuyorum" sloganının "Size hayranız" ifadesine dönüştüğünü belirten psikiyatrlar, "Bu, kurbanın katiline duyduğu hayranlığa benziyor" diyor 
     YORGO KIRBAKİ Atina 

     KKTC'nin sınırlarını açmasının ardından 300 bin kadar Rum, Türk tarafını ziyaret etti. Güney Kıbrıslı Rumların yüzde 40'ının bu kadar kısa bir sürede kuzeye geçmesi psikiyatrlar için merak konusu oldu. Rum Yönetimi ve medyasının "Avanak ve sorumsuz birer turistmiş gibi oraya gitmeyin" çağrılarına rağmen Kuzey'e akın eden Rumlar, evlerine geri döndüklerinde de "Köyümüze gittik. Evimizi gördük. Türkler bizi çok iyi karşıladı. İstediğimiz zaman evimizi görebileceğimizi söylediler" türü açıklamalar yaptı. Psikiyatr Takis Evdokas, bu fenomeni Sigmund Freud'un "yas melankolisi"ne bağladı. Evdokas, "İnsan sevdiği birini kaybettiğinde yas tutar. Ancak zamanla kaybetmenin verdiği üzüntünün açtığı yaralar kapanmaya başlar" dedi ve sözlerini şöyle noktaladı 
     
     MAĞLUBİYETİN SONUCU 
     "Kaybedilen unutulmaz ama yas biter. İnsanın yitirdiği servet için de yaklaşımı aynıdır." Dr. Panayotis Haciikos ise, Rumların 29 yıl önce kendilerini mağlup edenlerin şimdi selam verip kahve ikram etmelerinden hayrete düştüklerini savundu. Rumların bu yüzden Türklere hayranlık beslediklerini dile getiren Haciikos, şöyle konuştu "Barbar dediklerimiz, birdenbire beynimizde bizden üstün insanlar haline geldi. 'Unutmuyorum' sloganı bir ay içinde neredeyse 'Sana hayranım' sloganına dönüştü. Reaksiyonları, kurbanın kendisini öldürmek isteyene duyduğu gizli hayranlığa benziyor. Her yenik düşmüş, utancı yaşamış halk gibi, içimizde taşıdığımız psikolojik yaraları sarmamız gerek. Napolyon, yenik düşen bir halkın ihtilale ihtiyacı olduğunu söylerdi. Rumların da beyinlerinde, kendilerine onur sağlayacak bir ihtilale ihtiyacı var." 
     
Mutluluk gözyaşları      Fener Rum Patrikhanesi'ni ziyaret eden Güney Kıbrıslı Rumlar, dini geleneklerine uygun olarak mum yakıp Patrik I. Bartholomeos'la birlikte ilahi söyledi. Bazı Rumlar, ilahiler söylenirken gözyaşlarına h kim olamadı. Bartholomeos da "Bu güzel değişimi gerçekleştiren herkesi tebrik ederim" dedi. 
     
     
     

</TEXT>
</DOC>
