<DOC>
<DOCNO> 182339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/guncel/gun03.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgi Gönül gözyaşlarıyla 
</HEADLINE>
<TEXT>

   Vefat eden Koç Holding Yönetim Kurulu üyesi Sevgi Gönül, Teşvikiye Camii'nde kılınan cenaze namazının ardından Zincirlikuyu'da toprağa verildi 
   EKONOMİ SERVİSİ 

   
   Geçirdiği rahatsızlık sonucu vefat eden merhum işadamı Vehbi Koç'un kızı ve Koç Holding Yönetim Kurulu Üyesi Daime Sevgi Gönül, gözyaşları arasında son yolculuğuna uğurlandı. 
   Gönül için Koç Holding'in Nakkaştepe tesislerinin bahçesinde tören düzenlendi. 
   Gönül'ün kardeşi Semahat Arsel, Ömer Koç, Ali Koç, Caroline Koç, İpek Kıraç, Can Kıraç, İnan Kıraç, 1. Ordu Komutanı Orgeneral Yaşar Büyükanıt, Erdal - Sevinç İnönü ve Doğan Holding Yönetim Kurulu Başkanı Aydın Doğan'ın katıldığı törende, güllerle çevrili cenazenin başında konuşan Koç Holding Şeref Başkanı Rahmi Koç gözyaşlarını tutamazken, "Senin son iki ayda çektiğin bize Doğan eniştenin acısını neredeyse unutturdu" diyerek şöyle konuştu 
   "Bu kadar kısa zamanda aramızdan ayrılacağını hiç düşünmedik. Biliyorum, onun yanına gidiyorsun ve sevgili Dodo'na kavuşacaksın. Fakat bizi geride öksüz bıraktın. Annem - babamdan hepimiz çekinirdik. Sen bizim de içimizden geçenleri onlara rahatlıkla söylerdin. Nur içinde yat, sevgili Sevgimiz." 
   
   Kudüs'e gidecekti 
   Koç Holding Yönetim Kurulu Başkanı Mustafa Koç da, "Sevgi Halamız bizim için her zaman örnek bir insan oldu" diye konuştu. Yakın arkadaşı yazar Murat Bardakçı da, "İlk defa sözünde duramadı. Bu saatte uçakta olacaktık. Kudüs'e gidip eski Türk eserlerini ziyaret edecektik" dedi. 
   Teşvikiye Camii'nde kılınan cenaze namazı sonrası Gönül Zincirlikuyu'daki aile mezarlığında toprağa verildi. 
   
   
</TEXT>
</DOC>
