<DOC>
<DOCNO> 185281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sondun14.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"En zengin kadınlar" ortalama servette erkekleri solladı 
</HEADLINE>
<TEXT>

     ABD'de ve dünyada iş çevrelerinin yakından takip ettiği Forbes dergisinin geleneksel ABD'deki En Zengin 400 kişi listesinde yer alan kadınlar, ortalama zenginlik olarak erkekleri geçtiler. 
     Derginin araştırmasına göre, bu yıl kadın girişimci ve zenginlerin ortalama zenginlikleri 2.8 milyar dolar olarak ortaya çıkarken, erkek zenginler ortalama 2.4 milyar dolarda kaldılar. 
     Bu yılki en en zenginler listesinde yer alan kadınların sayısı bir önceki yıla göre biraz azalarak 50'de kalmasına karşın, 2003'ün listesinde yer alan kadın zenginlerin önemli bir bölümü servetlerini kendi çabalarıyla oluşturan girişimcilerden meydana geldi. 
     Forbes'in listesini 1982'den bu yana dolduran Walton'lar, Annenbergs, Cargills ve Krocs gibi isimlerin yanı sıra bu yıl, sanal ortamda müzayede yapan eBay'in Meg Whitman'ı ve ''Friends'' dizisinin yapımcısı Marcy Carsey gibi servetlerini kendileri yapan kadınlar da yer aldı. 
     Forbes editörleri, kendi servetlerini oluşturan kadın girişimcilerin sayısının her geçen yıl arttığını belirtirken, uluslararası yatırım bankası Merrill Lynch, yaptığı araştırmada, 500 bin dolardan fazla iş yatırımı yapan Amerikalılar'ın yüzde 43'ünün kadın olduğunu tespit etti. 
     Özel Girişimciler Enstitüsü'nün kurucusu ve CEO'su Charlotte Beyer de, ortalama 50 milyon dolar sermayesi bulunan üyelerinden üçte birinin kadın olduğunu belirtti. 
     Bankacılık ve mali danışmanlık veren Citigroup, ABD'de kadın girişimcilerin atağa kalktıklarını açıklarken, İş Dünyası'nda Kadın Araştırmaları Merkezi'nin Başkanı Sharon Hadary, ülkede kadınların sahibi oldukları şirket ve iş yerlerinin oranının yüzde 11 artış gösterdiğini kaydetti. 
     Hadary, ABD'de iş dünyasında kadınların sahibi oldukları şirketlerin oranının yüzde 46'yı bulduğunu belirtirken, kadınların sahibi bulundukları şirket ve işyerlerinde istihdamın yüzde 18 arttığını açıkladı. ABD'de tüm şirket ve işyerlerindeki istihdam artışı yüzde 8... 
     
</TEXT>
</DOC>
