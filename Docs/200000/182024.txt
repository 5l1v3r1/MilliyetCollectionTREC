<DOC>
<DOCNO> 182024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko17.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksigorta, Akbank hissesi satıyor 
</HEADLINE>
<TEXT>

   Aksigorta 50 milyon dolarlık Akbank hissesi satacak. Satışa 10 kurumsal yatırımcı adına Deutsche Bank aracılık yapacak 
   EKONOMİ SERVİSİ 
   
   Sabancı grubu şirketlerinden Aksigorta yaptığı açıklamada, sahibi olduğu yine Sabancı grubu bünyesindeki Akbank'ın hisse senetlerinden 15 trilyon lira nominal değerli kısmını Deutsche Bank'a satacağını açıkladı. Ardından Deutsche Bank ise yaptığı açıklamada, söz konusu hisselerinis, aralarında gelişmekte olan piyasalardan ve fon yöneticilerinden yatırımcıların olduğu 10 kurumsal yatırımcının satın alacağını belirtti. 
   
   4.700 liradan satılacak 
   Akbank'ın 1.2 katrilyon liralık sermayesinde, Aksigorta'nın yüzde 7.87 oranında toplam 94.44 trilyon lira nominal hissesi bulunuyor. 50 milyon dolarlık hisse satışını, 18 Eylül'de İMKB Toptan Satışlar Pazarı'nda 4.700 lira birim fiyatla gerçekleştirmek için Ak Yatırım Menkul Değerler İMKB'ye başvurdu. 
   Buna göre, Kurul kaydına alınmak üzere başvurusunun yapıldığı kaydedildi. İşleme Ak Yatırım ile birlikte alıcı Deutsche Bank AG adına Bender Menkul Değerler aracılık edecek. Açıklamada, söz konusu satıştan doğacak kazancın şirket sermayesine eklenmesine karar verildiği belirtildi. 
   
   
</TEXT>
</DOC>
