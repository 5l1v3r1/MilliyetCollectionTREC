<DOC>
<DOCNO> 186875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur38.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık Tezkeresi, TBMM Başkanlığı'na sunuldu 
</HEADLINE>
<TEXT>

     Irak'a asker gönderilmesine ilişkin Başbakanlık Tezkeresi, TBMM Başkanlığı'na sunuldu. 
     Başbakan Recep Tayyip Erdoğan imzasıyla gönderilen tezkere 4 sayfadan oluşuyor. Tezkerede, ''kapsamı, sınırı ve zamanı Hükümet tarafından belirlenecek şekilde Türk Silahlı Kuvvetleri unsurlarının güvenlik ve istikrara katkı yapmak amacıyla Irak'a gönderilmesine ve bu kuvvetlerin görev ve kullanılmasına ilişkin gerekli düzenlemelerin Hükümet tarafından yapılmasına, Anayasa'nın 92. maddesi uyarınca 1 yıl süreyle izin verilmesi'' istendi. 
     Irak'a asker gönderilmesine ilişkin Başbakanlık Tezkeresi'nde, Irak'ın PKK-KADEK terör unsurlarından temizlenmesinde ve Irak topraklarının ileride teröristler için ''melce'' olmaktan çıkarılması için gerekli tüm tedbirlerin alınmasınde Türkiye'nin kesin kararlılığı vurgulandı. 
     Ayrıca, Türk Silahlı Kuvvetleri'nin sorumluluk bölgesinde kendi milli komuta yapısı içinde görev yapacağı bildirildi. 
     Irak'taki durumun uluslararası camia için ciddi bir endişe kaynağı olmayı sürdürdüğü ifade edilen Tezkere'de, BM Güvenlik Konseyi'nin 22 Mayıs 2003 tarihli 1483 sayılı kararına atıfta bulunuldu. 
     Tezkere'de, Irak'ta yaşanan gelişmelerin Türkiye'yi çok yakından ilgilendirdiği belirtilerek, ''Irak'ın toprak bütünlüğünün ve milli birliğinin korunması, Irak toplumunu oluşturan tüm milli grupların ve tüm Irak vatandaşlarının temel hak ve hürriyetlerini teminat altına alacak yeni demokratik Irak'ın tesisi, Türkiye için hayati önem taşımaktadır'' denildi. 
     
     EŞİT KATILIM 

     Irak'ın toprak bütünlüğünü koruyacak yeni bir siyasi yapıya kavuşmasının önemine dikkat çekilen Tezkere'de, Irak'ın milli devlet inşa etme sürecinde, Irak'ın kurucu halkı olan Arap, Kürt, Türkmen ve Asuriler'in etkili bir rol oynaması, hiçbir milli gruba imtiyazlı bir statü verilmemesi ve tüm milli gruplara bu sürece eşit statüde katılma imkanı tanınması gerektiği vurgulandı. 
     Irak'ın yeni siyasi ve Anayasal yapısının tüm milli grupların meşru endişe ve beklentilerini karşılayacak şekilde belirlenmesi gerektiği görüşüne yer verilen Tezkere'de, birleşik ve demokratik Irak'ın sağlam esaslar üzerine bina edilmesinde bu konunun önemine dikkat çekildi. 
     
     TERÖR ÖRGÜTÜ 

     Irak'ın güvenliğinin Türkiye'nin güvenliği üzerinde çok yönlü ve doğrudan etkileri olduğunun acı tecrübelerle sabit bir gerçek olduğu ifade edilen Tezkere'de, şöyle denildi 
     ''Türkiye'nin milli birliği ve toprak bütünlüğünü hedef alan terör unsurlarının Irak'ta yuvalanmasının önlenmesi, Türkiye için birinci öncelikli hayati bir konudur. Bu amaçla Irak'ın PKK-KADEK terör unsurlarından temizlenmesinde ve Irak topraklarının ileride teröristler için melce olmaktan çıkarılması için gerekli tüm tedbirlerin alınmasında Türkiye kesin kararlıdır. 
     Bu konudaki haklı güvenlik endişelerimiz başta ABD olmak üzere koalisyon güçleri tarafından iyi bilinmekte ve anlaşılmaktadır. 
     PKK-KADEK terör örgütünün Irak'tan tasfiyesi ve buradan kaynaklanan terör tehdidinin kesin olarak bertaraf edilmesi konusunda ABD ile resmi görüşmeler başlatılmıştır. Bu görüşmelerde, PKK-KADEK'in Kuzey Irak'tan tasfiyesi konusundaki ortak anlayış birliği teyid edilmiş ve bu amaçla alınacak tedbirler üzerinde durulmuştur. 59. Cumhuriyet Hükümeti, başlatılan bu sürecin tüm etkili tedbirler alınarak ortak hedefler doğrultusunda ilerletilmesi ve sonuçlandırılmasında kararlıdır.'' 
     
     ''SOMUT ESASLARA BAĞLANACAK'' 

     Hükümetin, Türkiye'nin çok uluslu güçlerin bir parçası olarak Irak'ta istikrar ve güvenlik harekatına askeri güç katkısında bulunmasının yerinde ve gerekli olacağı sonucuna vardığı, bu amaçla TBMM'den izin istenmesini kararlaştırdığı ifade edilen Tezkere'de, ''Meclis'in vereceği karara bağlı olarak, Irak'taki istikrar gücüne fiili katkımızın askeri ve teknik diğer veçheleri ile siyasi çerçevesinin belirlenmesi amacıyla başlatılmış olan temas ve çalışmalar, Hükümetin vereceği görev ve yetki çerçevesinde ilgili kuruluşlarımızca sunuçlandırılacak ve bu konudaki gerekli düzenlemeler somut esaslara bağlanacaktır'' denildi. 
     
     TÜRK ASKERİ KENDİ KOMUTASINDA 

     Tezkere'de Türk Silahlı Kuvvetleri'nin sorumluluk bölgesinde kendi milli komuta yapısı içinde görev yapacağı belirtilerek, Türkiye'in görevinin sadece güvenlik ve istikrara katkı ile sınırlı kalmayacağı, İstikrar Gücü'ne siyasi ve insani boyutta da katkıda bulunacağı bildirildi. 
     ''Silahlı Kuvvetlerimiz, kamu düzeninin sağlanması, insani yardım ve ekonomik yapının yeniden düzenlenmesi ve gelişmesine destek verme görevlerini de icra edecek'' denilen Tezkere'de, Türk askerinin Irak'ta güvenlik ve istikrarın teminatı olarak görev yapacağı vurgulandı. 
     Tezkere'de, Türk Silahlı Kuvvetleri'nin Irak'taki işgal durumunun sürdürülmesine yardımcı ve bu durumun aracı bir askeri unsur olarak bu ülkeye gitmeyeceği ifade edilerek, ''aksine ülkede durumun süratle normalleşmesine, Irak halkının insani ihtiyaçlarının karşılanmasına faal katkı yapacak bir unsur olacaktır'' görüşüne yer verildi. 
     Tezkere'nin son bölümünde, ''kapsamı, sınırı ve zamanı Hükümet tarafından belirlenecek şekilde Türk Silahlı Kuvvetleri unsurlarının güvenlik ve istikrara katkı yapmak amacıyla Irak'a gönderilmesine ve bu kuvvetlerin görev ve kullanılmasına ilişkin gerekli düzenlemelerin Hükümet tarafından yapılmasına bir yıl süreyle izin verilmesi'' istendi. 
     Başbakanlığın bu tezkeresi, TBMM gündemine gelen yurtdışına asker gönderilmesi ve yurda asker kabulüne ilişkin 18. tezkere niteliğini taşıyor. Şimdiye kadar gelen tezkerelerden 16'sı kabul edilirken, 1 Mart 2003 tarihinde görüşülen tezkere, Genel Kurul'da salt çoğunluğa ulaşılamadığı için kabul edilmemişti. 
     Tezkere'nin yarın TBMM Genel Kurulu'nda görüşülmesi bekleniyor 
     
</TEXT>
</DOC>
