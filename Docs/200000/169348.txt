<DOC>
<DOCNO> 169348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo21.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Roberto Carlos "Beckham imajı değil yetenekleriyle değerlendirilir" 
</HEADLINE>
<TEXT>

     Brezilyalı savunma oyuncusu Roberto Carlos, İngiltere Takım Kaptanı David Beckham'ın imajı ve popülerliği ile değil, futboldaki yetenekleriyle değerlendirileceğini söyledi. 
     Carlos, İspanyol Spor Gazetesi Marca'ya yaptığı açıklamada ''Real Madrid, sadece reklamlar ve fotoğraflar demek değildir. Biz bir futbol takımıyız ve biliyoruz ki maçları kazanıp adımızı zirveye yazdırmalıyız. Beckham'ın sadece futbola konsantre olacağından eminim'' diye konuştu. 
     Beckham'ın çok iyi bir futbolcu olduğunu ve takımlarını güçlendireceğini söyleyen Carlos, ''İlk maçımızda en iyi futbolunu oynamasını umuyorum. Böylece herkes onun mükemmel futbolunu görebilir'' dedi. 
     Geçen ay, Manchester United'dan Real Madrid'e transfer olan Beckham, İspanyol kulübün Asya pazarında, imaj güçlendirme stratejisinin anahtarı olarak gösteriliyor. 
     Bunun tersine Roberto Carlos, Real Madrid'de geçireceği bir sezondan sonra, Beckham'ın ne kadar iyi göründüğü ya da ne kadar iyi bir insan olduğunun değil, ne kadar iyi futbol oynadığının konuşulacağını söylüyor. 
     
</TEXT>
</DOC>
