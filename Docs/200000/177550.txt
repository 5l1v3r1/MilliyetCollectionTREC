<DOC>
<DOCNO> 177550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko00.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan bonozedeler için devrede 
</HEADLINE>
<TEXT>

   Başbakan Erdoğan, BDDK Başkanı Akçakoca ile önceki gün yaptığı görüşmede, çoğu hayali olan Hazine bonolarının ödenmesiyle ilgili neler yapıldığını sordu 
      ABDULLAH KARAKUŞ Ankara 
   
   Başbakan Recep Tayyip Erdoğan, el konulan İmar Bankası'nın halka sattığı ve bir çoğunun hayali olduğu bono olayına el attı. Erdoğan, önceki gün görüştüğü Bankacılık Düzenleme ve Denetleme Kurulu BDDK Başkanı Engin Akçakoca'ya hayali bono olayının çözülmesine yönelik çalışma yapılması talimatı verdi. 
   Erdoğan, Akçakoca'ya İmar Bankası'nda yaşanan hazine bonosu satışı mağduriyetini sordu. Satılan hazine bonolarının bir çoğunun hayali olduğunun belirtildiği toplantıda konuyla ilgili bir çok vatandaşın şikayet başvurusunda bulunduğu belirtildi. 
   
   Net sayıya henüz ulaşılamadı 
   Erdoğan'ın bonoların ödenmesiyle ilgili neler yapıldığının sorması üzerine Akçakoca, bono satışı ile ilgili incelemenin sürdüğünü ve net sayıya ulaşılamadığını kaydetti. Bir çok sisteme girilemediği için bankayla ilgili net rakamların daha ortaya çıkmadığı üzerinde duran Akçakoca, "Çalışmalarımız hızlı şekilde sürüyor. Ama hayali bono satışı yapılmış" dedi. Akçakoca ayrıca görüşmede Erdoğan'a İmar Bankası'nda yapılan usulsüzlükler ve yolsuzluklarla ilgili rapor da sundu. 
   
   'Çözüm bulun' talimatı    Erdoğan ise bono satışı sorununun çözümüne yönelik çalışma yapılması talimatı verdi. Usulsüzlükler ve yolsuzluklar görülen bankalara zamanında müdahale edilmesini isteyen Erdoğan bu konuda BDDK'nın bir daha geç kalmamasını istedi. Erdoğan, "Gereken neyse zamanında yapın. Yolsuzluklar ve usulsüzlüklerin üzerine gideceğiz. Vatandaşa bu yönde sözümüz var" dedi. 
   Akçakoca ise Erdoğan'a şimdiye kadar kendilerine ulaşan rakamlara göre mudilere uygulanacak ödeme planlarıyla ilgili de bilgi sundu. 
   
   Savcılık, Uzanlar'ın yurtdışındaki paralarının peşinde    Merkez Bankası'na bir yazı gönderen Şişli Cumhuriyet Savcılığı, Uzanlar tarafından yurtdışına yapılan havaleleri sordu 
   SEMRA PELEK, NEZİH GÜROL, BÜLENT ÖZDEMİR İstanbul 
   
   Şişli Cumhuriyet Savcılığı Uzanlar'ın yurtdışına çıkardığı paraları da incelemeye aldı. 
   Soruşturmayı yürüten savcılar Sait Kunt, Mecit Ceylan ve Suudi Güner, Uzanlar'ın yurtdışındaki hesaplarına gönderdiği paraların da peşine düştü. Bu amaçla Merkez Bankası'na bir yazı gönderen savcılık, Uzanlar tarafından yurtdışına yapılan havalelerin miktarını sordu. Bu arada Uzan avukatlarının soruşturmanın başından beri, savcılığın oluşturduğu 26 kişilik listede adı geçen kişileri ifade vermek üzere getirebilecekleri yönünde başvuruda bulundukları öğrenildi. 
   Ancak buna karşın halen listede ismi geçen kişilerden hiçbiri savcılığa getirilmedi. Savcının, "Gördüğünüz yerde yakalayın" talimatının ardından harekete geçen polis aramalarını sürdürüyor. 
   
   
   
   
</TEXT>
</DOC>
