<DOC>
<DOCNO> 153768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/soneko43.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Sorun mevzuatta değil 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bingöl depremi sonrası sağlık ve yardım ekiplerinin bölgede hemen çalışmalarına başladığına işaret ederken, ''Bu olayda, daha önceki hadiselerdeki belirsizlik ve bekleme süreci ortaya çıkmadı'' dedi. 
     Şener, SkyTürk televizyonunda yaptığı konuşmada, Bingöl depremine değindi. 
     Türkiye'de belli aralıklarla deprem meydana geldiğine, Türkiye'nin depreme yabancı bir ülke olmadığına işaret eden Şener, 'Buna rağmen depremle ilgili aynı manzaraları zaman zaman seyretmenin üzüntüsünü duyuyoruz'' diye konuştu. 
     Şener, bazı konuların kısa dönemde çözülemeyecek konular olduğunu, bunların geçmişten gelen birikimlerle geleceğe taşındığını ve zamanla çözülecek mesele olduğunu bildirdi. 
     Şener, deprem bölgesi ile ilgili kurtarma ve yardım çalışmalarının organize şekilde yürütülmesi gerektiğini ve Bingöl'de de depremle ilgili olay duyulunca derhal çevre illerden yardım ve sağlık ekiplerinin bölgeye ulaştığını vurguladı. 
     
     YANLIŞ İŞBİRLİĞİ 

     Şener, deprem sonrası kamu binalarının her zaman tartışıldığını ve bu inşaatların sağlıklı olmadığını anlatırken, şöyle devam etti 
     ''Burada temel bir sorun var. 'Mevzuatta mı eksiklik var ' diye düşündüğümüzde, böyle bir eksiklik yok. 
     Burada yapılan inşaatlar çok önemli, asıl felaket olan depreme hazırlık olmayan sağlıksız yapılardır, binalardır. Tüm rasgele inşaatları yapanlardan, inşaat mevzuatına uygun olmadan inşaat yapanlardan hesap sorulması gerektiğine inanıyorum ve bunların yargıya teslim edilmesi gerektiğine inanıyorum. Olaya sadece müteahhit diye bakarsanız yanlış olur, çünkü o inşaatın yapı kurallarına göre yapılmış olmasını denetleme yetkisine ve sorumluluğuna sahip olan birimler, kamu birimleridir. O inşaatı, yapılırken standartlara uygun, sözleşme şartlarına uygun, inşaat mevzuatına uygun yapılıp yapılmadığı konusunda sürekli denetlemeleri lazım. Demek ki denetim görevleri eksik yapılıyor, inşaatı yapanlar da standartlara uygun yapmıyorlar. Bir tarafında kamu var, bir tarafında özel sektör var ama neticede yanlış bir işbirliği var. Yanlış işbirliğini kim yaptı ise hesabının sorulması lazım.'' 
     
     ''SORUN MEVZUATTA DEĞİL'' 

     Şener, bu olaylarda sorunun mevzuatta olmadığını, uygulamada sorun bulunduğunu bildirdi. 
     Uygulamadaki sorunların üzerine gitmek gerektiğini ifade eden Şener, ''Türkiye yolsuzluklar, gayrı meşru harcamalar konusunda çok duyarlıdır. Kamuoyunun yolsuzluk yapanlardan hesap sorulmasını görmesi lazım'' diye konuştu. 
     Yıllardır Türkiye'de yolsuzlukların tartışıldığını, ancak bir soygun çerçevesinde olayların içinde olan şahısların gerektiği, hak ettiği cezaların muhatabı olmadığını da gördüklerini ifade eden Şener, şöyle devam etti 
     ''59. Hükümet olarak biz, bu konuda kesin kararlıyız. TBMM'de Araştırma Komisyonu kurduk. Yoğun bir şekilde yolsuzlukla ilgili araştırmalar devam etmektedir. Bunlarla ilgili tüm dosyalar, evraklar yargıya teslim edilecektir ve 'geçmişte yapılan yolsuzlukların üzeri örtüldü' görüntüsünü hiçbir zaman vermeyeceğiz ve bunlardan hesap sorulacaktır. Ben inanıyorum ki yargı organları da kamuoyunun duyarlı olduğu süreçte, yargı sürecinde suç işleyenlere hak ettikleri cezayı çekinmeden verecektir.'' 

     
</TEXT>
</DOC>
