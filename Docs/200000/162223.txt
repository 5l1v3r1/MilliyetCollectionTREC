<DOC>
<DOCNO> 162223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun25.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı Hamas lideri sert konuştu... 
</HEADLINE>
<TEXT>

     İsrail'in bugün arabasına düzenlediği füze saldırısından yaralı olarak kurtulan Hamas'ın siyasi lideri Abdülaziz El Rantissi, İsrail'le savaşma yemini etti. 
     El Rantissi, bulunduğu hastaneden El Cezire televizyonuna telefonla yaptığı açıklamada, Hamas'ın ''son Siyonist gidinceye kadar İsrail'e saldırılarının süreceğini'' söyledi. 
     Hamas lideri, ''Tek bir suçlu Siyonisti bile topraklarımızdan kovuncaya kadar cihadımızı ve direnişimizi sürdüreceğiz. Tüm gücümüzle onlarla savaşacağız. Bu onların değil, bizim toprağımız ve onu savunacağız'' dedi. 
     İsrail Başbakanı Ariel Şaron'a da doğrudan mesaj gönderen El Rantissi, ''Şaron, sen ve tüm İsrailliler bu topraklardan gidinceye kadar güvende olmayacaksınız'' diye seslendi. 
     El Rantissi, saldırıyla ilgili olarak da, ilk füze isabet ettiğinde hızla arabadan atladığını, bacağından ve göğsünden yaralandığını söyledi. 
     Hamas kurucusu Şeyh Ahmed Yasin'in üst düzey siyasi yardımcısı olan 56 yaşındaki El Rantissi, aynı zamanda Hamas'ın sözcüsü konumunda. 
     İsrail Apaçi helikopterleri, Gazze'de Rantissi'nin arabası kalabalık bir yoldayken 7 füze atmış, 2 kişi ölmüş, 3'ü ağır 27 kişi yaralanmıştı. 
     Bu arada, ölenler arasında olduğu belirtilen 8 yaşındaki kız çocuğunun ölmediği, durumunun kritik olduğu, ölenlerin El Rantissi'nin korumasıyla 44 yaşındaki bir kadın olduğu belirtildi. 
     AFP ajansı da, durumu kritik olan bir kişinin daha öldüğünü ve ölü sayısının 3'e yükseldiğini aktardı. 
     

     
</TEXT>
</DOC>
