<DOC>
<DOCNO> 191006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko29.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun Küreselleşme rüzgarından kaçamayız 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin, tüm ülkeleri etkisi altına alan küreselleşme yönünde adım atmaya mecbur olduğunu söyledi. 
     Coşkun, Kocaeli Üniversitesi'nin KOÜ Borusan Yerleşkesi Asım Kocabıyık Konferans Salonu'nda İnsan Kaynakları ve Yönetim Kulübü'nce düzenlenen ''Dünyada değişen ekonomi politikaları ve Türkiye ekonomisi'' konulu konferansa konuşmacı olarak katıldı. 
     Konuşmasında, yeni dünya düzeniyle birlikte küreselleşme olgusunun ortaya çıktığını ifade eden Coşkun, şunları kaydetti 
     ''Teknolojideki hızlı gelişimlerle birlikte tüm dünyayı gümrük duvarlarının yıkıldığı, ekonomik ve ticaret sınırlarının kalktığı, tek bir pazar haline getirme düşünceleri çıkmıştır. Küreselleşme rüzgarı, 90'lı yıllardan itibaren tüm ülkeleri etkisi altına almıştır. Türkiye de, bu yönde adım atmaya mecburdur. Bir an önce bu yeni yapıda yerini almalıdır.'' Yeni dünya düzeninin 3 temel olgu üzerine oturduğunu ifade eden Coşkun, şunları söyledi 
     ''Birincisi serbest piyasa ekonomisi, ikincisi küresel birleşme, üçüncüsü ise makro ekonomik istikrardır. Makro ekonomik istikrar, tüm ülkelerin hedefidir. Ülkeler, çalışmalarını bu doğrultuda devam ettirmektedirler. İçe kapanık bir ekonomiyle başarılı olunamayacağı SSCB'nin dağılmasıyla gözler önüne serilmiştir. IMF ve Dünya Bankası gibi kuruluşlar da bu yöndeki gelişmelere ayak uydurmaya çalışmaktadır. Küreselleşmeye karşı çıkmak yerine, uluslararası pazara hazırlanmak ve refahın adaletli dağılımını elden geldiğince sağlamak gerekir. 
     Son yıllarda, savaşların sıcak ve soğuk etkileri, getirdiği siyasi ve ideolojik dengeler yerini hızla teknolojik, ekonomik ve bölgesel güce dayalı dengelere terketmektedir. Türkiye bu konuda ne durumdadır, bir de ona bakalım. Türkiye, Avrupa, Asya ve Afrika'ya coğrafi konumundan çok iktisadi ve sosyal bakımdan bağlı, stratejik köprü durumundadır. Ancak, geçtiğimiz yıllarda, Türkiye bu gücünü kullanamamıştır.'' 
     
     EKONOMİK KRİZLER VE ENFLASYON 
     Coşkun, Türkiye ekonomisinin, ekonomik krizler ve enflasyon olgusu yüzünden öngörülen büyümeyi gerçekleştiremediğini de bildirdi. 
     1980 yılı ve sonrasındaki ihracat rakamlarından örnekleme yapan Coşkun, şöyle devam etti 
     ''1980 yılında, ülke ihracatı 3 milyar dolardı ve bu ağırlıklı olarak tarımsal ürünlerden ibaretti. Alınan tedbirlerle, ilk 4 yılda 15 milyar dolara çıkartılmıştır. Bu ihracatın yüzde 80'i ise diğer sektörlere yayılmıştır. Bugün ihracatımız 40 milyar doları aşmaktadır. Demek ki Türk müteşebbisi desteklenirse, dünya ticaretinde önemli adımlar atabilir. 
     Türkiye ekonomisi, kamu sektöründeki açık ve enflasyon gibi kronik sorunlarla uğraşmıştır. Bugün, dünyada iki haneli enflasyon rakamı olan ülkelerin başındayız. Maalesef, bu enflasyon yatırımları durdurmuş, üretimi engellemiştir, işsizlik ve hayat pahalılığı artmıştır. Ekonomi, sık sık krizlerle darbe almıştır. 
     Hükümetimiz, enflasyonu yüzde 70'lerden 50'lerin altına indirdi. Bu yılki hedefimiz yüzde 20'lere düşürmek. Gelecek yıl yüzde 12 ve üçüncü yılda da bu beladan kurtulup, tek rakamlılara inmeyi hedefliyoruz. Buna paralel olarak reel faizleri aşağıya çekiyor ve Türkiye'nin soyulmasını engelliyoruz. Bu yıl, 65 katrilyon lira faiz ödüyoruz. O bakımından, bu faizin ekonomi üzerindeki baskısını kaldırmalı, mali bakımdan dışarıya muhtaç ülke konumundan en geç 2005 yılında kurtulmalıyız. Türkiye elindeki kaynakları değerlendirebilirse, yüzde 5 ile 7 arasında bir büyüme sağlayarak, bu doğrultuda, enflasyonu da kontrol altına alacaktır.'' 
     
     BÜROKRATİK ENGELLER NASIL KALKAR 
     Coşkun, Türkiye'nin önünün açılması için, müteşebbisin önündeki bürokratik engellerin kaldırılması gerektiğini de belirtti. 
     Engellerin kaldırılmasının, Türkiye'nin rekabet gücünü de artıracağını vurgulayan Coşkun, şöyle dedi 
     ''Türkiye'nin borç batağından kurtarılması, vergilerin yeniden halka dönüşünün sağlanması gerekmektedir. Sermayenin serbest bırakılışındaki önemli bir konu, sıcak paranın zaman zaman öne çıkması ve ekonomik dengeleri bozmasıdır. Yabancı sermayenin doğrudan yatırıma yönelmesi için yeni bir yasaya ihtiyaç duyuldu ve sıcak paranın etkilerinin tamamen önlenmesi öngörüldü. Söylem, popülizm dönemi bitti. Artık, eylem dönemindeyiz, hep beraber kalkınacağız.'' Coşkun, tek başına iktidar olduklarını, ancak tek başına hükmetmek istemediklerini de dile getirerek, milletten ve sivil toplum örgütlerinden destek beklediklerini sözlerine ekledi. 
     Rektör Yardımcısı Prof. Dr. Yunus Kishalı, Bakan Coşkun'a teşekkür plaketi ve üniversitenin yayınlarından oluşan bir kitap seti verdi. 
     TBMMM Milli Saraylar Hereke Halı ve İpekli Dokuma Fabrikası'nı da gezen Coşkun'a, sehpa üzerinde kullanılan dokuma örtü hediye edildi. 
     Coşkun, Kaiser Wilhelm Köşkü'nü gezip bir süre burada dinlendikten sonra, sanayi sitesi açılışı yapmak için Köseköy Beldesi'ne gitti. 
     
</TEXT>
</DOC>
