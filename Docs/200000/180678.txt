<DOC>
<DOCNO> 180678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/yasam/yas02.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>

   
   Gözde en son uzay teknolojisi    Uzay teleskoplarında mercek kusurlarını yok eden teknoloji, artık Türkiye'de de gözlerin tedavisinde kullanılıyor 
      AYŞEGÜL AYDOĞAN İstanbul 
   UZAY teleskoplarındaki 'mercek düzensizliği'ni giderip uzak yıldızları çok daha 'keskin' gösteren 'aberrometre' testi, şimdi miyop ve hipermetrop gibi görme kusurlarına karşı yapılan lazer ameliyatlarında mucizeler yaratıyor. Bu teknolojiyi Türkiye'ye getiren İstanbul Cerrahi Hastanesi'nden Dr. Sinan Göker, görme keskinliğini azaltan 'aberrasyon'un nüfusun yüzde 30-40'ında görüldüğünü bu ameliyatlarla, görme keskinliğinin yüzde 120- 150'ye kadar çıkabildiğini söyledi. 
   
   Keskin ve net görüş 
   DR. Göker, 'aberrometre' testiyle gözdeki mercek sorunlarının en ince detayına kadar belirlenebildiğini kaydederek, bu teknolojiyi şöyle anlattı "Klasik miyop ve hipermetropi lazer ameliyatlarında, hasta gözlüğünü atsa da görme kapasitesi artmıyordu. Yeni teknolojide ise hasta hem gözlük ve lensten kurtuluyor, hem de çok daha keskin ve net görüyor. Görme keskinliği, hastaların yüzde 25'inde yüzde 20, yüzde 40'ında yüzde 10 artıyor." 
   
   Nasıl uygulanır 
   'WAVE Front' adı verilen yeni teknikte, lazer cihazına bağlı 'aberrometre' ile her iki gözün profili çok detaylı ölçümlerle çıkarılıyor. Bu bilgiler diskete kaydedilerek lazer bilgisayarına yükleniyor ve böylece her göze özel tedavi uygulanıyor. Yeni cihazla lazer tedavisi miyoplarda 13, hipermetrop ve astigmatlarda 8 dereceye kadar yapılabiliyor. Ücreti ise bin 200 dolar yaklaşık 1.7 milyar lira . 
   
   Baş ağrısı salgın gibi    İSTANBUL Milliyet 
   BAYER Türk ile Nöroimmunoloji Derneği'nin 'Gezici Baş Ağrısı Merkezi', Türkiye'nin 20 ilinde 12 bin kişiyi taradı. Tarama sonucu, en çok baş ağrısı çeken yaş grubu, 35 - 44 olarak belirlendi. Ağrıları tetikleyen en önemli unsurlar ise 'stres' ve 'uykusuzluk' olarak çıktı. İstanbul Tıp Fakültesi Nöroloji Anabilim Dalı Öğretim Üyesi Prof. Dr. Mustafa Ertaş, araştırmaya göre, Türkiye'de her üç kişiden birinin, strese bağlı baş ağrısı çektiğini söyledi. 
   
   Alerjiye karşı yoğurt yiyin    YOĞURT ve kefir gibi mayalanmış süt ürünlerinde bulunan probiyotikler, alerjik hastalıkların ortaya çıkışını engelliyor. İstanbul Üniversitesi Cerrahpaşa Tıp Fakültesi'nden Prof. Dr. Ahmet Rasim Küçükusta, probiyotiklerin, besin alerjisini önlediğini açıkladı. Küçükusta, Finlandiya'daki bir araştırmada, gebeliklerinin son haftalarında ve süt verdikleri altı aylık dönemde probiyotik verilen annelerin bebeklerinde, egzamanın yüzde 50 daha az görüldüğünün belirlendiğini söyledi. 
   
   
</TEXT>
</DOC>
