<DOC>
<DOCNO> 190245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur20.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Resepsiyon krizine Erdoğan nokta koydu Ben gideceğim 
</HEADLINE>
<TEXT>

     Başbakan Recep Tayyip Erdoğan, Cumhurbaşkanı Ahmet Necdet Sezer'in Cumhuriyet Bayramı dolayısıyla Çankaya Köşkü'nde 29 Ekim'de vereceği resepsiyona katılacağını bildirdi. Erdoğan, Kırgızistan'a gelirken uçakta gazetecilerin sorularını yanıtladı. 
     Başbakan Erdoğan, Cumhurbaşkanı Ahmet Necdet Sezer'in 29 Ekim Cumhuriyet Bayramı resepsiyonu için bazı milletvekillerine eşsiz davetiye gönderilmesini nasıl değerlendirdiğinin sorulması üzerine, bu konuda konuşmayı çok arzu etmediğini söyledi. Bu konuyu tamamıyla milletin takdirine bıraktığını ifade eden Erdoğan, şunları söyledi 
     ''Cumhuriyet, halk demektir. Ve bu da Cumhuriyet şölenidir, halkın şölenidir, halkın resepsiyondur. Onu için bu konuda konuşmayacağım. İnanıyorum ki millet, mahşeri vicdanında bunu en ideal şekilde değerlendirir.'' Başbakan Erdoğan, 29 Ekim resepsiyonuna gideceğini de bildirdi. 
     
     MUHALİF SESLER YÜKSELİYOR 

     TBMM Dokunulmazlık Araştırma Komisyonu Başkanı, AK Parti Adıyaman Milletvekili Fehmi Hüsrev Kutlu, 29 Ekim Cumhuriyet Bayramı dolayısıyla Çankaya Köşkü'nde verilecek resepsiyon için milletvekillerine farklı davetiye gönderilmesine tepki gösterdi. Resepsiyona katılmayacağını bildiren Kutlu, ''Umarım Cumhurbaşkanı bu yaklaşımından kısa sürede döner'' dedi. 
     Kutlu, gazetecilerin Cumhurbaşkanlığı'ndaki 29 Ekim Resepsiyonu için gönderilen davetiyelere ilişkin soruları üzerine ''Çankaya Köşkü bütün ülkeye aittir'' dedi. Farklı davetiyeler gönderilmesine tepki gösteren Kutlu, ''Aynı parti içindeki milletvekilleri arasında, aynı Bakanlar Kurulu'ndaki bakanlar arasında yapılan bu ayrım, eşitlik ilkesine, Anayasa'ya, hiçbir yere uymaz. Umarım Cumhurbaşkanı, bu yaklaşımından kısa sürede döner'' diye konuştu. 
     Komisyon Başkanı Kutlu, resepsiyona katılmayı düşünmediğini de sözlerine ekledi. 
     
</TEXT>
</DOC>
