<DOC>
<DOCNO> 198142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun04.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Bush hızlı çıktı... 
</HEADLINE>
<TEXT>

     ABD Başkanı George W. Bush'un küçük kardeşi Neil Bush'un karlı iş anlaşmaları yaptığı ve Uzakdoğu'da kadınlarla düşüp kalktığı iddia edildi. 
     Neil Bush'un geçen mart ayında eşi Sharon'dan boşanması sırasında tutulan mahkeme kayıtlarını yayınlayan Houston Chronicle gazetesinin haberine göre, Neil Bush, yarı iletkenlerden hiç anlamadığı halde bu alanda üretim yapan bir şirketle 5 yıllık süre içinde 2 milyon dolar tutarında hisse anlaşması yaptığını mahkemede kabul etti. 
     Küçük Bush'un 2 milyon dolar yatırım yaptığı Grace Yarı İletken Firması'nın, Çin'in eski Devlet Başkanı Jiang Zemin'in oğlu Jiang Mianheng tarafından desteklendiği de belirtildi. 
     Mahkemede boşandığı eşinin avukatının sorularını yanıtlayan Neil Bush, çok az çalışma karşılığında birçok şirketten, danışmanlık ya da bağış toplama işi yaparak yüksek maaşlar aldığını da kabul etti. 
     Örnek olarak Neil Bush'un bir şirketten haftada 1-2 saatlik çalışma karşılığında 3 ayda 15 bin dolar aldığı belirtildi. 
     Uzun yıllardır özellikle Uzakdoğu'da çok iş yaptığını ve buraları çok iyi bildiğini anlatan Neil Bush, hizmeti karşılığında bu şirketlere önemli danışmanlık hizmeti verdiğini savundu. 
     48 yaşındaki Bush'un Denver kentinde başkanı olduğu bir şirket 1980'li yıllarda iflas etmişti. 
     Gazetenin haberine göre, Neil Bush, mahkemede ayrıca avukatların ısrarlı soruları üzerine Tayland ve Hong Kong'da kadınlarla birlikte olduğunu kabul ederek, ''Kadınlar kapıyı çalıyor. İçeriye alıyor ve onlarla birlikte oluyordum. Fahişe olup olmadıklarını bilmiyorum, hiçbir zaman para ödemedim'' dedi. 
     Neil Bush'un eski eşi Sharon, 23 yıllık kocasının bir başka kadınla ilişkisini tespit edince boşanma davası açmış, çift Nisan ayında boşanmıştı. 
     
</TEXT>
</DOC>
