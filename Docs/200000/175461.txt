<DOC>
<DOCNO> 175461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/soneko08.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a ihracat hızlandı... 
</HEADLINE>
<TEXT>

     Devlet Bakanı Kürşad Tüzmen, Irak'a iki aylık ihracatın 220 milyon doları bulduğunu açıklarken, ''Savaş öncesi ihracatımızı yakalayacağız'' dedi. 
     Irak'a ihracat konusundaki sorularını yanıtlayan Bakan Tüzmen, bu ülkede istikrarsızlığın hüküm sürdüğünün hatırlatılması üzerine, ''Tabii komşularımızın bu şekilde sıkıntılı dönemleri olmasını istemeyiz ama istikrarsız ve riskli ortamlar bizim çalışma ortamımızdır'' diye konuştu. 
     Şubat-Nisan döneminde Irak'a yapılan ihracatta büyük daralma yaşandığına işaret eden Tüzmen, geçen yılın aynı ayına göre Haziran ayında yüzde 100'lere varan, Temmuz ayında ise yüzde 200'leri bulan oranda artış olduğunu söyledi. 
     Tüzmen, son 2 aylık ihracat rakamının 220 milyon doları bulduğunu ifade ederken, savaş öncesi 1-1.5 milyar dolarlık ihracat rakamının yakalanacağına olan inancını dile getirdi. 
     
     SAVAŞ ÖNCESİ KONTRATLAR VE İKİNCİ KAPI 
     Savaş öncesi Bağdat'a yapılan iş gezisinde bağlanan ve eleştirilere neden kontratlara da değinen Bakan Tüzmen, son fazda alınan 700 milyon dolarlık ihalelerin arasında 430 milyon dolarlık kısmın ödemesinin yapıldığını kaydetti. 
     Irak'a ikinci bir kapının açılmasının halen gündemlerinde bulunup bulunmadığının sorulması üzerine de Tüzmen, ''Gündemde devam ediyor. Habur'u en iyi şekilde yap-işlet-devret YİD modeli ile çalıştırır hale getirmeye çalışıyoruz. İkinci kapı gündemimizde'' diye cevap verdi. 
     
</TEXT>
</DOC>
