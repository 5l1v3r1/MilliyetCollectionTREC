<DOC>
<DOCNO> 194007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko15.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksi çağırmak, otomobil sahibi olmaktan daha karlı olacak 
</HEADLINE>
<TEXT>

     Özel otomobil yerine ticari taksiyi tercih etmek daha karlı hale geliyor. Bugün 25 milyar liraya alınan yeni bir otomobilin her gün 10 kilometre yol yaptığı kabul edildiğinde günlük maliyeti yaklaşık 17 milyon 650 bin lirayı buluyor. 
     Otomobil üretimi ve ihracatı rekora koşarken, özellikle ikinci el otomobiller artık prim yapmadığı için çok fazla tercih edilmiyor. 
     Bunun yanında vergilerin sürekli artması, akaryakıt fiyatlarına gelen zamların otomobil sahiplerine getirdiği külfet, ''al, bin ve karla sat'' düşüncesiyle yapılan otomobil ticaretini de gözden düşürmeye başladı. Bugün 25 milyar liraya alınan yeni bir otomobil, sahibine günlük 17 milyon 650 bin liraya mal oluyor. 
     25 milyar liraya alınan bir otomobil için 5 yılda yıpranma payı üzerinden yılda amortisman olarak 5 milyar lira ayrılması gerekiyor. Bu da günde 13 milyon 700 bin liranın bir kenara koyulması anlamına geliyor. 
     Bu otomobil için 2003 yılı ele alındığında, Motorlu Taşıt Vergisi adı altında 177 milyon, fenni muayenesi ile egzoz pulu için 67 milyon lira ve trafik sigortasına ise 92 milyon lira ödeniyor. 
     Bunlara ek olarak, yaz ve kış olmak üzere yıllık bakım için yaklaşık 500 milyon lira ile günde ortalama 10 kilometre yol yaptığı kabul edildiğinde yakacağı yaklaşık 1 milyon 700 bin lira da hesaba katıldığında, otomobilin sahibine günlük maliyeti 17 milyon 650 bin liraya ulaşıyor. 
     2004 yılında Motorlu Taşıtlar Vergisi'ni getirilen yüzde 28 oranındaki zamdan sonra otomobile ödenecek rakamın 228 milyon liraya, trafik sigortası, fenni muayenesi ve egzoz pulunun yanı sıra bakım masraflarının da artmasıyla günlük maliyetin 20 milyon lirayı bulması, adeta kaçınılmaz hale geliyor. Yıl içinde fazla yol gidilmesi, maddi hasarlı kaza yapılması durumunda ise bu rakam daha da yükselebiliyor. 
     Öte yandan, bugün 10 kilometre yol için ortalama 11 milyon 800 bin lira ödenen taksinin daha karlı olduğu ortaya çıkıyor. Otomobile binmek yerine sadece ticari ''taksi'' kullanıldığında, söz konusu mesafe için yılda yaklaşık 2 milyar 135 milyon lira kara geçilebiliyor. 
     
</TEXT>
</DOC>
