<DOC>
<DOCNO> 191361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun07.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail havaya uçuruyor .. 
</HEADLINE>
<TEXT>

     İsrail askerlerinin Gazze Şeridi'nin orta kesiminde Filistinlilere ait 3 yüksek binayı havaya uçurdukları bildirildi. 
     Görgü tanıkları, bölgede yaşayan 2000 kadar Filistinliyi geçici olarak tahliye eden İsrail askerlerinin, Netzarim adlı Yahudi yerleşkesine bakan 13 katlı üç binayı dinamitleyerek havaya uçurduklarını belirttiler. Patlamanın nüfusun yoğun olduğu sahil şeridinde yankılandığı bildirildi. 
     İsrailli güvenlik kaynakları binaların, Filistinli militanların Netzarim Yahudi yerleşkesine önceki gün düzenledikleri ve 3 İsrail askerinin ölümüne neden olan saldırıda kullanıldıklarının belirlenmesi nedeniyle havaya uçurulduklarını kaydettiler. 
     
     POLİS KARAKOLUNU DA... 
     İsrail askerlerinin ,bugün günün ilk saatlerinde onlarca tank ve zırhlı araç desteğinde Gazze Şeridi'nin orta kesimindeki El Zehra kentine saldırı düzenleyerek bir polis karakolunu havaya uçurdukları bildirildi. 
     Konuya ilişkin açıklamada bulunan İsrailli bir askeri yetkili kaçan İslami Cihad örgütüne mensup silahlı kişilerin polis istasyonuna sığındıklarının ve burada görevli polislerin bu kişilerin bölgeden kaçmasına yardım ettiklerinin belirlendiğini öne sürdü. 
     Öte yandan dün Batı Şeria'daki Nablus kentindeki hastanelere dün baskın düzenleyen İsrail askerlerinin iki Filistinli militanı yakalayarak götürdükleri bildirildi. 
     Yakalanan militanlardan birinin, Nablus kentindeki bir hastanenin yoğun bakım ünitesinde, erken patlayan bir bomba nedeniyle tedavi gören bir Hamas militanı olduğu belirtildi. İsrailli bir güvenlik yetkilisi, Refidiye hastanesinde yakalanan ikinci militanın ise El Aksa Şehitleri Tugayı'nın bir hücresinin yöneticisi olduğu belirlenen Cevad İştaye olduğunu kaydetti. 
     Hastanelere baskın düzenleyen İsrail askerlerinin her iki militanı da ambulansa yerleştirerek bir İsrail hastanesine götürdükleri bildirildi. 
     Konuya ilişkin açıklamada bulunan Filistinli görüşmeci Saib Erekat hastane baskınlarını ''uluslararası hukuka aykırı ciddi bir gelişme'' olarak niteledi. 
     
</TEXT>
</DOC>
