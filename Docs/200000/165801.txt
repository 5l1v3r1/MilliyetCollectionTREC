<DOC>
<DOCNO> 165801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun05.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'nin üsleri açma kararından memnun... 
</HEADLINE>
<TEXT>

     ABD, Irak'ın yeniden yapılandırılmasına ve istikrara katkı çerçevesinde Türkiye'nin üs, sınır ve limanları açma kararını memnuniyetle karşıladığını bildirdi. 
     ABD Dışişleri Bakanlığı Sözcüsü Richard Boucher, düzenlediği basın toplantısında, bir gazetecinin sorusu üzerine, ''Türk hükümetinin, liman, havaalanları ve sınırlarını, Irak'ın yeniden yapılandırılması ve yardımların Irak'a ulaşmasına destek için açmasını memnuniyetle karşılıyoruz. Bu, BM Güvenlik Konseyi'nin 1483 sayılı kararıyla da tutarlı bir yaklaşım. Irak'ın daha fazla toparlanmasına, Türkiye ile Irak arasında yapıcı ilişkilerin geliştirilmesine yardım için önemli bir adım'' dedi. 
     Irak'ın yeniden yapılandırılması çalışmalarına yönelik bir soru üzerine Boucher, Türkiye ve Türk firmalarının kapasitesinden haberdar olduklarını belirterek, ''Biz Türkiye'nin sınırı açması ve mal akışını sağlamasının önemli bir unsur olduğunu ve bu durumun, daha fazla şeylerin gelmesine de öncülük edebileceğini düşünüyoruz'' yanıtını verdi. 
     Türkiye ile ABD arasında şu sırada Irak'ın yeniden yapılanmasına ilişkin spesifik bir projeyle ilgili görüşmelerden haberdar olmadığını söyleyen Boucher, zaten bu konuda görüşmelerin büyük kısmının, ihalelere ilişkin görüşmelerin, Irak hükümetiyle olacağını kaydetti. 
     Boucher, Irak'ta istikrar gücüne Türkiye'nin katılma önerisine ilişkin bir soru üzerine, elinde yeni bir bilgi olmadığını belirtti. 
     
     ZİYARET İÇİN TARİH YOK 
     Dışişleri Bakanı ve Başbakan Yardımcısı Abdullah Gül'ün Washington ziyaretinin tarihine ilişkin bir gelişme olup olmadığı sorusuna karşılık Boucher, ''Elimde bir tarih yok'' yanıtını verdi. 
     Boucher, ABD Dışişleri Bakanı Colin Powell ve Dışişleri Bakanı Gül'ün son olarak Dünya Ekonomik Forumu'nda biraraya geldiklerini ve Irak, Irak'a lojistik destek sağlanması gibi güncel konuları ele aldıklarını kaydetti. 
     Richard Boucher, ''Bir sonraki buluşma için bir tarih ayarlamadılar. Ancak iki bakan her zaman, her fırsat bulduklarında temastalar'' dedi. 
     ABD'nin Türkiye için ayırdığı 8.5 milyar dolarlık kredinin bir kısmının, Irak'ın yeniden yapılandırılması çalışmalarında Türk firmalarına destek için kullanılabileceğine dair Türkiye'nin getirdiği öneriye ilişkin sorular üzerine Boucher, ''Bu konuda elimde size iletebileceğim sonuçlanmış bir şey yok. Türk hükümetiyle görüşmekteyiz. Bu yüzden de, projelerle ilgili detaylara giremeyeceğim'' diye konuştu. 
     ABD desteğinin, Uluslararası Para Fonu IMF ile uyumlu olarak Türkiye'ye iletileceğine yönelik haberlerin sorulması üzerine Boucher, ''Bu paranın en iyi şekilde kullanılması konusundaki görüşümüzü değiştirmedik. Elimde daha detaylı bilgi yok'' dedi. 
     
</TEXT>
</DOC>
