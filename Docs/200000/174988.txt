<DOC>
<DOCNO> 174988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun10.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilal Erdoğan'ın nikah töreni Alman basınında... 
</HEADLINE>
<TEXT>

     Başbakan Recep Tayyip Erdoğan'ın oğlu Bilal Erdoğan'ın nikah törenine Alman B.Z. gazetesi fotoğraflarla yer verdi. 
     Türkçe ''Mutluluklar dileriz'' başlığıyla verilen haberde, İstanbul'daki nikah törenine yaklaşık 14 bin davetlinin katıldığı belirtildi. 
     Bilal Erdoğan'ın eşi Reyyan'ın yaşının küçük olması nedeniyle evlenebilmesi için mahkemeden özel izin alındığına işaret edilen haberde, şeref misafiri olarak İtalya Başbakanı Silvio Berlusconi'nin de nikah törenine katıldığı hatırlatıldı. 
     Nikah töreni için saatler öncesinden sıkı güvenlik önlemleri alındığı ve güvenliğin sağlanması için yaklaşık 4 bin polisin görev yaptığı, çatılara da keskin nişancıların yerleştirildiği kaydedildi. 
     Bilal ve Reyyan'ın yaklaşık 1 yıl önce birbirleri ile tanıştırıldıkları ve birbirlerine ''ilk görüşte aşık oldukları'' ifade edilen haberde, Bilal Erdoğan'ın ABD'deki Harvard Üniversitesi'nde iktisat öğrenimi gördüğü, Reyyan'ın da okulu bitirip, gelecek yıl eşinin yanına gideceği bildirildi. 
     
</TEXT>
</DOC>
