<DOC>
<DOCNO> 156484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/ekonomi/eko06.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir-Halk Bank, 95 milyon dolar peşine, ilgili ülke onayı da alınarak satıldı 
</HEADLINE>
<TEXT>

BDDK, Demir - Halk Bank'ın satışı ile ilgili iddialara yanıt verdi Satışta ilgili ülke onayı alındı ve banka 95 milyon dolar peşin paraya satıldı 
     EKONOMİ SERVİSİ 

     Bankacılık Düzenleme ve Denetleme Kurumu BDDK , Hollanda'da bulunan Demir - Halk Bank'ın Doğan Grubu - Halit Cıngıllıoğlu ortaklığına satışına ilişkin Sabah gazetesinde yer alan iddialar üzerine bir açıklama yaptı. Doğan Grubu'nun da önceki gün yaptığı açıklama çağrısından sonraya rastlayan BDDK'nın kamuoyu açıklamasında, kurumun 'düzenleyici ve denetleyici bir kamu otoritesi olarak genelde basında yer alan haberlere ilişkin, bu tür tartışmalara taraf olmamak adına, açıklama yapmamaya özen gösterildiği' belirtildi. 
     
     Nakit bedelle satış 
     Demir - Halk Bank'ın hisselerinin tamamının Tasarruf Mevduatı Sigorta Fonu'na ait olan Demirbank'ın Hollanda'da faaliyet gösteren bir iştiraki olarak satışa çıkarıldığını hatırlatan BDDK açıklamasında şöyle denildi "Son günlerde bazı basın - yayın organlarında Demir - Halk Bank N.V'nin satışına ilişkin olarak haberlere sıklıkla yer verilmesi nedeniyle aşağıdaki açıklamanın yapılması uygun görülmüştür. ... 
     Söz konusu hisse satışı ile ilgilenen yatırımcılar tekliflerini TMSF'ye iletmiş ve verilen teklifler üzerinde yapılan değerlendirmeler sonucunda Demirbank'ın Demir Halk Bank N.V.'deki yüzde 70, Demir Kazakistan Bank'taki yüzde 99.96, Demir Kırgız International Bank'taki yüzde 60 ve Demir Bulgaria A.D.'deki yüzde 100 oranlarındaki hisselerine ilişkin olarak Halit Cıngıllıoğlu - Aydın Doğan tarafından yapılan, USD 95 milyon peşin tutarındaki teklif, 2 Ekim 2001 tarihli TMSF Yönetim Kurulu kararı ile uygun bulunmuştur. Bu çerçevede, 5 Ekim 2001 tarihinde imzalanan Satış Vaadi Sözleşmesi kapsamında, ilgili ülkenin gözetim ve denetim otoritelerinin onaylarının da alınması üzerine, nakit bedelin tahsilatı karşılığı satış gerçekleşmiştir." 
     

</TEXT>
</DOC>
