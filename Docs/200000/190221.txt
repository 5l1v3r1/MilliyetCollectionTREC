<DOC>
<DOCNO> 190221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo30.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu S.Prag maçı Chelsea maçından daha önemli .. 
</HEADLINE>
<TEXT>

     Beşiktaş Teknik Direktörü Mircea Lucescu, Sparta Prag ile yapacakları maçın zorlu geçeceğini, ancak kendilerine güvendiklerini söyledi. 
     Lucescu, Brezilyalı futbolcu Antonio Carlos Zago ile maçın yapılacağı Toyoto Arena Stadı'nda düzenlediği basın toplantısında, yarışmada bir hayli yol aldıklarını kaydederek, ''Grupta herşey dengeli ve eşit. Başlarken herkes, Chelsea ve Lazio kuvvetli dedi. Ancak, ilk 2 maç sonunda grubun dengeli olduğu görüldü. Son maça kadar yarışmanın devam edeceğine inanıyorum'' diye konuştu. 
     Sparta Prag'ın güçlü ve disiplinli bir ekip olduğunu kaydeden Rumen teknik adam, şunları söyledi 
     ''Tüm futbolcular sonuna kadar mücadele ediyor. Poborsky ve Zelenka en tehlikeli oyuncuları. Ancak, bazı zayıf noktaları da var. Biz bunu değerlendirmek istiyoruz. Rakibe saygı duyuyoruz. Onların son şansları ama biz de sahadan iyi bir sonuçla ayrılmak istiyoruz.'' 
     
     S.PRAG MAÇI İÇİN GÖZE ALDIM 

     Lucescu, Sparta Prag maçının, Chelsea ile oynadıkları maçtan daha önemli olduğunu söyledi. 
     Sparta Prag maçı nedeniyle, geçen haftaki Diyarbakırspor maçında İbrahim'i dinlendirdiğini belirten Lucescu, ''Diyarbakırspor'un çok sert oynayacağını biliyordum. Galatasaray'dayken yine bir Diyarbakır maçında 2 oyuncumu kaybetmiştim. Biz belki Diyarbakırspor maçını kaybedebilirdik ama Sparta Prag maçı için ben bunu göze almıştım'' diye konuştu. 
     Lucescu, İlhan Mansız'ın kart cezası nedeniyle oynayamayacak olmasının hatırlatılması üzerine şunları söyledi 
     ''Lazio-Sparta Prag maçında Corradi, İlhan'ın yaptığını 5 kez tekrarladı. Ama hakem sarı kart vermedi. Politik ve sportif güç hep önde geliyor. İlhan ile Corradi'nin bir farkı yok. UEFA'nın bundan sonra daha dikkatli olmasını bekliyorum.'' 
     
     ZAGO ''ZAFERLE DÖNMEK İSTİYORUZ'' 

     Beşiktaş'ın Brezilyalı futbolcusu Zago ise kendileri için önemli bir maça çıkacaklarını ifade ederek, ''Eve zaferle dönmek istiyoruz'' dedi. 
     Zago, yarınki maçın zor geçeceğinin farkında olduklarını ama takım arkadaşlarıyla birlikte, sahada ellerinden geleni yapacaklarını kaydetti. 
     
</TEXT>
</DOC>
