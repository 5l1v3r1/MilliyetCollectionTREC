<DOC>
<DOCNO> 161813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/yazar/cemal.html </URL>
<DATE> 2003/06/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ayasofya'da ezan sesi... 
</HEADLINE>
<TEXT>

     Şef Gürer Aykal kadife gibi yumuşak bir jestle orkestraya işaret ediyor. 
     Mozart'ın Requiem'i, Ölüm Duası. 
     Koronun sesi, Ayasofya'nın kubbesinde yankılanırken tüylerim ürperiyor. 
     Belirtmek gereksiz, Ayasofya zaten çok etkileyici bir mekan. Böyle bir kutsal ve tarihi mekanda, Adnan Saygun'un Yunus Emre Oratoryosu'nu, "Sensin kerim sensin rahim Allah sana sundum elim" diyen sesi, Mozart'ın Ölüm Duası'yla birlikte ezanı dinlemek... 
     İç dünyam bir an allak bullak oluyor. 
     Böyle bir ayrıcalığa tanık olmanın sevincini yaşıyorum. 
     Mumla aydınlatılmış alçak tavanlı, taştan loş bir dehliz. Kıvrıla kıvrıla yukarı, üst galeriye çıkıyoruz. Duvarlar, taşlar, o rutubetli, hafif küf kokusu... 
     Yine o tarihle flört eden tuhaf duygu uç veriyor. 
     Bir duvarda Meryem'le İsa... 
     Bir duvarda dev diskler üstünde eşsiz kaligrafiler... 
     Hem Hıristiyan hem Müslüman... 
     Kendiliğinden bir hoşgörü anıtı 
     Ayasofya'nın muhteşem kubbesi altında uçuşan notalar, çınlayan sesler bu hoşgörüyü daha anlamlı kılıyor. 
     Belki de tarihin derinliklerinden gelen farklı din ve kültürler arasında en güzel köprülerin müzik vasıtasıyla kurulacağını anlatıyor. 
     İyi ki sanatçılar var 
     Onların açtıkları pencereler insanlığın da önünü açıyor. İç dünyaları müzikle, kültürle terbiye olanların dünyası daha yaşanır bir dünya haline geliyor. 
     Ayasofya'nın kimliği... 
     Hala tartışma konusu mu 
     900 yıl kilise... 
     450 yıl camii... 
     Cumhuriyet Türkiyesi'yle müze... 
     Böyle kalması ve böylesine - cıvıtmayan, kültürel dokuyla ters düşmeyen, sık olmayan - anlamlı konserlerle hoşgörü anıtı olarak varlığını sürdürmesi daha doğru değil mi 
     Kimileri iyi niyet yoksunu. 
     Tarihin derinliklerinde kalması gereken birtakım hortlakları diriltmek istiyorlar. Oysa Ayasofya'yı günlük siyasete alet etmenin, tarihten husumet çıkarmaya kalkışmanın kimseye yararı yok. 
     Ayasofya'yı rahat bırakın. 
     1400 yıllık geçmişiyle oluşan o benzersiz kimliğinde herkesin payı, rengi var. Bu saatten sonra kimsenin kimseye kendini dikte ettirecek hali yok, olamaz da... 
     Cuma gecesi harikaydı. 
     Bu geceyi yaşatan bütün sanatçılara, 31. Uluslararası İstanbul Müzik Festivali'ni gerçekleştiren bütün kişi ve kuruluşlara çok teşekkür ediyorum. 
     İyi ki sanatçılar, sanatseverler var. 
     
     

</TEXT>
</DOC>
