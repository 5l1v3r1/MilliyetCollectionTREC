<DOC>
<DOCNO> 197574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yazar/pulur.html </URL>
<DATE> 2003/11/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Önce Çizgi Vardı... Ve Turhan... 
</HEADLINE>
<TEXT>

   
   İNSANLAR, yaşadıkları dönemin hesabını yaparken, kimlerle aynı "zaman"ı paylaştığını da düşünmeli... 
   Yıldız Kenter'le, romancı Orhan Kemal'le, futbolcu Lefter'le takvim yapraklarının düşüşünü birlikte saymışsanız, onlar bunun farkında bile olmazsa "Ben şanslı insanım " diyebilirsiniz. 
   Tıpkı Turhan Selçuk'la birlikte yaşamak gibi... 
   Hele Turhan Selçuk, "Çizgide 60. Yıl" adlı albümü, size "Yarım yüzyıllık dost" diye imzalayıp göndermişse... 
   
   "TURHAN"la tanışıklığımız 1950'li yıllara gider, o mavi başlıklı "Yeni İstanbul"un çizeri, biz de "Yeni İstanbul"un okuru... 
   Yüz yüze tanışıklığımız "Milliyet"te başlar, bir gün "Turhan"ın elinde bir dilekçe, imza topluyor, konu "sosyete haberleri" denilen "dedikodular"a gazetede yer verilmemesi, dilekçeyi biz de imzalıyoruz, dedikoduları yazan "dedikoducu kadın" yakın ilişkilerini zorluyorsa da "Turhan"a diş geçiremiyor. 
   
   "TURHAN", yarattığı çizgi roman kahramanı "Abdülcanbaz"la bütünleşmiştir. "Gözlüklü Sami" bozuk düzenin, düzenbazı, üçkağıtçı, dalavereci, Abdülcanbaz ise cesur, yiğit, sözünü esirgemeyen... 
   Haslet Soyöz, o'nu anlatırken iki örnek verir... 
   "Turhan" bir gün, gazetedeki yemekhaneye çıkar, görevli o'nu tanımaz, yemek fişi sorar... 
   Artık, o yemekhanede yemek yemek "Turhan"a yasaktır, yasağı kendisi koymuştur. 
   Hele birisi çizgilerine dokunsun, müdahale etsin ya da karikatürün yerini iki santim yerinden oynatsın "Turhan" çeker gider. 
   
   YIL 1988, biz "Güneş"e geçmişiz, yine "Avrupa kavgası" var, bizi alırlar mı, almazlar mı 
   Biz, bir yazı yazıp demişiz ki 
   "Adam davetiye göndermiş, altına da siyah renk elbise, şartı koymuş, beyaz elbiseyle davete gidilir mi " 
   Yani, ya Avrupa'nın şartlarına uyacaksın, ya da girmeyeceksin, almazlar... 
   Ertesi gün "Turhan" bizi, de anarak bir karikatür çizmiş, siyah çarşaflı bir kadın, Avrupa kapısında, altında da bize cevap 
   "Siyah giysek de almazlar " 
   
   "ÖNCE Çizgi Vardı", Turhan"ın 60 yılını özetliyor, yazılarla, çizgilerle, karikatürlerle ama bir karikatürü var ki 
   "Kayıp Eşya Dairesi memuru, masasında oturuyor, arkasında kayıp eşyaların saklandığı gözler... 
   Akıl - fikir - sağduyu, kültür - hoşgörü - vicdan - ahlak - namus - zeka - bilgi - dürüstlük - onur - iyi niyet. 
   Kayıp eşyalar orada duruyor ama, gelip arayan yok, memur masasında pinekliyor." 
   
   İLHAN Selçuk "kardeşimi kutluyorum" demiş... 
   Biz, onunla aynı zamanda yaşamanın, "yarım yüzyıllık dostu" olmanın duygusunu paylaşıyoruz. 
   
      
   
</TEXT>
</DOC>
