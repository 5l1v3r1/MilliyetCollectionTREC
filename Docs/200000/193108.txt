<DOC>
<DOCNO> 193108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur07.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun'da zehirli gaz paniği ... 
</HEADLINE>
<TEXT>

     Hatay'ın İskenderun İlçesi'nde, çamaşır suyu imalatı yapan bir fabrikada meydana gelen gaz sızıntısı sonucu zehirlenen ve hastanedeki müdahaleden sonra taburcu edilen vatandaşların, ikinci kez sağlık kontrolünden geçirileceği bildirildi. 
     İskenderun Kaymakamı Ünal Erdoğan, AA muhabirine yaptığı açıklamada, Akçay Köyü, Güzelçay Mahallesi'nde yeni faaliyete geçen ve deneme üretimi aşamasında olduğu sanılan Özbek Kimya Sanayii fabrikasının, çamaşır suyu kazanı borusundaki gaz sızıntısından zehirlenen 100 kişinin, sağlık durumlarının iyi olduğunu söyledi. 
     İskenderun Devlet ve SSK hastanelerindeki müdahalenin ardından taburcu edilen 100 kişinin, bölgeye gönderilen gezici sağlık ekipleri tarafından tedbiren ikinci kez sağlık kontrolünden geçirileceğini belirten Kaymakam Erdoğan, ''Aynı zamanda veteriner hekimler de hayvanların gaz sızıntısından etkilenip etkilenmediklerini belirleyecekler'' dedi. 
     Kaymakam Erdoğan, inşaat işçileri tarafından duvar örme işlemi sırasında yanlışlıkla çamaşır suyu kazanına giden borunun delinmesi sonucu gaz sızıntısının meydana geldiğinin belirlendiğini kaydetti. 
     Fabrikada üretim işleminin durduğunu, soruşturmanın sürdüğünü belirten Kaymakam Erdoğan, şunları söyledi 
     ''Gaz sızıntısının olduğu sırada burada bulunan 4 işçi, ifadelerinin tamamlanmasının ardından adliyeye sevk edilecek. Ayrıca işletme sahibi Mustafa Bulut'un aranmasına devam ediliyor. İlçe Sağlık Müdürlüğü ile İSDEMİR'de görevli uzman ekiplerce yapılan incelemede, gaz sızıntısının tamamen durduğu ve herhangi bir tehlikenin olmadığı belirlendi.'' 
     
</TEXT>
</DOC>
