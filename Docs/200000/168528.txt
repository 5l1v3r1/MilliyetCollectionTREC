<DOC>
<DOCNO> 168528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko49.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell Yalnız iki milletvekili cep telefonlarını iade etti 
</HEADLINE>
<TEXT>

     GSM operatörü Aycell, bugüne kadar yalnızca 2 milletvekilinin cep telefonlarını iade ettiğini bildirdi. 
     Aycell'den yapılan yazılı açıklamada, basında bugün şirketle ilgili aslı olmayan iddiaları içeren haberlerin yer aldığı belirtildi. 
     Haberlerde yer alan ''CHP milletvekillerinin Aycell'in dağıttığı bir milyar liralık cep telefonlarını toplu halde iade etmeye başladıkları'' haberinin gerçeği yansıtmadığı kaydedilen açıklamada, şöyle denildi 
     ''Bugüne kadar yalnızca iki milletvekili cep telefonlarını iade etmiştir. 
     Aycell'in dağıttığı Siemens S-55 cep telefonlarının satış fiyatı haberlerde iddia edildiği gibi 1 milyar lira değil, internet üzerinden satış fiyatı 309 Euro'dur. Yaklaşık 550 milyon lira '' Açıklamada, haberlerde yer alan Genel Müdür Cahit Paksoy'un randevu talebinin CHP Genel Başkanı Deniz Baykal tarafından kabul edilmediği iddiasının da doğru olmadığı, Baykal'ın dün Cahit Paksoy'u kabul ederek 1 saati aşkın süreyle görüştüğü bildirildi. 
     Birçok kamu kuruluşu ile birlikte Meclis'i de Mayıs ayı içerisinde kurumsal aboneleri arasına dahil eden Aycell'in, kurumsal abonelik hizmeti karşılığında diğer kamu ve özel kurumlara yönelik avantajlarının Meclis'e de sağlandığı dile getirilen açıklamada, GSM sektörüne gerçek rekabeti getiren Aycell'in aboneler lehine avantajlar oluşturacak ticari faaliyetlerini önümüzdeki günlerde de sürdüreceği duyuruldu. 
     
</TEXT>
</DOC>
