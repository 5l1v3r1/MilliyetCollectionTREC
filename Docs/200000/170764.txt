<DOC>
<DOCNO> 170764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur01.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de aile dramı...Eşi, kızı ve kayınbiraderini öldürdü... 
</HEADLINE>
<TEXT>

     Osman Nuri BOYACI DENİZLİ, DHA 
     

DENİZLİ'de belediye çalışanı 44 yaşındaki Hüseyin Akdemir, kızı Aslı'nın kendi rızası olmadan başka biriyle evlenmesi üzerine cinnet geçirip eşini, evdeki diğer kızını ve kayınbiraderini pompalı tüfekle öldürdükten sonra evini ateşe verip tüfekle intihar etti. 
     Olay dün gece 21.30 sıralarında Pelitli Bağ Mahallesi 1115 Sokak No 15'te meydana geldi. Denizli Belediyesi'nde ilaçlama servisinde çalışan Hüseyin Akdemir ile yine belediyede Veteriner Müdürlüğü'nde çalışan 45 yaşındaki Fatma Akdemir çiftinin küçük kızları 19 yaşındaki Aslı Akdemir, babasının evlenmesine karşı çıkması üzerine üç hafta önce sevgilisi Ulaş Kuru ile kaçtı. Evlilik işlemlerini tamamlayan genç sevgililer dün Belediye Düğün Salonu'nda evlenerek yaşamlarını birleştirdiler. 
     Düğüne davet edilmesine rağmen Hüseyin Akdemir katılmazken, eşi Fatma Akdemir ile Buca Üniversitesi Sınıf Öğretmenliği bölümü son sınıf öğrencisi olan büyük kızı 22 yaşındaki Arzu Akdemir gitti. Fatma Akdemir, düğün sırasında kızı Aslı ile damadı Ulaş Kuru'yu kırkınlığın sona ermesi için evlerinde akrabaları olduğunu belirterek el öpmeye çağırdı. Bu davet üzerine genç çifti Akdemir Ailesi'nin evini ziyaret etti. Kuru çifti bir süre sohbet ederken bu sırada eve gelen Hüseyin Akdemir, kızı ile damanın üzerine yürüdü. Evdeki pompalı tüfeği kapan baba Akdemir'i son anda kayınbiraderi Hüseyin Çobankara engelledi. Tartışma sürerken anne Fatma Akdemir kızı ile damadın evden ayrılmasını istedi. 
     
     ÖLÜM SAÇTI 

     Genç çift evden ayrıldıktan sonra Akdemir Ailesi'nde tartışma devam etti. Eve davet ettiği gerekçesiyle eşi ile tartışan Hüseyin Akdemir, bu kez pompalı tüfeği ailesine yönelterek, ölüm saçtı. Hüseyin Akdemir'in pompalı tüfeğinden çıkan saçmalara hedef olan eşi Fatma ve kızı Arzu Akdemir ile kayınbiraderi 48 yaşındaki Hüseyin Çobankara, olay yerinde yaşamını yitirdi. 
     
     KENDİSİYLE BİRLİKTE EVİ YAKTI 

     Silah seslerini duyan komşularının ihbarı üzerine olay yerine gelen polis, evi sarara Hüseyin Akdemir'in teslim olmasını istedi. Polislerin çabalarına rağmen teslim olmayacağını belirten Akdemir, evi ateşe verrikten sonra pompalı tüfekle intihar etti. İtfaiye ekipleri yangını kısa sürede söndürürken, yanan evin içinden 4 ceset çıktı 
     
</TEXT>
</DOC>
