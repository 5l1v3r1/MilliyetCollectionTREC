<DOC>
<DOCNO> 167805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun29.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener'den Tarkan'a tavsiye ''Şarkılarını İngilizce söyle'' 
</HEADLINE>
<TEXT>

     Eurovision Şarkı Yarışması'nda Türkiye'ye ilk kez birinciliği tattıran pop sanatçısı Sertab Erener, Tarkan'ın şarkılarını İngilizce seslendirmesi halinde daha başarılı olacağını söyledi. 
     Erener, Alman Netzeitung gazetesiyle yaptığı söyleşide, aşk şarkılarının İngilizce ya da Türkçe olarak söylenmesi arasında fark olmadığını belirterek, ''Everyway That I Can şarkısının hikayesi oryantalist olsa ve 19. yüzyılda geçse bile aşk aşktır. Zaman değişiyor, fakat duygular aynı kalıyor. Aşk her zaman acı verir'' dedi. 
     Sertab Erener, pop şarkıcısı Tarkan'ın ''Kiss Kiss'' Fındıkkıran şarkısının İngiliz şarkıcı Holly Valance tarafından seslendirildikten sonra başarılı olduğu ve Tarkan'ın neden bu başarıyı yakalayamadığı sorusuna, Tarkan'ın İngilizce söylemediği için Valance kadar başarılı olmadığını söyledi. 
     Tek etkenin dil olmadığını sözlerine ekleyen Erener, Valance'in güzel olduğunu ve şarkının klibinde cinselliği ön plana çıkardığını kaydetti. Erener şöyle devam etti 
     ''Şarkı her haliyle mükemmel. Belki de Tarkan'ın yorumunun reklamı yeterince iyi yapılmadı. Ben de Eurovision'daki şarkıyı Türkçe söyleseydim, belki kazanamazdık.'' Avrupa müzik piyasasında sıfırdan başlamak zorunda olduğunu söyleyen Erener, Türkiye'deki kariyerinden dolayı deneyim sahibi olduğunu, fakat Avrupa'daki kuralları bilmediğini belirtti. 
     
     ''FASTFOOD ŞARKICISI OLMAK İSTEMİYORUM'" 

     Şarkılarını değişik ülkelerdeki insanlarla söyleyebilmek istediğini belirten Erener, Avrupa'da, Türkiye'deki kadar ünlü olmayı beklemediğini, özellikle tek şarkılık şarkıcı ya da ''fastfood'' şarkıcısı olmak istemediğini ifade etti. 
     Yeni albümünün Ekim ayında çıkacağını söyleyen Erener, tamamı İngilizce olacak albümde şimdiye kadar 5 yeni İngilizce parçanın bulunduğunu, 5 şarkıya daha ihtiyaç duyduğunu, eski şarkılarını İngilizce seslendirip albüme alabileceğini açıkladı. 
     Erener, Türk hayranlarının tepkisinin nasıl olduğu sorusuna verdiği yanıtta, Türkiye'de kendisine kraliçe gibi davranıldığını belirterek, Türkiye'nin daha önce Eurovision Şarkı Yarışması'nda birinci olamadığını ve bu yüzden kompleks yaptığını, artık bu kompleksten kurtulduklarını söyledi. 
     Sertab Erener, başka bir soru üzerine, şarkılarının Türkiye'nin daha iyi anlaşılmasına katkıda bulunacağını belirtti. 
     Demokratik bir ülke olan Türkiye'nin çeşitli din ve kültürlerden oluşan bir mozaik olduğunu ifade eden Erener, ''Tabii ki sorunlar var. Evli eşler arasında olduğu gibi'' diye konuştu. Erener, Türkiye'nin dışa açık, kozmopolit yüzünü bir büyükelçi gibi tanıtmak istediğini belirtti. 
     
</TEXT>
</DOC>
