<DOC>
<DOCNO> 162136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/guncel/gun07.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bandırma’da deprem paniği 
</HEADLINE>
<TEXT>

Dün akşam saatlerinde meydana gelen depremde halk sokaklara döküldü. 5.1’lik deprem, İstanbul, Bursa ve Çanakkale’de de hissedildi 
     ERDEM ÖZCAN Balıkesir DHA 

     Balıkesir’in Bandırma ilçesinde dün gece meydana gelen 5.1 büyüklüğündeki deprem, büyük panik yarattı. Balıkesir ve ilçeleriyle, İstanbul, Çanakkale, Tekirdağ ve Bursa’da da hissedilen sarsıntı, can ve mal kaybına yol açmadı. Bu depremin ardından artçı şokların da meydana gelmesi üzerine Bandırmalılar, geceyi sokaklarda geçirdi. 
     
     Telefonlar kitlendi 
     Boğaziçi Üniversitesi Kandilli Rasathanesi Deprem Araştırma Enstitüsü’nden alınan bilgiye göre, saat 20.44’te merkez üssü Bandırma’da 5.1. büyüklüğünde deprem kaydedildi. Depremde, vatandaşlar korku içinde sokaklara kaçışırken, sinir krizi geçiren 35 yaşlarındaki bir kadın, Bandırma Devlet Hastanesi’ne kaldırıldı. Deprem nedeniyle ilçede telefon sisteminde kilitlenmeler yaşanırken, otomobili olan bazı vatandaşlar da ilçeyi terk etti. 
     
     Çevre iller de hissetti 
     Bandırmalılar, meydanlarda ve açık alanlarda toplanırken, bazı kişiler de araçlarında beklemeye başladı. Depremi hisseden Bursa, Tekirdağ ve Çanakkale’de de bazı vatandaşlar sokaklara çıktı. 
     
     "Can kaybı yok" 
     Bandırma Kaymakamı İsmail Gürsoy, şiddetli bir sansıntı yaşandığını, ancak can kaybı ve herhangi bir hasar konusunda ihbar alınmadığını bildirdi. Araştırmaya başlandığını belirten Gürsoy, "Kontrollerimiz sürüyor. Deprem derinde olmuş. Çok şükür bir kayıp yaşamadık. Kriz merkezinde çalışmalarımız sürüyor" dedi. 
     Depremden hemen sonra saat 20.47’de 4.1, saat 21.05’te ise 3.0 büyüklüğünde iki artçı deprem daha kaydedildi. Yetkililer, artçı depremlerin devam edeceğini bildirdi. 
     

</TEXT>
</DOC>
