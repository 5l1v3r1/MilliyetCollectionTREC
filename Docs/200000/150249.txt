<DOC>
<DOCNO> 150249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo19.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Atlar koşacak, belediyeler kazanacak... 
</HEADLINE>
<TEXT>

     Türkiye Jokey Kulübü TJK , at yarışlarından elde edilen gelirden, daha önce sadece hipodromların bulunduğu belediyelere verdiği eğlence vergisini, artık hudutlarında ganyan bayileri bulunan tüm belediyelere paylaştıracak. 
     İstanbul Şişli Belediyesi'nin, ''Veliefendi Hipodromu'nun Bakırköy Belediyesi sınırları içinde olması nedeniyle tek bir belediyeye rant sağlanmasının vergilendirme esaslarına aykırı olduğunu'' iddia ederek, ''verginin, hudutları dahilinde ganyan bayilerinde makine ile müşterek bahis oynatılan belediyelere ödenmesi'' istemiyle Danıştay 9. Hukuk Dairesi'ne yaptığı başvuru sonuçlandı. 
     İstanbul, Ankara, İzmir, Bursa, Adana ve Şanlıurfa'daki hipodromlarda yapılan at yarışlarından elde edilen eğlence vergisinin, sadece hipodromun bulunduğu belediyeye ödenmesi yönündeki uygulamanın yasal olmadığını belirleyen Danıştay 9. Hukuk Dairesi, ''Ganyan bayiinde oynanan müşterek bahislerden elde edilen hasılat üzerinden hesaplanan verginin, bayilerin sınırları dahilinde bulunduğu yer belediyelerine beyanı ve ödenmesine'' oyçokluğuyla karar verdi. 
     TJK da bu kararın tebliğ edilmesinin ardından, daha önce eğlence vergisi ödediği belediyelere birer yazı göndererek, artık vergilerin tamamını kendilerine ödemeyeceklerini bildirdi. 
     TJK Yönetim Kurulu'nun, Danıştay kararı doğrultusunda eğlence vergilerinin ve beyannamelerin Türkiye genelini kapsamak üzere ganyan bayilerinin bulunduğu ilçe belediyelerine verilmesine karar verdiğinin kaydedildiği yazıda, şöyle denildi 
     ''Bu karar doğrultusunda, belediyeniz hudutları dahilinde bulunan ganyan bayilerinin yaptığı satışlardan ve hipodrom gişelerinde yapılan satışlardan dolayı tahakkuk edecek olan eğlence vergilerine ait beyannameler belediyenize verilecek ve vergiler de yine belediyenize ödenecektir. Belediye hudutları içerisinde faaliyet göstermeyen bayilerinin hasılatlarından dolayı tahakkuk eden eğlence vergilerine ait beyannameler ise ilgili belediyelere verilecektir.'' 
     
     NİLÜFER BELEDİYESİ'NDEN TEPKİ 
     Bursa'da, hipodromun sınırları içinde bulunduğu merkez Nilüfer İlçesi'nin Belediye Başkanı Mustafa Bozbey, bu kararın belediyeyi mağdur edeceğini savundu. 
     Belediyeye, geçen yıl at yarışlarından 2 trilyon 560 milyar lira eğlence vergisi ödendiğini, bu yıl da aynı miktarda gelir beklediklerini anlatan Bozbey, uygulama yüzünden çok önemli bir gelirden olduklarını söyledi. Bozbey, uygulamaya göre Bursa Hipodromu'nda yapılacak koşular ve oynanacak bahislerden alınan eğlence vergisinin, artık Bursa'daki 47 belediyeye ganyan bayii sayısı ve geliri oranında pay edileceğine işaret etti. 
     





</TEXT>
</DOC>
