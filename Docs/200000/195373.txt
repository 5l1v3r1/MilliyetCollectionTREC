<DOC>
<DOCNO> 195373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur37.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın "İttifak sağlanamazsa, vebali ağır olur" 
</HEADLINE>
<TEXT>

     SHP Genel Başkanı Murat Karayalçın, sol partilerin yerel seçimlerde ittifak sağlayamaması halinde, vebalinin ağır olacağını söyledi. 
     Karayalçın, Kocaeli İl Örgütü'ne katılımlar dolayısıyla düzenlenen törende yaptığı konuşmada, solda ittifak için 8 partiyle görüştüklerini, ancak henüz net bir sonuç alamadıklarını bildirdi. 
     Görüştükleri genel başkanların ''ilke olarak solda birlikten yanayız'' dediklerini ifade eden Karayalçın, şunları kaydetti 
     ''İyi niyet yeterli olmuyor, kesin karar gerekir. Solda birlikteliğin önünün kesilmesi, bazı çevrelerin işine gelir. Solda ittifak sağlanamazsa, Türkiye için ağır vebali olur. İttifak, olacaksa hemen olmalı, niye bekleyelim.'' Karayalçın, sorunun kişisel olmadığını da ifade ederek, şöyle devam etti 
     ''Sorun, Karayalçın'ın aday olması değildir, bireysel ittifak olmaz. Bize İstifa etsinler, gelsinler diyorlar. Sen kim oluyorsun da, böyle diyorsun Biz solun en iddialı, tüzüğüyle, örgütüyle en seçkin partisiyiz. Biz sadece illerde ittifak yapılsın demiyoruz. Niçin, Türkiye genelinde ittifak olmasın.'' Bazı gazetecilerin 'şu veya bu illerde adayınız kim' diye sorduğunu da bildiren Karayalçın, ''Bu tür sorulara, ben şu veya bu ilin başkan adayını bilemem. Ben bunu bilecek genel başkan değilim, benim yetkim yoktur yanıtı veriyorum. Benim adayımı parti üyeleri seçecektir'' diye konuştu. 
     Murat Karayalçın, törende yeni üyelerin formunu doldurup, rozetlerine de taktı. 
     
</TEXT>
</DOC>
