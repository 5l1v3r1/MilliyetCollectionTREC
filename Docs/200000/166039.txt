<DOC>
<DOCNO> 166039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/soneko04.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Başkanı "Petkim ile ilgili karar 15 Temmuz'da verilecek'' 
</HEADLINE>
<TEXT>

     Özelleştirme İdaresi Başkanı Metin Kilci, Petkim'in özelleştirilmesine ilişkin kararın 15 Temmuz'a kadar verileceğini bildirdi. 
     Kilci, Petkim'in özelleştirilmesiyle ilgili Rekabet Kurulu'nun görüşünün idareye geldiğini, kendilerinin de hukukçulardan değerlendirme istediklerini söyledi. 
     Hukukçuların görüşü çerçevesinde Özelleştirme İdari Başkanlığı'nın ÖİB önümüzdeki hafta içerisinde Özelleştirme Yüksek Kurulu'na sonucun sunulacağını kaydeden Kilci, ''Bu durumda 15 Temmuz öncesi sonuç hazırlanır, Petkim ile ilgili karar belli olur'' dedi. 
     Kilci, Tüpraş ve Tekel'in özelleştirilmesiyle ilgili başvuruların da devam ettiğine dikkat çekerek, şu ana kadar 9-10 şartname alındığını, kendilerine yoğun ilgi olduğu şeklinde bilgiler geldiğini bildirdi. 
     
     ARAPLAR KAMU BANKALARINA TALİP 

     Metin Kilci, Bahreyn, BAE ve Kuveyt'te yaptıkları geziyi değerlendirirken, körfez ülkelerinde 200 milyar dolar civarında bir likit sermaye bulunduğunu belirtti. 
     ''Biz oralara gitmekte geç kalmışız. Orası bir çiçek bahçesi gibi tohumu ekiyorsun, yavaş yavaş yeşerecek'' diyen Kilci, belki Körfez ülkelerine bir kez daha gidilebileceğini anlattı. 
     ÖİB Başkanı, şöyle devam etti 
     ''Buralarda sabırlı olmamız gerekiyor. Türkiye'ye yatırıma sıcak bakıyorlar. Özellikle Kuveyt'te batıda bulunan yatırımların ülkemize kaydırılması yönünde görüş belirttiler. 
     Körfez ülkelerindeki yatırımcılar, Tüpraş, Halkbank, Vakıfbank, Vakıfbank'ın iştiraki olan Taksim Otelcilik, bize ait Ataköy Otel gibi kuruluşlara ilgi gösterdiler. Bu kuruluşlarla ilgili ihalelere girebileceklerini söylediler. Sigara ve içkinin özelleştirilmesine ise sıcak bakmıyorlar.'' Kilci, Arap ülkelerindeki yatırımcıların yoğun bir şekilde Türkiye'de gayrimenkul edinmek istediklerini de vurguladı ve ''Özellikle Antalya'da yazlığım olsun, İstanbul Boğazı'nda bir yalım olsun diyorlar'' diye konuştu. 
     
</TEXT>
</DOC>
