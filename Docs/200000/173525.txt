<DOC>
<DOCNO> 173525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo16.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Bakadal'ı 1 yıllığına kiraladı... 
</HEADLINE>
<TEXT>

     Diyarbakırspor Kulübü İkinci Başkanı Selahattin Altındağ, forvet sorununu çözdükleri takdirde lige tam anlamıyla hazır duruma geleceklerini söyledi. 
     Selahattin Altındağ, Diyarbakırspor'un iyi bir kadro oluşturduğunu ve kamp dönemlerinde uyum sorununun giderildiğini bildirdi. 
     Kamp süresince hazırlık maçları yaptıklarını hatırlatan Altındağ, şöyle konuştu 
     ''Ankara'da yapılan TSYD Kupası maçları da bizim için yararlı oldu. Hazırlık dönemleri içinde denemeye aldığımız futbolcular vardı, bunlardan teknik heyetin verdiği olumlu görüşler sonucu eksik görülen mevkilere transfer yaptık. Bugün de Belçika'nın Royal Exel Mouscron takımında forvet oynayan Claude Bakadal ile 1 yıllığına anlaştık. Forvet için denediğimiz Brezilya'nın Sao Paolo takımında oynayan Robson Luno halen takımla birlikte çalışıyor. Denemede olan bu futbolcuyla ilgili kararı teknik heyetin vereceği rapor belirleyecektir. Forvet sorunumuzu çözersek lige hazır hale geleceğiz. Bir takımda bir futbolcunun mutlaka alternatifi olmalıdır. Çünkü sezon uzun bir maratondur, sakatlık olabilir, futbolcu ceza alabilir, bunun için gerekli tedbirlerimizi alıyoruz.'' 
     
</TEXT>
</DOC>
