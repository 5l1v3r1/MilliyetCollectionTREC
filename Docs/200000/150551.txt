<DOC>
<DOCNO> 150551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur25.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Deneyimli diplomatlarımızdan uzun yararlanılmalı" 
</HEADLINE>
<TEXT>

     Cumhurbaşkanı Ahmet Necdet Sezer, görevlerinde büyük birikim kazanmış deneyimli diplomatlardan olabildiğince uzun süre yararlanılmasının büyük önem taşıdığını düşündüğünü söyledi. 
     Sezer, Dışişleri Bakanlığı'nda düzenlenen Emekli Büyükelçilere Şükran Plaketi ve Beratı verilmesi töreninde yaptığı konuşmada, büyükelçilerin, kimi zaman güç koşullarda olmak üzere, neredeyse bir ömür boyu görev yapmış, tarihin akışı içinde önemli olaylara tanıklık etmiş ve Türk dış politikasının oluşturulmasında, yönlendirilmesinde söz sahibi olmuş kişiler olduğunu ifade etti. 
     Bir ülkenin yabancı ülkeler nezdinde temsil edilmesinin, hem onurlu, hem de ağır sorumluluk içeren bir görev olduğunu belirten Sezer, bu önemli görevin onurunun da, büyük ölçüde, bulunduğu yabancı ülkelerde Türkiye Cumhuriyeti'ni temsil eden Büyükelçilere düştüğünü söyledi. 
     Dış politikanın bir ülke için taşıdığı yaşamsal öneminin herkes tarafından yakından bilindiğini kaydeden Sezer, Türkiye'nin, kıtaların birleştiği, dünyanın en önemli doğal kaynaklarını barındıran bölgelerin kesiştiği ve yalnız yöre ülkelerinin değil, küresel düzeyde rol oynayan tüm ulusların çıkarlarının buluştuğu bir bölgede yer aldığını belirtti. 
     Yakın geçmişte başlıca uluslararası sorunların pek çoğunun Türkiye'nin bulunduğu coğrafyada ortaya çıktığına dikkat çeken Sezer, Irak'a yapılan askeri müdahalenin, bunun somut örneğini oluşturduğunu kaydetti. 
     Sezer, bu müdahaleyle ilgili sürecin tüm boyutları üzerinde yapılacak bir değerlendirmenin, dış politikanın ne denli duyarlı ve karmaşık hesaplar gerektirdiğini açık biçimde gözler önüne sereceğini vurguladı. 
     Sezer, konuşmasına şöyle devam etti 
     ''Diplomasi, uluslararası ilişkilerin sorunlarla ve karmaşık çıkar çatışmalarıyla dolu yumağı içinde, ulusal çıkarların hangi noktada olduğunun doğru biçimde belirlenmesini, o noktaya en sağlıklı biçimde hangi yöntemlerle ulaşılabileceğinin öngörülmesini ve bu yöntemlerin başarıyla uygulanmasını gerektiren, sanat düzeyinde bir meslektir. Bu yönüyle, diplomaside uzmanlık kadar deneyimin de büyük rol oynadığı yadsınamaz. Bu özelliği, diplomasiyi başka mesleklerden ayırmakta ve temel yapısı titizlikle korunması zorunlu olan bir kariyer durumuna getirmektedir. 
     Bir Dışişleri örgütünün başarısı, sahip olduğu diplomatların birikimi ve deneyimiyle ölçülmektedir. Bu nedenle, görevlerinde büyük birikim kazanmış deneyimli diplomatlarımızdan olabildiğince uzun süre yararlanılmasının büyük önem taşıdığını düşünüyorum.'' Sezer, emeklilikle birlikte büyükelçilerin ülke hizmetinin sona ermediğini belirterek, deneyim ve birikimlerin, ulusa hizmet yönünde kamuoyuyla ve Dışişleri ailesiyle paylaşımının sürdürülmesini beklediğini vurguladı. 
     İçinde bulunulan ortamda, Türk dış politikasının önünde duran sorunların daha da ağırlaştığının görüldüğünü ifade eden Sezer, Dışişleri Bakanlığı'nın, engin deneyimi, derin bilgi birikimi ve yetenekli diplomatlarıyla tüm sorunları cesaretle ve ulusal yarar doğrultusunda ele alarak çözümler üretmeyi sürdüreceğinden kuşku duymadığını söyledi. 
     





</TEXT>
</DOC>
