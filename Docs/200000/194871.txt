<DOC>
<DOCNO> 194871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur19.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile kadını taşıyan ambulans otomobille çarpıştı... 
</HEADLINE>
<TEXT>

     Konya'da hamile bir kadını hastaneye götüren ambulans, otomobille çarpıştı. İki kişinin yaralandığı kazadan yara almadan kurtulan kadının bir erkek bebek dünyaya getirdiği bildirildi. 
     Alınan bilgiye göre, Konya'nın Kadınhanı İlçesi'nde oturan Tülay Türkan, doğum sancılarının artması nedeniyle Konya Faruk Sükan Doğum ve Çocuk Hastanesi'ne kaldırılmak üzere Mevlüt Öztürk'ün kullandığı 42 S 4800 plakalı ambulansla yola çıkarıldı. Ambulans, Selçuklu İlçesi Beyşehir çevre yoluna gelindiğinde aniden önüne çıkan Mustafa Pülüm idaresindeki 42 SH 108 plakalı otomobille çarpışarak, devrildi. 
     Kazada, Tülay Türkan'a refakat eden yakınları Sezer Atalay 22 ve Ersin Türkan 22 yaralandı. Yaralılar, Konya Numune Hastanesi'nde tedavi altına alınırken, kazadan yara almadan kurtulan hamile Tülay Türkan, Faruk Sükan Doğum ve Çocuk Hastanesi'ne kaldırıldı. 
     Tülay Türkan'ın sağlıklı bir doğum yaptığı ve erkek bebek dünyaya getirdiği öğrenildi. 
     
</TEXT>
</DOC>
