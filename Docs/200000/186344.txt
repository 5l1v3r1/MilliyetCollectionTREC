<DOC>
<DOCNO> 186344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/guncel/gun01.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Okula gitmek onların da hakkı 
</HEADLINE>
<TEXT>

   Türkiye'de yaşayan yaklaşık 150 bin otistik çocuk, yeterli sayıda okul olmadığından kayıt yıllarca sıra bekliyor... 
      SEMRA KARDEŞOĞLU İstanbul 

   
   Okulların açıldığı hafta İzmir'de başlayan AIDS'li Y.O. krizi ailelerin anlayış göstermesi sonucu çözülürken, Türkiye'de sayıları yaklaşık 150 bin olduğu tahmin edilen otistik çocuklar okullu olabilmek için kimi zaman yıllarca süren büyük bir mücadele veriyor. Çünkü sayıları çok olmasına rağmen, okullar yeterli değil. Nedeni tam olarak bilinmeyen ve tüm belirtileri 3 yaşına kadar ortaya çıkan otizm sosyal, duygusal ve iletişim becerilerinde ciddi bozukluklar meydana getiren bir gelişim rahatsızlığı. Ömür boyu devam eden ve destekle yaşamayı gerektiren otizmin kesin bir tedavi yöntemi yok. Ancak eğitim, hastanın yaşamını daha kolay devam ettirmesi ve toplumla kaynaşması açısından en etkili yol. 
   
   İSTANBUL'DA 2 OKUL 
   Otistik çocuklar için İstanbul'da 100 öğrenci kapasiteli iki okul ile yaklaşık 20 ilköğretim okulu içinde özel OÇEM Otistik Çocukları Eğitim Merkezi sınıfları bulunuyor. Ancak buna karşılık İstanbul'da 18 yaş altı 6 bin otistik çocuk olduğu tahmin ediliyor. Durum böyle olunca veliler yıllarca kontenjan açılmasını bekliyor. 
   
   MEZUNİYET YOK 
   Avrupa yakasındaki tek okul olan İstanbul Otistik Çocuklar Merkezi'nin şu an 31 öğrencisi var. 56 çocuk ise sıra bekliyor. 
   Anadolu yakasındaki tek otistikler okulu olan Hamit İbrahimiye'de ise 110 çocuk sıra bekliyor. Okuldan mezuniyet gibi bir durum söz konusu olmadığı için bu yıl okula hiç kayıt alınamamış. Yıllardır sıra bekleyen aileler var. Bazı ilkokullardaki otistik sınıflarında da kuyruk devam ediyor. Örneğin Atatürk İlköğretim Okulu'nda 200 otistik sıra bekliyor. 
   İstanbul İl Milli Eğitim Müdürlüğü Özel Eğitim Şube Müdürü Ülkü Beşkardeş, konuyla ilgili olarak şunları söylüyor 
   "Otistikler çok özel bir grup. Haliyle bu çocukların eğitimi de çok özel. Elimizden geleni yapmamıza rağmen onlarca öğrenci açıkta. Bir an önce Avrupa yakasında OÇEM okulu açılmalı." 
   
   4 yıl sonra...    4 yıl çabadan sonra okula kaydolan Alican Arpa'nın 11 annesi Nazlı Arpa, şunları söyledi "Alican, aralıksız klip izliyor, bizimle irtibata geçmiyordu. Durumunu öğrendikten sonra özel eğitim merkezlerine götürdüm. 7 yaşından beri okul arıyoruz." Aynı okulda eğitim almaya hak kazanan 10 yaşındaki Boğaç Kaan Işık'ın ailesi de iki yıldır sıra bekliyordu. 
   
   
</TEXT>
</DOC>
