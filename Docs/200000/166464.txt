<DOC>
<DOCNO> 166464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur22.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük spermli erkekler, cinsel ilişki sayısını azaltmalı.. 
</HEADLINE>
<TEXT>

     Erkeğin düşük sperm sayısı olduğu için döllenme öncesinde iki gün ila iki hafta boyunca cinsel ilişkiden uzak durmasının döllenme şansını azaltabileceği öne sürüldü. 
     İngiltere'de yayımlanan The Times gazetesi, İsrail'deki Soroka ve Ben Gurion üniversitelerinde yapılan araştırmanın sonuçlarının, bugün Madrid'de yapılan kongrede bilim dünyasına sunulacağını yazdı. 
     İsrailli bilim adamlarına göre, erkeğin döllenme öncesinde iki gün ile iki hafta arasında değişen sürede cinsel ilişkiden uzak durması sperm sayısında artış sağlarken, bilim dünyasındaki inanışın tersine her zaman döllenme şansını artırmıyor. Zira bilim adamları, bu kez de sperm kalitesinde düşüş yaşanabildiğini belirtiyor. 
     Halen döllenme sorunu yaşayan çiftlere, döllenmeye müsait dönemin bir hafta öncesinde seks yapmamalarının önerildiğini hatırlatan bilim adamları, özellikle Intra-Uterine Insemination IUI adı verilen ve spermlerin direkt olarak rahim ağzı yoluyla enjekte edilmesini öngören yöntem öncesinde, bu önerinin yapıldığını kaydetti. 
     Bilim adamları, bunun yapılması halinde erkeğin testislerindeki sperm sayısının artacağına ve bunlardan hiç değilse birinin yumurtaya ulaşıp döllenme gerçekleştireceğine inanıldığını belirtirken, Soroka ve Ben Gurion üniversitelerinin ortak çalışmasında 6 bin erkekten alınan 7 bin 200 semen örneğinin incelendiği belirtildi. 
     Bu erkeklerin semen örneklerini vermeden önceki iki gün ile iki hafta arasında değişen süreyi seksten uzak geçirdiklerini belirten bilim adamları, bunlardan 4 bin 500'ünün normal sperm sayısına sahip olduklarını ifade etti. Kalanların orta, az ve çok az düzeyde sperm sayısına sahip olduklarını belirten İsraillli doktorlar, erkeğin seksten uzak durduğu sürede sperm sayısında artış görülürken, sperm kalitesindeki tespitlerinin ise değişim gösterdiğini bildirdi. 
     Normal sperm sayısına sahip erkeklerde sağlıklı, hareketli ve yumurtaya ulaşma şansı yüksek spermlerin sayısının 4 günlük dinlenme süresinin ardından artarak yeniden düştüğünü belirten bilim adamları, düşük sperm sayısı olan erkeklerde ise iki gün seksten uzak durmaları sonucunda hareketli ve sağlıklı spermlerin sayısının düştüğünü, 6 günün ardından en düşük seviyeye ulaştığını ve ondan sonra da düşük kaldığını kaydetti. 
     Bilim adamları, böylece seksten uzak durmanın döllenmeye faydasının ilk bir-iki günle sınırlı olduğu sonucuna ulaştıklarını belirtirken, ''Erkeğin seksten uzak durması düşük sperm sayılı erkeklerde daha zararlı oluyor'' dedi. 
     Bulguları değerlendiren Londra'daki Kings Colloge bilim adamlarından Prof. Lyyn Fraser, bu bilgilerin düzgün bir biyolojik mantık izlediğini bildirdi. Fraser, düşük sperm sayısı problemi olan erkeklerin zaten sperm kalitelerinde de sıkıntı yaşadıklarını, seksten uzak durmanın ise biriktirilen spermin yaşlı ve bozuk olması sonucunu getirdiğini kaydetti. 
     
</TEXT>
</DOC>
