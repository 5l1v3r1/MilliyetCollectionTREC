<DOC>
<DOCNO> 176599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/guncel/gun10.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özel'ler puan düşürdü 
</HEADLINE>
<TEXT>

   Kontenjanları dolmayan okullar, ön kayıt döneminde ikinci kez taban puanları azalttı. 1 Eylül'de son kayıt dönemine geçilecek 
   İSTANBUL Milliyet 

   
   Sınavla öğrenci alan özel okullardan kontenjanları dolmayanlar, geçen hafta girilen ön kayıt döneminde ikinci kez taban puanlarını düşürdü. İstanbul İl Sınav Yürütme Kurulu Başkanı Cem Gülan, özel okullara kayıt oranının geçen yılla aynı olduğunu belirterek, "Okullar kontenjanlarını çabuk doldurmak için bu yıl taban puanlarını biraz daha gevşek tutuyorlar. Çünkü geçen yıl, okullar açıldıktan sonra da kayıtlar devam etmişti" dedi. 
   Özel okulların kontenjanlarının dolmaması halinde, 25 Ağustos Pazartesi günü yeni taban puanlar açıklanacak ve 1 Eylül Pazartesi gününden itibaren son kayıt dönemine geçilecek. 
   
   ÖZEL OKUL ADI ÖZEL OKUL ADI Yeni puan Kontenj. 
   Alman Lisesi Alm. Kız 727.000 710.024 33 
   Alman Lisesi Alm. Erkek 730.010 715.056 57 
   Amerikan Robert Lisesi İng.Kız 736.891 731.891 1 
   Amerikan Robert Lisesi İng.Erk 745.300 735.300 10 
   İtalyan Lisesi İta.Karma 650.000 600.000 77 
   N.Dame De Sion Fransız L. Karm 621.992 610.002 94 
   St.Benoit Fransız Lisesi Karma 610.002 540.002 198 
   St.Georg Avusturya L. Alm.Kar 685.000 620.000 109 
   St.Joseph Fransız L. Karma 621.992 615.962 50 
   Üsküdar Amerikan L. İng.Kız 723.018 690.998 66 
   İzmir Amerikan L. İng.Karma 600.000 500.002 98 
   Tarsus Amerikan L. İng.Kar 601.000 580.000 89 
   
   
   'Kayıt harçları milyara çıktı'    Eğitim - Sen Başkanı Alahattin Dinçer, okul kayıtlarında bağış adı altında alınan paraların velileri bezdirdiği ve eğitimden soğuttuğunu belirterek, kayıt harçlarının milyondan milyarlara çıktığını söyledi. 
   Okul kayıtlarının başlamasıyla birlikte Dinçer, Eğitim - Sen İstanbul 3 No'lu şubede düzenlediği basın toplantısında kayıt parasının ve eğitime katkı payının hiçbir yasal dayanağı olmadığını belirtti. Dinçer, parası olmayan ya da para vermek istemeyen velilerin çocuklarına kayıt işlemlerinde binbir zorluk çıkarıldığını ifade etti. 
   
   Kayıt parası paylaşılamadı    İzmir'de kayıtların ilk günü kriz yaşandı. Güzelyalı İlköğretim Okulu'nda 8 ay önce görev alan yeni yönetim kurulu, okul müdürüyle anlaşmazlığa düşünce okul bünyesinde bir dernek daha kuruldu. Müdür Nebi Ayhan, öğrenci kayıtlarında bu derneği yetkili kıldı. Dün eski koruma derneği ile yeni dernek kayıt parasını paylaşamazken gerginlik çıktı. Veliler saatlerce kuyrukta bekledi. Koruma Derneği'nde görevli engelli Arife Atay, fenalık geçirdi. 
   
   
</TEXT>
</DOC>
