<DOC>
<DOCNO> 158366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/siyaset/siy03.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bucak'a koruma ordusu 
</HEADLINE>
<TEXT>

     ESRA ALUS İstanbul 

     Susurluk davası bağlantılı üç ayrı suçlamaya ilişkin yargılandığı İstanbul 2. Ağır Ceza Mahkemesi'ndeki duruşmaya gelen Sedat Bucak'a yaklaşık 50 kişi eşlik etti. Bucak, "Mehmet Özbay" adıyla bilinen Abdullah Çatlı ile 1994'te üst düzeyde yetkililerin bulunduğu bir yemekte işadamı olarak tanıştırıldığını anlattı. Bucak şöyle dedi "Mehmet Özbay, Ankara'da bulunduğumuz bir sırada gerçek adının Abdullah Çatlı olduğunu söyledi. Ben de, 'Abdullah Öcalan olma da ne olursan ol' dedim." 
     Çete iddialarını reddeden Bucak, "Hukuk içinde terörle mücadelede görev aldım. Ben ve ailem her zaman teröre karşı olup devletin yanında olmuşuzdur. Terörle mücadele konusunda devlet yetkililerinin bana şifahen verdiği görevleri yerine getirdim. Resmi görev almadım" dedi. Mahkeme, Bucak'ın duruşmalardan vareste tutulmasına karar vererek duruşmayı erteledi. 
     
     

</TEXT>
</DOC>
