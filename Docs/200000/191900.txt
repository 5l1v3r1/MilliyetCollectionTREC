<DOC>
<DOCNO> 191900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur25.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li heyet Türk askeri Irak'ta tehdit değil 
</HEADLINE>
<TEXT>

     ABD Temsilciler Meclisi heyeti, Dışişleri Bakanlığı'nda temaslarda bulundu. 
     Müsteşar Uğur Ziyal ile yaklaşık bir saat süren görüşmenin ardından açıklama yapan heyetin Demokrat Parti'li üyesi Thomas Lantos, zor bir dönemden geçildiğini, ancak Türkiye-ABD ilişkilerine her zaman değer verdiklerini söyledi. 
     Irak'ta, Bağdat ve çevresinde 3 gün boyunca temaslarda bulunduklarını belirten Lantos, bölgede gelişme olduğunu, terör olaylarının bu gelişmeyi gölgelememesi gerektiğini söyledi. Lantos, ''Irak'ın başarısızlığı bizim için bir seçenek değil'' diye konuştu. 
     Lantos, ''Osmanlı İmparatorluğu'nun Irak'ta sömürgeci güç olduğu'' yolunda Irak'taki Amerikalı sivil yönetici Paul Bremer'e atfedilen sözlerin hatırlatılması üzerine, Osmanlı İmparatorluğu'nun bölgeyi yüzyıllar boyunca yönettiğinin tarihsel bir gerçek olduğunu, ancak bu konularla fazla meşgul olunmaması gerektiğini söyledi. 
     Lantos, bugün 21. yüzyılda Türkiye'nin demokratik ve laik bir ülke olduğunu, hiçbir ülkenin toprağında gözü olmadığını ifade ederek, ''Türk askerinin Irak'a tehdit olduğu anlayışını reddediyoruz'' diye konuştu. 
     Lantos, bu görüşün aksine, Türkiye'nin Irak'ın güvenliğine, ekonomik kalkınmasına ve çoğulcu toplum oluşumuna katkıda bulunacağına inandıklarını söyledi. 
     
     ROYCE 
     Heyet başkanı Cumhuriyetçi Parti üyesi Edward Royce da, yaptığı açıklamada, Türkiye'yi demokratik ve laik yapısıyla bölgede örnek ülke olarak gördüklerini belirtti. Türkiye ile ABD arasındaki ilişkilerin tarihi geçmişine işaret eden Royce, iki ülkenin demokrasi alanında ve terörizmle mücadele konusunda ortak ilişkileri olduğunu söyledi. 
     Irak'a asker gönderilmesi yolunda TBMM'den çıkan karardan memnun olduklarını ifade eden Royce, Türk askerinin dünya genelindeki başarılarının farkında olduklarını belirtti. Royce, Irak'ta güvenliğin tesisi için herkesin, özellikle de Türkiye'nin katkısı olabileceğini kaydetti. 
     Türk askerinin bölgede istenmediğine ilişkin bir soru üzerine, Irak'ın yeniden yapılanmasına katkıda bulunmak isteyen ülkelerin gerçek niyetlerini öğrenmenin, diyaloglarının bir parçası olduğunu kaydeden Royce, bu çerçevede sadece Türkiye'nin değil, diğer ülkelerle de bu konuda gelişme sağlayacaklarına olan inancını dile getirdi. 
     Royce, Türkiye'nin Irak'ın barış ve istikrara kavuşması yönündeki isteğini bildiklerini, bu çerçevede Irak Geçici Yönetim Konseyi'ni ikna etmeye çalışacaklarını söyledi. 
     Konuya ilişkin farklı görüşlerin bulunduğunu, ancak doğru bilgileri alarak Irak halkına doğruları anlatmanın asıl amaçları olduğunu ifade eden Royce, bu yöndeki algılamayı değiştireceklerini belirtti. Royce, bu çerçevede her iki tarafın da kabul edeceği bir sonuca ulaşmayı hedeflediklerini kaydetti. 
     
</TEXT>
</DOC>
