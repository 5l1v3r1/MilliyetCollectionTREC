<DOC>
<DOCNO> 164097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun17.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "SARS virüsü mutasyona uğruyor" 
</HEADLINE>
<TEXT>

     Dünya Sağlık Örgütü DSÖ , daha önce durağan olduğu yönündeki açıklamaların aksine akut solunum yolu yetmezliği sendromuna SARS yol açan virüsün mutasyona uğradığı uyarısında bulundu. 
     DSÖ'nün Aşı Araştırma Programı başkanı Marie-Paule Kieny, Singapur'da düzenlenen SARS konulu konferansta, SARS virüsünün evrim geçirdiğini belirterek, ''Virüsün değişimi ve potansiyel gelişimini gözlemlemeliyiz'' açıklamasını yaptı. 
     Kieny, araştırmaların, değişikliğe uğrayan virüs ve virüsün nasıl gizlendiği üzerine yoğunlaşması gerektiğini ifade ederek, hükümetleri, mutasyona uğramış virüsün hastalığı tetiklemesini engellemek için aşı geliştirilmesi konusunda büyük yatırımlar yapmaya çağırdı. 
     Marie-Paule Kieny, SARS görülen ülkelere, hastalığa çare bulunması konusunda ilaç firmalarına bel bağlamamaları uyarısında bulunarak, ''Aşı imalatçıları, kar sağlamak zorunda. SARS ekonomik güncelliğini yitirdiğinde, firmaların konuya ilgisi de doğal olarak azalır'' diye konuştu. 
     Konferansa katılan 500 kadar bilim adamı ve doktor da, SARS virüsünün, eskisinden çok daha tehlikeli bir biçime dönüşebileceği yönünde kanıtlar sundu. 
     Bilim adamları, daha önce hayvanlardan insanlara geçmek için mutasyona uğrayan SARS virüsünün, hızlı şekilde değişime uğramadığı, aksine durağan olduğu açıklamasını yapmıştı. 
     SARS, dünyada 800'ü aşkın kişinin ölümüne yol açmış, 8400 kişi de bu hastalığa yakalanmıştı. 
     
</TEXT>
</DOC>
