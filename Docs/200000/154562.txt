<DOC>
<DOCNO> 154562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun04.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li kadınların yüzde 30'u eşlerinden fazla kazanıyor 
</HEADLINE>
<TEXT>

     Amerika'da yapılan bir araştırma, kadınların yüzde 30'unun eşlerinden daha fazla para kazandıklarını ortaya koydu. 
     Bu durumda, kocanın bazen, mesleki kariyerinden fedakarlıkta bulunarak karısının kazancıyla geçinmeye başladığı ve evde oturarak çocuğun bakımını üstlendiği bildiriliyor. 
     ''Newsweek'' dergisi tarafından yapılan bir araştırma, Amerikalıların yüzde 67'sinin ''kadının, kocasından daha fazla kazandığı bir çift tanıdığını'' ortaya çıkardı. Dergi, konuyu bu hafta satışa çıkan sayısına kapak konusu yaptı ve ''kadın çalışıyor erkek evde oturuyor'' başlığını attı. 
     ABD'deki ekonomik krizden etkilenen erkeklerin sayısının 1.7 milyon olduğunu belirten dergi, bu durumdaki ailelerde kadınların kazançlarının ekonomik açıdan felaketi önlediğini vurguladı. Derginin haberine göre 1983 yılında müdür seviyesinde bulunan ve yüksek ücret alan kadınların oranı yüzde 34'tü. Bu oran 2001 yılında yüzde 50'ye çıktı. 
     Kadının daha fazla kazanmasının bazı ailelerde normal düzeni bozmadığı, bazılarında ise gerginliğe sebep olduğu ifade edildi. 
     Bu arada, ABD Çalışma Bakanlığı istatistiklerine göre, kocanın işsiz olduğu ve sadece kadının çalıştığı ailelerin oranı sadece yüzde 5.6 görünüyor. Ancak bu verilerin yanıltıcı olduğu, zira bu durumdaki erkeklerin ya emekli ya sakat ya da öğrenci oldukları kaydedildi. 
     Zamanla görüşlerin de değiştiğine dikkati çeken Newsweek dergisi, halkın yüzde 61'inin, ''evin geçiminin kadın tarafından sağlanmasını ve erkeğin, geleneksel olarak kadının yaptığı işleri üstlenmesini normal karşıladığını'' kaydetti. 
     Öte yandan ''eşiniz kaç para kazanırsa evde oturmaya razı olursunuz '' sorusunu cevaplandıran erkeklerin yarısına yakını yüzde 47 ''yılda en az 75 bin dolar kazanırsa evde otururum'' cevabını verdi. 
     Buna karşılık erkeklerin yüzde 17'si, kadınların ise yüzde 32'si, eşinin kazancının evlilik ya da birlikte yaşama kararında etkili olduğunu söylediler. 
     
</TEXT>
</DOC>
