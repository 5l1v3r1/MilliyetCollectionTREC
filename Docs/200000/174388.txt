<DOC>
<DOCNO> 174388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/siyaset/siy01.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2. çuval operasyonu 
</HEADLINE>
<TEXT>

   Amerikan askerleri Kerkük'te Türkmenlerle ittifak yapan bir örgütün merkezini basarak hareketin liderini ve taraftarını gözaltına aldı 
      NAMIK DURUKAN Kerkük 

   
   Kerkük'te Türkmenlerle ittifak halinde olan Irak Hür Subaylar ve Siviller Hareketi Merkezi'ne ABD askerleri baskın düzenledi. Süleymaniye'de 11 Türk askerinin gözaltına alındığı operasyona benzer sahnelerin yaşandığı baskında hareketin lideri ve 30 taraftarı gözaltına alındı, bazılarının başına çuval geçirildi. Hareket üyeleri "Kerkük'ün Kurtuluşu" adlı örgüt kurdukları iddiasıyla sorguya alındı. 
   Kerkük Kent Meclisi üyesi olan ABD vatandaşı Ali Namık Salih'in lideri olduğu hareketin merkezi, dört tank desteğindeki 60 ABD askeri tarafından basıldı. Gözaltına alınan bazı üyelerin başına da çuval geçirildi. 
   ABD'lileri Kerkük'ten kovmak için "Kerkük Kurtuluş Ordusu" adlı örgüt kurmakla suçlanan Salih şunları söyledi 
   "Büroyu basan 60 askerin başında bulunan komutan bana kim olduğumu sorunca, kendisine Hür Subaylar ve Siviller Hareketi Başkanı olduğumu, yasal faaliyet sürdürdüğümüzü anlattım. Bunun üzerine 'şebekenin başını yakaladık' diyerek elime kelepçe taktı. Bazı adamlarımın başına da çuval geçirdiler." Gizli örgüt kurmakla sorgulandığını anlatan Salih, sorgu aşamasını da şöyle anlattı 
   
   Eylem hazırlığı 
   "Sorguyu ABD'li askeri yetkililer yaptı. ABD askerlerini kovmak için eylem hazırlığı yaptığımızı, Kerkük'ün Kurtuluşu Örgütü'nü kurduğumu söylediler. Tikrit'ten kendilerine gelen istihbarat dogrultusunda eyleme geçmek için çok sayıda silah temin ettiğimizi, Kerkük'teki ABD yönetiminin dağıttığı kimlik kartlarını çoğalttığımızı, ABD yönetiminden para alabilmek için Irak subayları adına düzenlenmiş sahte kimlik çıkardığımızı iddia ettiler. Anlatılanlarla ilgimiz olmadığını açıklamaya çalıştım. Bir gün sonra yanlış istihbarat aldıklarını açıklayıp özür dilediler ve serbest kaldık." 
   
   
</TEXT>
</DOC>
