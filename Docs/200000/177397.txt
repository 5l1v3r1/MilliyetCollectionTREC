<DOC>
<DOCNO> 177397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yazar/sazak.html </URL>
<DATE> 2003/08/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gül'ün Saddam'a mesajı 
</HEADLINE>
<TEXT>

   
   Musul'da yakalanan Saddam rejiminin kilit isimlerinden Taha Yasin Ramazan'ın 'gözleri bağlı' Talabani'nin adamlarınca sorgulandığı televizyon görüntülerini Dışişleri'ndeki makamında izliyor, Abdullah Gül. 
   Başbakanlığı sırasında Irak liderliğini savaş konusunda defalarca uyaran Gül, son bir girişimle Saddam'a çok yakın bir ismi Taha Yasin Ramazan'ı MİT'in uçağıyla 'gizlice' Ankara'ya getiriyor. 
   Irak Dışişleri Bakanı Sabri Naci'nin de eşlik ettiği bu 'son dakika' ziyaretinde Başbakan Gül, Saddam'a 'çekil' mesajı gönderiyor. 
   ABD kapıya dayanmış, savaş patlamak üzere, Irak halkının 'savaşçılığını' anlatan Taha Yasin Ramazan'a Gül, 'Dayanamazsınız, bir an önce BM şartlarını kabul ettiğinizi ilan edin, diktatörlüğe son verin, ülkenizi işgalden kurtarın' diyor. Dinletemiyor 
   Dışişleri Bakanlığı'nda dün Abdullah Gül'le söyleşimiz sırasında Taha Yasin Ramazan'la olan görüşmenin 'perde arkası'nı sordum. 
   Gül'ün anlattıkları Irak'taki inatlaşmaya tarihi açıdan ışık tutacak önemdeydi 
   "Bu bölgenin bir insanı olarak hepimizi üzen manzara şudur Irak petrol zenginliği ve insan kaynakları açısından bu bölgede eşsiz bir yere sahip olabilirdi. Böylesine maddi imkanlara sahip bir ülke kötü bir liderliğin, diktatörlüğün elinde olmasaydı, sağ duyulu bir yönetimle bugün Ortadoğu'da refah içinde yaşardı. 
   Taha Yasin Ramazan'ı Ankara'ya çağırdığımda bunları anlattım. 
   Savaş olmayabilirdi. Başkan Bush barışa açık bir kapı bırakmıştı. Geri dönülemez noktaya gelinmemişti. Şunu söyledim Diktatörlüklerde gerçekler görülemez. Gerçekler lidere ulaşamaz. Sizin yapacağınız hiçbir şey yok. Yanlış liderliğinizle İran'la savaştınız, Kuveyt'i işgal ettiniz, milyonlarca insanı kırdırdınız, zenginlik, huzur içinde olacak ülkenizin düştüğü duruma bakın. Gücünüz yok, savaşamazsınız .. BM kararlarını bir çırpıda kabul ettiğinizi, kayıtsız şartsız açıklayın, dedim." 
   Taha Yasin Ankara'ya kadar MİT'in uçağıyla getirildiğine göre 'pazarlığın kilidi' Saddam olmalıydı .. 
   Abdullah Gül'e sordum. 
   'Saddam çekilsin' dediniz mi 
   Dönemin Başbakanı Gül şunu söylemişti 
   'Her şeyi söyledim. Irak'ın bir an önce demokrasiye geçmesi gerektiğini anlattım. Yoksa, kendi ülkenizi teslim edeceksiniz, dedim.' 
   Taha Yasin'in verdiği yanıt, önceki gün Musul'da köylü kılığında Peşmergelerce yakalanan Irak Başkan Yardımcısı'nın düştüğü durumu TV'den izleyen Gül'de bugün acı bir tebessüm yaratıyor 
   "Bana dediği şey şuydu Irak halkının savaşçı olduğunu bilmiyor musunuz Ben de ona 1 milyon Müslümanı kırdırdınız dedim. Siz düşmanımız dediğiniz insanlara ülkenizi teslim ediyorsunuz." 
   Ortada bugün ne Saddam rejimi kaldı ne de Irak. 
   Olan Irak halkına oldu. 
   
      
   
</TEXT>
</DOC>
