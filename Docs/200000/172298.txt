<DOC>
<DOCNO> 172298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yazar/yilmaz.html </URL>
<DATE> 2003/07/29/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erdoğan'ın avukatı Uzan davasında 
</HEADLINE>
<TEXT>

   
   Uzanlar'a devredilen Çukurova Elektrik ÇEAŞ ve Kepez Elektrik'e devletin el koyması kimlere zarar verir 
   Bu sorunun yanıtını Cem, Hakan, Kemal Uzan onların eşleri, çocukları veya Genç Parti diye oy verenler varsa, önce bir dursun, sonra da iyice okusun. 
   ÇEAŞ ve Kepez'in mülkiyeti devlete ait, kullanım hakkı ise 2058 yılına kadar Uzanlar'a verilen şirketler. Bu şirketler halka açık. 12 bin 500 yatırımcı İstanbul Menkul Kıymetler Borsası'nda işlem gören bu hisseleri aldı. 
   Başbakan Tayip Erdoğan'ın avukatı ve aile dostu Münci İnci karşımıza ÇEAŞ ve Kepez yatırımcılarının avukatı olarak çıkıyor. 
   İnci, 12 Eylül 2003 tarihine kadar, Enerji Bakanlığı ve Uzanlar aleyhine tazminat davası açmaya hazırlanıyor. 
   
   Tazminat davası 
   İnci devletin yatırımcıların hisselerine el koyarak haksız servet edinme yoluna gittiği, gelecekte hisselerin değer artışından yatırımcıları mahrum bıraktığı gerekçeleri ile Enerji Bakanlığı aleyhine dava açıyor. 
   Aktif değerleri olan ÇEAŞ ve Kepez'in hisselerine el koyan devletin, "sebepsiz zenginleştiği" iddiasını da gündeme getiriyor. 
   Bakanlığın 2000 yılında çıkardığı yönetmelik gereği, 28 Şubat tarihine kadar dağıtım ve üretim lisanslarından birinin seçilmesi yolunda, ÇEAŞ ve Kepez yönetimine yaptığı uyarılara rağmen, yönetimin bu yola gitmemesini ağır kusur olarak değerlendiriyor İnci... 
   İnci, yönetimin hissedarları mağdur etmesi halinde malvarlıkları ile sorumlu olduklarını da hatırlatıyor ve "Yöneticiler görevlerini yerine getirmedikleri için tazminat öderler" diyor. 
   
   557 milyara tesis 
   "Adana, Mersin, Hatay, Osmaniye İlleri, Kahramanmaraş İlinin Üç Köyünde Elektrik Üretim, Dağıtım ve Ticaret Hizmetlerinin Yapılması İçin Görev Verilmesine İlişkin İmtiyaz Sözleşmesi." 
   1998 yılında 557 milyar 767 milyon liraya 2 milyon 126 bin 414 dolar devredilen ÇEAŞ tesislerinin 2058 yıllına kadar tüm hakları Uzanlar'a geçiyor. 1993 yılından beri tartışmalı geçen sürece imtiyaz sözleşmesi ile noktayı koyan isim oldukça tanıdık Beyaz Enerji ve Mavi Akım soruşturmaları geçiren Enerji Bakanı Cumhur Ersümer 
   Bu sözleşmenin 19. maddesi,"Şirket kusuru nedeniyle sözleşmenin feshi" tanımı yapıyor ve şöyle diyor 
   "Bakanlık, yazılı uyarısına ve geçici olarak aldığı önlemlere rağmen, şirket kusura devam ederse, işletmeye el koyarak sözleşmeyi iptal etme yetkisine sahip olur." 
   Kimi hukukçular, Enerji Bakanlığı'nın iptal süreçlerini çalıştırmadığını iddia ediyorlar. İnci ise açacağı davayı "tazminatla" sınırlı tutuyor. İnci, özel hukuk hükümleri gereği devletin kamu yararı gözettiği anda "el koyma" yetkisini kullanabileceğini belirtiyor. 
   
   Yasa belirliyor 
   Elektrik Piyasası Yasası'nın, "Yaptırımlar ve Dava Hakkı" ile ilgili 11. maddesi, "Kurul, fiilin ağırlığına göre idari para cezası uygulamaksızın lisansı doğrudan iptal eder. Tesislerin mülkiyetini elinde bulunduran lisans sahibinin nam ve hesabına ÇEAŞ ve Kepez 120 gün içinde ilgili tesisin satışı için ihaleye çıkılır" diyor. 
   Devletin el koyma işlemi gerçekleştiğine göre, ÇEAŞ ve Kepez özelleştirmelerinden sözetmeye başlamamız gerekmez mi 
   İşte kritik olan nokta bu. Milyarlarca dolarlık şirketler Uzanlar'la, hükümet arasındaki kavgada eritilir ve yıpratılırsa şirketlerin aktiflerinden doğan kayıptan yalnızca yatırımcı değil, herkes zarar görür. 
   
   10 yıllık iş 
   1993 yılında 880 milyon dolar değer biçilen ÇEAŞ'ın yüzde 11'ini temsil eden kamu hisseleri 84 milyon dolara Uzanlar'a geçti. Bu arada Sabancı ve yatırımcı Dündar Altay'ın da hisselerini olaylı bir şekilde toplayan Uzanlar, 1998 yılında devetle imtiyaz sözleşmesi imzaladılar. 
   2000 yılında alınan bir Danıştay kararına göre, devlet iletim hakkını belirli bir bedelle geri alacaktı. Uzanlar şirketin değerini Berke Barajı henüz bitirilmemişti 3 milyar 221 milyon dolar olarak saptadı devletin karşı teklifi olmadı. 
   
      
   
</TEXT>
</DOC>
