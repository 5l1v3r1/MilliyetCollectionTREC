<DOC>
<DOCNO> 189376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur24.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayetin altından yasak aşk çıktı... 
</HEADLINE>
<TEXT>

     Evinde önceki gün ölü bulunan Abdurrahman Büyükakkuş'u 26 , karısının azmettirdiği sevgilisinin öldürdüğü ortaya çıktı. 
     Konya merkez Karatay İlçesi Nehrikafur Mahallesi'nde oturan Abdurrahman Büyükakkuş'un 6 yerinden bıçaklanarak öldürülmüş olarak bulunmasının ardından inceleme başlatan polis, önemli ipuçlarına ulaştı. 
     10 gün önce öldürüldüğü anlaşılan Büyükakkuş'un özel hayatını mercek altına alan Asayiş Şube Müdürlüğü Cinayet Masası dedektifleri, cinayete kurban giden Abdurrahman Büyükakkuş'un, bir süre önce eşi Atiye Büyükakkuş 22 tarafından terk edildiğini belirledi. Soruşturmayı derinleştiren polis, terk eden eşle aşk ilişkisi olan İsmail G'yi 25 şüphe üzerine gözaltına aldı. 
     İsmail G, emniyetteki ifadesinde, cinayeti Atiye Büyükakkuş'un azmettirmesi sonucu kendisinin işlediğini itiraf etti. 
     Cinayetin işlendiği evde yaptırılan tatbikatta soruları yanıtlayan İsmail G, Atiye Büyükakkuş'un ''tatlı vaatlerine kandığını'' ileri sürerek, ''Atiye bu suçu bana ileriye dönük pembe vaatlerde bulunarak işlettirdi. Beraber bir hayat kurmayı planlıyorduk, çok pişmanım'' dedi. 
     Cinayet, uzun süredir kimsenin gelip gitmediği Abdurrahman Büyükakkuş'un evinden çevreye yayılan kokular üzerine güvenlik güçlerine haber verilmesiyle ortaya çıkmıştı. 
     İsmail G. ile Atiye Büyükakkuş'un adliyeye sevk edileceği bildirildi. 
     
</TEXT>
</DOC>
