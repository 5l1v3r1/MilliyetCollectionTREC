<DOC>
<DOCNO> 174500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo04.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar hala futbola hasret 
</HEADLINE>
<TEXT>

     2003-2004 futbol sezonunda, toplam 155 takımın mücadele edeceği Türkiye Profesyonel Futbol Ligleri'nde, 81 ilden, 13'ünün takımı bulunmuyor. 
     Düzce, Bartın, Bayburt, Nevşehir, Kırklareli, Burdur, Edirne, Ardahan, Van, Tunceli, Kars, Bingöl ve Ağrı illerinin profesyonel liglerde kulüpleri yer almıyor. Bunlar arasında yer alan 6 ilin Doğu Anadolu Bölgesi'nden olması dikkati çekiyor. 
     Liglerde İstanbul 24, Ankara 12 ve İzmir de 8 kulüple en fazla takım bulunduran iller. 
     İstanbul'un Birinci Süper Lig'de 4, İkinci Lig A Kategorisi'nde 1, İkinci Lig B Kategorisi'nde 10 ve Üçüncü Lig'de de 9 takımı mücadele ediyor. Bu ili izleyen Ankara'nın Birinci Süper Lig'de, İkinci Lig A Kategorisi'nde ve İkinci Lig B Kategorisi'nde 2'şer takımı bulunurken, Üçüncü Lig'de ise 6 takımı yer alıyor. İzmir ise Birinci Süper Lig'de temsil edilmezken, İkinci Lig A Kategorisi'nde 4, İkinci Lig B Kategorisi'nde 1 ve Üçüncü Lig'de de 3 takıma sahip bulunuyor. 
     Birinci Süper Lig'de İstanbul 4 , Ankara 2 ve Trabzon 2 ile 1'den fazla takım bulunduran iller arasında yer alıyor. 
     
     3 İLİN BİRİNCİ SÜPER LİG DIŞINDA TAKIMI YOK 
     Samsun, Malatya ve Elazığ illerinin Birinci Süper Lig dışında diğer profesyonel liglerde takımları yer almıyor. 
     Malatyaspor, Samsunspor ve Elazığspor, 2003-2004 sezonunda illerini temsil edecek profesyonel takımlar. Malatyaspor, bu sezon Türkiye'yi ayrıca UEFA Kupası'nda da temsil edecek. 
     
     YALNIZCA ÜÇÜNCÜ LİG'DE YER ALAN İLLER 
     Kilis, Karaman, Niğde, Muş, Kütahya, Kastamonu, Isparta, Hakkari, Çorum, Bolu, Bitlis, Bilecik, Balıkesir, Artvin, Afyon illerinin takımları, bu sezon yalnızca Üçüncü Lig'de yer alacak. 
     
     İKİNCİ LİG A VE B KATEGORİLERİNDE YER ALAN İLLER 
     Adıyaman, Aydın, Çankırı, Erzincan, Erzurum, Gümüşhane, Hatay, Kırşehir, Kahramanmaraş, Siirt, Tokat, Şanlıurfa, Uşak, Zonguldak, Aksaray, Kırıkkale, Iğdır, Yalova, Karabük ve Osmaniye illerinin takımları, yalnızca İkinci Lig B , Çanakkale ve Kayseri'nin takımları ise yalnızca İkinci Lig A Kategorisi'nde bulunuyor. 
     Bu arada yalnızca Ankara ve İstanbul da tüm profesyonel liglere takım veren 2 il olarak göze çarpıyor. 
     
</TEXT>
</DOC>
