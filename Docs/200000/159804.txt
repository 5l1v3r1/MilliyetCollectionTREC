<DOC>
<DOCNO> 159804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur22.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erçel Kriz döneminde paramı dövize çevirmem tesadüf 
</HEADLINE>
<TEXT>

     TBMM Yolsuzlukları Araştırma Komisyonu'na bilgi veren Merkez Bankası eski Başkanı Gazi Erçel, Şubat 2001 krizini tetikleyen en önemli unsurun, piyasa yapıcı bankaların Hazine ihalesine katılmalarına karşın ertesi gün taahhütlerini yerine getirmeyerek Merkez Bankası'ndan döviz almaları olduğunu söyledi. Erçel, ''Merkez Bankası olarak parası olan, talep eden herkese döviz vermek mecburiyetindeydik'' dedi. 
     TBMM Yolsuzlukları Araştırma Komisyonu, AK Parti İstanbul Milletvekili Azmi Ateş başkanlığında toplandı. Toplantıya zamanından önce gelen Merkez Bankası eski Başkanı Gazi Erçel yaklaşık 3 saat bilgi sundu. 
     
     ''YANLIŞ YAPTIĞIMI DÜŞÜNMÜYORUM'' 
     Alınan bilgiye göre, Erçel, Türkiye'de son yıllarda peş peşe yaşanan krizlerle ilgili olarak yaklaşık 1 saatlik sunumda bulundu. Konuşmasına başlarken komisyona teşekkür eden Erçel, ''Merkez Bankası'ndan ayrıldıktan sonra bugüne kadar devlet katında kendimi ifade edecek bir zemin bulamadım'' dedi. 
     Erçel, bu sırada ''Merak konusu olduğu için belki sorarsınız belki sormazsınız'' diyerek Şubat 2001 tarihindeki kriz öncesinde şahsi parasını 50 bin dolar dövize çevirmesiyle ilgili de bilgi verdi. ''Bu tamamen bir tesadüftür, o günlerde paramın vadesi dolmuştu ve biz de dövize çevirdik'' diyen Erçel, ''Bir Merkez Bankası Başkanı bu kadar küçük bir paraya tenezzül eder mi Eğer yapsaydım çok daha büyük yapardım. Kişisel olarak yanlış yaptığımı düşünmüyorum. Bu konuda vicdanım rahat'' görüşünü dile getirdi. 
     
     PİYASA YAPICILARINA SUÇLAMA 
     Gazi Erçel, Şubat krizini tetikleyen en önemli unsurun piyasa yapıcı diye adlandırılan ve Hazine ihalelerine katılırken teminat yatırmayan büyük bankaların Hazine ihalesine katıldıktan sonra ertesi gün taahhütlerini yerine getirmeyerek Merkez Bankası'ndan döviz almaları olduğunu söyledi. O gün Merkez Bankası'ndan satılan toplam döviz miktarının 694 trilyon lira O zamanki kura göre 1 milyar dolar olduğunu kaydeden Erçel, Merkez Bankası'nın dalgalı kur sistemine geçmekte geç kaldığı yolundaki eleştirilerle ilgili olarak ''Merkez Bankası'nın böyle bir yetkisi yoktu. Bu Hükümet'in vereceği bir karardı'' dedi. 
     Erçel, kendisinin de dalgalı kur sistemine karşı olduğunu belirterek, ''Bana göre esnek kur sistemi devam etmeliydi. Ancak sözümü dinletemedim. İstifamın en önemli sebebi de budur'' görüşünü ifade etti. 
     Erçel, Merkez Bankası Başkanı Süreyya Serdengeçti'nin krizin Başbakan Bülent Ecevit'in MGK toplantısından çıktıktan sonra yaptığı açıklamayla başladığı yolundaki değerlendirmesiyle ilgili olarak da kendi kitabında da dile getirdiği akrep örneğini verdi. Erçel, ''Sistemi ayakta tutan güven ortamıdır. Güven zedelenirse, korku trenine binilirse sarmal halinde sistem kendi kendini yer bitirir'' dedi. 
     Araştırma Komisyonu'nun AK Parti'li üyelerinden Bilecik milletvekili Fahrettin Poyraz piyasa yapıcı diye adlandırılan ve Hazine'ye teminat yatırmadan ihaleye girebilen büyük kankaların taahhütlerini yerine getirmemesi durumunda hiçbir müeyyide ile karşılaşmamalarını eleştirdi. Sistemde böyle bir müeyyide bulunmadığını ifade eden Poyraz, küçük bankaların ise teminatlarının yandığını kaydetti. 
     Eski Merkez Bankası Başkanı Erçel, istifasından sonra neler yaptığı ile ilgili de komisyona bilgi verdi. Gazetelerde makale yazdığını, üniversitede ders verdiğini ifade eden Erçel, gelecek hafta çarşamba günü önemli bir makalesinin yayınlanacağını söyledi. Erçel, ''Bıçak Sırtında'' adlı kitabının da yayınlandığını bildirdi. Erçel, bu kitabını da komisyona hediye etti. 
     
</TEXT>
</DOC>
