<DOC>
<DOCNO> 185689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/spor/spo01.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte İngiliz hasta 
</HEADLINE>
<TEXT>

   Beşiktaş kafilesinin malzemelerine Londra havaalanında el konduğu ve bir gün sonra geri verildiği ortaya çıktı. Başkan Serdar Bilgili olayı "Skandal" olarak yorumladı, dava açacaklarını söyledi 
      CENGİZ MALGIR 

   
   Bu kadar da olmaz 
   ŞAMPİYONLAR Ligi'nde Chelsea ile oynayacağı maç için önceki gün Londra'ya uçan Beşiktaş, İngilizler'in çirkin yüzüyle bir kez daha karşılaştı. Daha önce Galatasaray Teknik Direktörü Fatih Terim'i havaalanında saatlerce bekletip, "Neden ülkemize geldiniz " diye soran İngilizler, bu kez de Beşiktaş kafilesinin eşyalarına el koydu ve saatlerce geri vermedi. 
   
   Sabah yolladılar 
   FUTBOLCULARIN malzemelerinin yer aldığı çantaları alan havaalanı polislerinin, özel eğitilmiş köpeklerle uyuşturucu araması yaptığı öğrenildi. Bir süre bekledikten sonra otele dönen Siyah - Beyazlılar'a eşyaları sabah teslim edildi. Türkiye maçı öncesinde ortamı gerginleştirmeye çalışan İngilizler'e en büyük tepkiyi Başkan Serdar Bilgili gösterdi. 
   
   Davete gitmiyor 
   BİLGİLİ, İngiltere'de yaşanan bu olayı skandal olarak yorumladı ve kanuni girişimlerde bulunacaklarını açıkladı. Beşiktaş Başkanı, "Konuyu öncelikle UEFA'ya taşıyacağız. Yapılan davranış nedeniyle dava açacağız" diye konuştu. Bu arada Serdar Bilgili ve yöneticilerin, Chelsea Kulübü'nün bugün öğleden sonra vereceği davete katılmayacağı öğrenildi. 
   
   Kartal'ın sıcak gecesi    Beşiktaş, Şampiyonlar Ligi'ndeki ikinci sınavında bugün yıldızlar topluluğu Chelsea ile kozlarını paylaşacak. Kritik mücadele TSİ 21.45'te başlayacak 
   AVRUPA perdesini Lazio yenilgisiyle açan Beşiktaş, grubundaki ikinci maçında bugün Chelsea önüne çıkacak. Stamford Bridge'de TSİ 21.45'te başlayacak olan karşılaşmayı Portekizli Batista yönetecek. Kartal, harcadığı milyonlarca Euro ile transfer şampiyonu olan İngiliz rakibinden puan almanın hesaplarını yapıyor. 
   
   LUCESCU meydan okudu    TEKNİK Direktör Lucescu dün düzenlediği basın toplantısında Chelsea'yi yenmek için İngiltere'ye geldiklerini söyledi. Lazio maçını şanssız bir şekilde kaybettiklerini belirten Rumen hoca, "Beşiktaş bugüne kadar hep kendi klasiği ile oynadı. Yine rakibin temposuna uymayacağız, kendi futbolumuzu sahaya koyacağız. En iyi onbir görev alacak" ifadesini kullandı. 
   İKİNCİ tura çıkmak için para ve kadronun çok önemli olduğuna da değinen Mircea Lucescu, "Beşiktaş belki bir lüks içinde yaşamıyor ama iyi kadrosu var" dedi. Trabzonspor maçını geride bıraktıklarını ve İngiltere'de yeni bir sayfa açacaklarını sözlerine ekleyen Rumen hoca, "Bu grubun en şanslı ekibi Lazio. Biz de iddiamızı sürdürmek için istediğimiz galibiyeti alacağız" diye konuştu. 
   
   Ranieri temkinli    CHELSEA Teknik Direktörü Ranieri, Beşiktaş karşılaşmasının çok zor geçeceğini dile getirdi. Fransız hoca, "Eski dostum" dediği Lucescu'ya büyük saygı duyduğunu belirterek, "İki taraf içinde önemli bir sınav. Tek istediğimiz kazanmak" dedi. Toplantıya katılan Lampard ve Desailly ise 90 dakika boyunca dostça bir mücadele beklediklerini söyledi. 
   
   Tokat gibi cevap    LUCESCU'NUN basın toplantısında İngiliz gazeteciler, Chelsea - Beşiktaş maçından çok Türkiye - İngiltere karşılaşmasıyla ilgilendiler. Rumen hoca, İngiliz gazetecilerin 11 Ekim'deki maç konusunda sorduğu bir soruya, "Türk taraftarları çok fantastik ve medenidir. 3.5 yıldır oradayım, başımdan kötü bir olay geçmedi. Siz de korkmayın" yanıtını verdi. 
   
   
</TEXT>
</DOC>
