<DOC>
<DOCNO> 164191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo27.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, 21 gurbetçi futbolcuyu Türkiye'ye getirdi... 
</HEADLINE>
<TEXT>

     Almanya'da daha önce kulüp yetkililerince izlenen 3. ve 4. ligde futbol oynayan 21 genç futbolcuyu Türkiye'ye getiren Gaziantepspor, gelecek vaat eden futbolcularla 5'er yıllık profesyonel sözleşme yapacak. 
     Önceki gün Gaziantepspor'un Almanya yetkilisi Abdülkadir Bakırdöven nezaretinde Gaziantep'e getirilen 21 genç futbolcu, Kulüp Başkanı Celal Doğan tarafından kabul edildi. 
     Gaziantepspor'un tarihinde yine bir ilke imza atarak yurtdışında gurbetçi oyuncuları Türkiye'ye kazandırma yönünde çalışma başlattıklarını kaydeden Doğan, 7-8 Haziran tarihlerinde Futbol Şube Sorumlusu Asım Atmaz, Teknik Direktör Nurullah Sağlam ve Altyapı Teknik Sorumlusu Hındal Gündüz'ün, 3. ve 4. lig takımlarında oynayan 130 gurbetçi futbolcuyu izlediğini söyledi. 
     Doğan, beğenilen 21 futbolcunun Türkiye'ye getirildiğini, Gaziantep'te misafir ettikleri bu futbolcularla anlaşmaları halinde uzun vadeli sözleşmeler yapılacağını bildirdi. 
     Futbolcuların 16-23 yaşları arasında olduğunu belirten Doğan, anlaşma sağlanan oyuncuların Gaziantepspor, Gaziantep Büyükşehir Belediyespor ve Gaskispor takımlarında oynayacaklarını belirterek, şöyle dedi 
     ''Gaziantepspor bugüne kadar kendi altyapısından yetiştirdiği birçok futbolcuyu Türk futboluna kazandırdı. Eğer futbolu kendinize bir meslek olarak düşünüyor ve bu işten ekmek kazanmak istiyorsanız Gaziantepspor sizin için doğru adrestir. Biz futbolcuda teknik meziyetlerinin yanında doğruluk, dürüstlük ve temizlik ararız. Eğer kendinize inanıyor ve güveniyorsanız size şimdiden aramıza katıldığınız için hoş geldiniz diyorum. Yolunuz uzun ve çileli. Umarım hepiniz bu yolda başarılı olursunuz.'' Bu arada, Türkiye'ye getiren oyunculardan Ferhat Cerci'nin, Fenerbahçe'nin eski teknik direktörü Verner Lorant'ın takımı Aahen'de top oynadığı öğrenildi. 
     Celal Doğan, basına yaptığı açıklamanın ardından gurbetçi oyuncular ve beraberinde getirdikleri babalarıyla bir toplantı yaparak anlaşmanın şartlarını ve ayrıntılarını görüştü. 
     
</TEXT>
</DOC>
