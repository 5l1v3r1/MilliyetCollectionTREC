<DOC>
<DOCNO> 163989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur19.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten kamu çalışanlarına gözdağı Milyonlarca işsiz var" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, asgari ücretten çalışmak isteyen milyonlarca işsizin de olduğu hesaba katılarak, toplu iş sözleşmesi görüşmelerinin uzlaşmayla sonuçlanmasını arzu ettiklerini söyledi. 
     Çiçek, 3,5 saat süren Bakanlar Kurulu Toplantısı'nda ele alınan konulara ilişkin açıklamalarının ardından, gazetecilerin sorularını yanıtladı. 
     
     TOPLU İŞ SÖZLEŞMESİ GÖRÜŞMELERİ... 
     Toplu iş sözleşmesi görüşmelerine yönelik bir soruyu yanıtlarken de Çiçek, kamuda çalışanlar ile ilgili toplu sözleşmelerde bir uzlaşmanın henüz olmadığını, müzakerelerin başladığını hatırlattı. 
     Çiçek, yarın müzakerelerin yapılacağını vurgulayarak, ''Temenni ederiz ki, Türkiye'nin imkanları da dikkate alınarak, Türkiye'nin uyguladığı ekonomik istikrar programı ve bütçeye konulan ödenekler de dikkate alınarak... Bugün çalışanların 5-10 misli daha asgari ücretten çalışmaya amade. Milyonlarca işsizin de olduğu hesaba katılarak bir uzlaşmayla bu müzakereler sonuçlansın arzu ediyoruz'' dedi. 
     Bir gazetecinin, dört kitabın toplatılarak yakılmasına karar verildiği, Hakkari'de bir tiyatro dekorunun beğenilmediği gerekçesiyle polislerce götürüldüğüne yönelik haberleri anımsatarak, ''Bir yandan AB uyum yasaları diyoruz, ama diğer yandan uygulama ile ilgili sorunlarımız var herhalde'' demesi üzerine Çiçek, Türkiye'nin demokratikleşmesi, demokratik standardının yükseltilmesi, temel hak ve özgürlüklerin kullanılmasıyla ilgili yapılması gereken iki önemli iş bulunduğunu söyledi. Bunlardan birincisinin, yasaların değiştirilerek çıkarılması, standardının yükseltilmesi olduğunu ifade eden Çiçek, uyum paketleri ile yapılmak istenilenin bu olduğunu kaydetti. 
     Çiçek, bir taraftan bunu çıkarmaya çalıştıklarını diğer taraftan en az bu yasaların çıkarılması kadar önemli olanın uygulamalar olduğunu vurgulayarak, şöyle konuştu 
     ''Bizim de bu paketleri niye acele çıkarmaktaki kararlılığımız daha iyi anlaşılıyor. Çünkü 2004 Aralık ayına geldiğimizde bu neviden şikayetlerin asgariye inmiş olması lazım. Biz istiyoruz ki 2003 yılı içerisinde yasal düzenlemelerin önemli bir kısmını yapmış olalım. Hatta çok önemli bir kısmını ilerleme raporunun yayınlanmasından evvel yapalım. Bundan sonra da bütün dikkatimizi, enerjimizi kamuoyu ile birlikte uygulamaya yoğunlaştıralım. Maalesef çıkarılan yasaların çıkış sebebiyle de çok bağdaştırılması mümkün olmayan uygulamalara da rastlıyoruz. Gelen yabancı heyetlerin merak ettiği, bizden cevabını beklediği konu 'yasaları çıkarıyorsunuz, bu noktada bizi de şaşırtacak kadar hızınız var. Bu noktada önemli adımları attınız. Biraz da uygulamalar noktasında sizlerden gayret bekliyoruz' diyorlar. Zaman zaman basında çıkan bu tür haberler yabancı heyetlerin de bu türden sorular sormasına sebep teşkil ediyor. Ümit ediyorum ki hep birlikte toplum olarak yasaların çıkarılması için gösterdiğimiz gayreti, bundan sonra uygulamada gösteririz.'' 
     
     ZİHNİYET DEĞİŞİKLİĞİ... 
     Çiçek, uygulamaların ihlalinin önlenmesine yönelik alınması düşünülen önlemlerin sorulmasına karşılık, üzücü uygulamaların önemli nedenlerinden birisinin eğitim eksikliği olduğuna işaret etti. Çiçek, bunun gözardı edilmemesi gerektiğini vurgulayarak, ülkede karşılaşılan temel sorunların başlıca nedeninin eğitim yetersizliği, eksikliği olduğunu yineledi. 
     AB sürecinde bütün kurumların kendi personelini eğitmek konusunda ciddi bir gayret içinde olması gerektiğini belirten Çiçek, Adalet Bakanlığı olarak bu konuda çok yönlü bir program başlattıklarını anımsattı. Çiçek, bu çerçevede, yaklaşık bin hakim ve savcı ile, İnsan Hakları Mahkemesi kararları, bunun Türkiye'ye yansımaları ve AB uyum yasaları ile ilgili toplantılar yapıldığını anlattı. 
     Diğer kuruluşların da bu noktada eğitime, bilgilendirmeye özel önem vermesi gerektiğini kaydeden Çiçek, ''Çünkü yasa değişikliği kolay zihniyet değişikliği ise yasa değişikliği kadar süratli, bir gecede, bir günde gerçekleşmiyor. Bu noktada hepimizin özel bir gayret göstermesi gerekiyor'' diye konuştu. 
     Cemil Çiçek, uygulamaların suç teşkil etmesi halinde ise ilgili savcıların gerekli tatbikatı yaptıklarını ve yapacaklarını ifade etti. 
     
     7. UYUM PAKETİ... 
     7. uyum paketine ilişkin çalışmaların ne zaman başlayacağı yönündeki bir soruya, Çiçek, şöyle karşılık verdi 
     ''Pazartesi ulusal programı Bakanlar Kurulu'nda görüşmüş olmakla, geriye yapılması gereken ne gibi işlemler var. Bunların bir kısmı yasa değişikliğini, bir kısmı Anayasa değişikliğini, bir kısmı başka mevzuatlarda değişiklik gerektirecektir. Baştan kendi iş takvimimizi söyledik. 2004 Aralık ayı AB'nin bize verdiği son tarihtir. Ama biz hükümet olarak önemli bir kısmını, ilerleme raporu Ekim'de yayınlanacağı için bu tarihten önce bunları gerçekleştirmek için 6.'sı yolda. Onu inşallah yarın mecliste yasalaştırmış olursak, 7.'si için de zaten bir hazırlık başladı. Onu da kısa sürüde sizlerle beraber paylaşır hale geleceğiz.'' 
     
</TEXT>
</DOC>
