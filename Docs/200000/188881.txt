<DOC>
<DOCNO> 188881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/dunya/dun03.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Konsey Kimseden asker istemiyoruz .. 
</HEADLINE>
<TEXT>

      DIŞ HABERLER 

   
   Malezya'nın Putrajaya kentinde düzenlenen İslam Konferansı Örgütü İKÖ toplantısına katılan Irak Geçici Yönetim Konseyi üyeleri, komşu ülkelerin yanı sıra, diğer Müslüman ülkelerin de Irak'a asker göndermelerini istemediklerini söyledi. 
   Türk askerinin Irak'a gitmesini istemediklerini daha önce pek çok kez belirten Irak Geçici Yönetim Konseyi GYK Başkanı İyad Allavi ve GYK üyeleri, Malezya'da düzenledikleri basın toplantısında, Irak'ın güvenliğini Iraklıların sağlayabileceğini, bu yüzden Amerikan askerlerine yardım etmek üzere diğer ülkelerden de asker istemediklerini söyledi. "Irak'a komşu ülkelerden asker gelmesini tercih etmiyoruz. Aslında diğer Müslüman ülkelerden de gelmesini tercih etmiyoruz, çünkü Irak halkının, güvenliği sağlayabileceğini düşünüyoruz" diyen GYK üyesi Muhsin Abdül Hamid, Irak'ın en yakın zamanda kendi başına güvenliğini sağlayabileceği bir formül arayışında olduklarını belirtti. 
   
   "Seçim 2004'te" 
   GYK Dönem Başkanı İyad Allavi de, Irak'ta seçimlerin gelecek yıl yapılacağını söyledi. Malezya'da GYK üyeleriyle düzenlediği basın toplantısında Allavi, seçim tarihine ilişkin bir soruya, "Kesinlikle 2004'te" yanıtını verdi. 
   
   
</TEXT>
</DOC>
