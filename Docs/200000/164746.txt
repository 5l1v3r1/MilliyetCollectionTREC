<DOC>
<DOCNO> 164746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko06.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin malları fabrika kapattırıyor... 
</HEADLINE>
<TEXT>

     Kayseri'de kurulu HOK Kilit Sanayi ve Ticaret A.Ş. Yönetim Kurulu üyesi Zeki Küçüktatırcı, Çin'den fazla miktarda ucuz ve kalitesiz kilit ithal edilmesi nedeniyle Türkiye'deki asma kilit fabrikalarının tamamına yakınının kapandığını öne sürdü. 
     Küçükkatırcı, Türkiye'de, ihracata yönelik, piyasaya kendini kabul ettirmiş ve Avrupa standartlarında kapı kilidi üreten 10'a, asma kilit üreten 60'a yakın fabrika bulunduğunu belirtti. 
     Son yıllarda Çin'den Türkiye'de fazla miktarda ucuz ve kalitesiz kilit ithal edilmesinin, Türk kilit üreticilerini olumsuz yönde etkilediğini ifade eden Küçükkatırcı, şunları söyledi 
     ''Çin hükümeti üreticileri destekliyor. Bu ülkede hammadde, ara malzemeler ve işçilik çok ucuz. Bu arada Çin hükümeti de ihracatçısına yüzde 20 oranında destek sağlıyor. Durum böyle olunca bu ülkede üretilen bir ürünün maliyeti de çok düşük oluyor. Bu da rekabet güçlerini artırıyor. 
     Son yıllarda ülkemize Çin'den çok miktarda ucuz ve kalitesiz çeşitli tipte kilit giriyor. Bu kilitler Türk kilitlerine göre çok kalitesiz. Bizim kilitlerimiz 5 yıl garantili. Ancak, Çin mali ucuz olduğu için kalitesine bakmaksızın tercih ediliyor. Türkiye'ye, iç piyasayı olumsuz etkileyecek şekilde Çin kilidi giriyor. Bu durum kapı kilidi ve asma kilit üreten firmaları zor durumda bıraktı. Kapı kilidi üreten firmalar üretimlerini düşürdüler ve zararına mal satmaya çalışıyorlar. Ülkemizde gömme kapı kilidi ithalatı da giderek artıyor. Asma kilit üretimi yapan 60'a yakın fabrikanın tamamına yakınının kapanmasına neden oldu. Birkaç firma faaliyette ve bunlar da kamu kurumlarına ürünlerini satabiliyor.'' Türk kilit sanayicilerinin Avrupa ve Afrika ülkelerine ihracat yapabildiklerini belirten Küçükkatırcı, ancak Çin'in son yıllardaki ihracat atağının iç piyasasının yanı sıra, dış piyasada da Türk kilit sanayicilerini olumsuz etkilediğini bildirdi. 
     Devletin sanayicisine sahip çıkmasını ve Çin malı kilitlerle ilgili olarak antidamping soruşturması yapması gerektiğini vurgulayan Küçükkatırcı, Çin'den ithal edilen kilitlerin kalite kontrollerinin iyi yapılmasını, fiyatlarının da iç piyasa fiyatlarına göre ayarlanmasını ve kota uygulanmasını istedi. 
     
</TEXT>
</DOC>
