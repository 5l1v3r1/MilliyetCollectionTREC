<DOC>
<DOCNO> 170265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur06.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de yabancılar kapkaça başladı... Belaruslu kapkaççı yakalandı 
</HEADLINE>
<TEXT>

     Kızılay'da kapkaç olayına karışan Belarus uyruklu bir kişi polis tarafından suçüstü yakalandıktan sonra sınırdışı edildi. 
     Ertan Güven adlı emekli bir vatandaş, dün banka çıkışında bir kişinin saldırısına uğradı. Saldırı sonucunda bankadan çektiği ve bir poşetin içerisine koyduğu 8 milyar 743 milyon lira parası çalınan Ertan Güven, Kızılay'da devriye gezen polis ekibine olayı bildirdi. 
     Görgü tanıklarının ve Ertan Güven'in verdiği eşkalden faydalanan Çankaya İlçe Emniyet Müdürlüğü'ne bağlı ekipler, takviye ekip isteyerek çevrede ve Ankara Metrosu içerisinde arama çalışmalarına başladı. Olaydan kısa bir süre sonra eşkale benzeyen bir kişi gözaltına alındı. 
     Poşet içerisinde bulunan paralarla birlikte gözaltına alınan kişinin Belarus uyruklu Dzıanıs Davydau 19 olduğu tespit edildi. Ertan Güven ile yüzleştirilen Belarus uyruklu kişinin kapkaç olayını gerçekleştirdiği teyit edildi. 
     Büyükelçilikten istenilen tercüman aracılığıyla ifade veren Davydau, suçunu itiraf etti. Belarus uyruklu genç, Antalya'da bir barda çalışmak için Türkiye'ye geldiğini ancak arkadaşlarıyla irtibat kuramadığı için parasız kaldığını söyledi. 
     Mahkemeye çıkarılan Dzıanıs Davydau'nun sınırdışı edilmesi kararlaştırıldı. 
     
</TEXT>
</DOC>
