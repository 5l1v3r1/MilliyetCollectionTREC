<DOC>
<DOCNO> 153841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur34.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da Sıhhiye Meydanı'ndaki 1 Mayıs mitingi başladı 
</HEADLINE>
<TEXT>

     İşçi ve memur sendikaları, sivil toplum örgütleri, öğrenci grupları ve bazı partilerin katıldığı Sıhhıye Meydanı'ndaki 1 Mayıs mitingi başladı. 
     Ankara Garı'dan yürüyüşe geçen katılımcıların Sıhhıye Meydanı'na ulaşmaları, yaklaşık 2 saat sürdü. Yürüyüş boyunca, ses aracından Aşık Mahzuni'nin seslendirdiği ''Katil Amerika'' adlı türkü çalındı. 
     Yürüyüşçüler, ''Hakkımızı Sonuna Kadar Savunacağız, ''Ekonomik Bağımsızlık Yolunda Yaşasın 1 Mayıs'' yazılı pankartlar taşıdılar. 
     Türk-İş'e bağlı işçiler, ''Köleliği Yeniden Getiren İş Yasası'na Hayır'' yazılı önlükler giydiler. 
     Katılımcılar, Sıhhıye Meydanı'nda konuşmaların yapılacağı platformdan çalınan 1 Mayıs Marşı'na eşlik ederek, attıkları sloganlarla özellikle IMF ve ABD'yi protesto ettiler. 
     Öte yandan, Ankara Adliyesi önünde bekleyen bir grup travesti, yürüyüşçülerin yaklaşması üzerine ''İnsanca Yaşam Platformu'' pankartı altında alandaki yerlerini aldı. 
     Travestilerin ''Dışlanmaya, Horlanmaya, Ezilmeye, Sömürülmeye, Katledilmeye Hayır'', ''Türkiye İran Olmayacak'', ''Eşcinsel Evliliğe Evet'' pankartlarını taşıdıkları görüldü. 
     
     NOTLAR 
     Miting nedeniyle alınan yoğun güvenlik önlemleri çerçevesinde, Ankara Emniyet Müdürlüğü'nden 3.500 polis görevlendirildi. Bir polis helikopteri, sürekli güvenlik uçuşu yaptı. 
     Meydana girişlerde oluşturulan kontrol noktalarında, üst araması yapıldı. 
     Atatürk ve Talatpaşa bulvarları ile Necatibey Caddesi trafiğe kapatıldı. 
     Trafik akımı, Ulus'tan gelişler Adliye önünde Nevzat Tandoğan Caddesi'ne, Kızılay'dan gelişler Mithatpaşa Caddesi'nin üstünden Kolej istikametine yönlendirildi. 
     Alanda, Ankara İl Sağlık Müdürlüğü'nün ambulansları ile iki itfaiye aracı bulunduruldu. Miting meydanına girenler polis tarafından tek tek aranırken, arama noktasının Adliye Sarayı önüne kurulması sorunlara neden oldu. Öğle saatlerinde Adliye'den çıkanlar, mitinge katılanlarla birlikte arama noktasından geçmek zorunda kaldılar. Bu nedenle, avukatlar ile polisler arasında zaman zaman tartışma çıktı. 
     




</TEXT>
</DOC>
