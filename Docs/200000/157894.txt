<DOC>
<DOCNO> 157894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sontur19.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener, interaktif oylamada birinci sırada... 
</HEADLINE>
<TEXT>

     Letonya'nın başkenti Riga'da 48'incisi yapılacak Eurovision Şarkı Yarışması'nda Türkiye'yi temsil edecek Sertab Erener, yarışmanın ''www.eurovision.tv'' adlı resmi sitesinde halkın verdiği oylarla birinci sırada. 
     Sony Müzik'ten yapılan açıklamaya göre, yarışmaya ''Everyway That I Can'' Yapabileceğim Her Şekilde adlı İngilizce şarkıyla katılan Erener, en iddialı rakibi Rusya'yı temsil eden t.A.T.u.'nun da önüne geçti. 
     24 Mayıs'ta gerçekleşecek yarışmada 4. sırada sahneye çıkacak olan Erener, yarın 14.35-15.05 saatleri arasında ''www.eurovision.tv'' sitesi aracılığıyla sevenleriyle ''chat'' yapacak. 
     Bu arada, yarışmada bu yıl ilk kez ''televoiting'' sistemi uygulanacak. Yarışma için oy kullanmak isteyenler, puan vermek istedikleri ülkenin numarasını TV'den verilecek numaralardan yarışma sırasında arayabilecek. 
     Sertab Erener'e oy vermek isteyen yurtdışında yaşayan Türklerin ise bulundukları ülkenin TV kanalından yayınlanan numarayı aramaları gerekiyor. 

     
</TEXT>
</DOC>
