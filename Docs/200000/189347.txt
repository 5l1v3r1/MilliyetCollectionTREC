<DOC>
<DOCNO> 189347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo25.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da tek hedef 3 puan... 
</HEADLINE>
<TEXT>

     Birinci Süper Futbol Ligi'nin yenilgisiz lideri Beşiktaş, yarın kendi evinde ağırlayacağı Diyarbakırspor'u da yenerek, iç sahadaki galibiyet serisini sürdürmeyi amaçlıyor. 
     Siyah-beyazlılar, bu maçın hazırlıklarını akşam saatlerinde BJK Nevzat Demir Tesisleri'nde basına kapalı yapacağı idmanla tamamlayacak. 
     ''Kara Kartallar'', iç sahadaki galibiyet serisini devam ettirip, gelecek hafta Sparta Prag ile deplasmanda yapacakları Avrupa Şampiyonlar Ligi maçı öncesinde moral depolamayı hedefliyor. 
     
     LECUSCULU BEŞİKTAŞ'I LİGDE YENEN TEK TAKIM 
     Beşiktaş'ın yarınki rakibi Diyarbakırspor, Teknik Direktör Mircea Lucescu yönetimindeki Beşiktaş'ı ligde şimdiye dek yenebilme başarısını gösteren tek takım unvanının sahibi. 
     Diyarbakır Atatürk Stadı'nda geçen sezon 16 Nisan 2003'te yapılan erteleme maçını 31. dakikada Saffet'in golüyle 1-0 kazanan yeşil-kırmızılı ekip, Rumen teknik adamın göreve gelmesinin ardından Beşiktaş'ı ligde yenebilen tek takım oldu. 
     Siyah-beyazlılar, Lucescu yönetiminde ligde şimdiye dek yaptığı 42 maçta tek yenilgiyi Diyarbakır'da tadarken, Beşiktaş, Diyarbakır deplasmanın ardından ligde yaptığı son 15 maçta da yenilgi yüzü görmedi. 
     Bu arada, yarınki maçın hakemi Bülent Demirlek, 16 Nisan'da Diyarbakır'daki karşılaşmada da görev yapmıştı. 
     
     GALİBİYET SERİSİNİ SÜRDÜRMEK İSTİYOR 
     Ligin namağlup lideri Beşiktaş, yarınki Diyarbakırspor maçını da kazanarak, kendi evindeki galibiyet serisini sürdürmeyi amaçlıyor. 
     BJK İnönü Stadı'ndaki son puan kayıplarını geçen sezonun 15. haftasında, 1 Aralık 2002'de Gençlerbirliği ile 1-1 berabere kaldığı karşılaşmada yaşayan siyah-beyazlılar, bu maçın ardından Dolmabahçe'de yaptığı 13 lig maçını da galibiyetle kapatmayı başardı. 
     
     ZAGO'NUN MR'I ÇEKİLDİ 
     Beşiktaş'ta, Diyarbakırspor maçı öncesi, ayağındaki ağrılardan şikayet eden Zago'nun MR çekildi. 
     Kulüp doktoru Ayhan Optur, Zago'nun daha önce ayağında hafif bir ağrı bulunduğunu, dün de bu ağrının şiddetlenmesi üzerine bugün MR'ını çektirdiklerini söyledi. 
     Dr. Optur, Avrupa Şampiyonlar Ligi'nde Sparta Prag ile yapılacak maç öncesi kontrol amaçlı olarak Zago'nun MR'ını çektirdiklerini belirterek, ''Şu aşamada ciddi bir durum yok. Zago'nun Diyarbakırspor maçında oynayamayacağını söyleyemem. Ancak bu akşamki antrenmanda oyuncumuzun son durumunu göreceğiz'' dedi. 
     Ayhan Optur, takımda bunun dışında bir sıkıntının bulunmadığını, bütün oyuncuların oynayacak durumda olduğunu sözlerine ekledi. 
     
     MUHTEMEL 11 
     Beşiktaş'ın, Diyarbakırspor karşısına şu 11'le çıkması bekleniyor 
     Cordoba, Ahmet Yıldırım, Ronaldo, Zago Emre , Kaan Dobra, Tayfur, Giunti, Ahmed Hassan, İbrahim, Sergen Ahmet Dursun , İlhan. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Bülent Demirlek yönetecek. 
     
     TARAFTARDAN ALPAY'A VETO 
     Öte yandan, Türkiye-İngiltere maçındaki tavırları nedeniyle, futbol hayatını sürdürdüğü İngiltere'de huzursuz günler geçiren Alpay Özalan'ın, eski takımı Beşiktaş'a dönmesine siyah-beyazlı taraftarlar sıcak bakmıyor. 
     İnternette Beşiktaş ile ilgili haberler yayınlayan ''www.bjkhaber.com'' adlı web sitesinde ''Alpay Beşiktaş'a geri dönmeli mi '' konulu ankete katılan 2 bin 192 kişiden bin 667'si yüzde 76.05 ''hayır, dönmemeli'' derken, 525'i ise yüzde 23.95 ''evet, dönmeli'' şeklinde oy kullandı. 
     
</TEXT>
</DOC>
