<DOC>
<DOCNO> 197918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yasam/yas04.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa boyu' kız kaçırma 
</HEADLINE>
<TEXT>

   Fransa ve Almanya'dan ikişer Türk genci, hep birlikte Avusturya'ya gidip 17 yaşındaki Türk kızını kaçırdılar 
      
   Avusturya'da, ailesi tarafından evlenmesine izin verilmeyen S.Ö., ikisi Fransa, ikisi de Almanya'dan gelen dört Türk genci tarafından kaçırıldı. 
   Avusturya'nın Bad Ischl kasabasında yaşayan 17 yaşındaki S.Ö.'nün, Almanya'da adı açıklanmayan iki Türk genci tarafından alıkonulduğunun saptandığını belirten Yukarı Avusturya Eyaleti Emniyet Müdürü Alois Lissl, Avrupa Polisi Europol yardımıyla genç kızın kısa sürede bulunacağını umduğunu söyledi. 
   Yukarı Avusturya Eyalet polisinin verdiği bilgiye göre, Almanya'da yaşayan bir Türk genci, S.Ö. ile evlenmek istedi. Ancak genç kızın babasının evlenmelerine izin vermemesi üzerine çılgın delikanlı, ikisi Fransa'da biri de Almanya'da yaşayan üç arkadaşının yardımıyla S.Ö.'yü kaçırdı. 
   
   İkisi Fransa'da yakalandı 
   Avusturya polisi, görgü tanıklarının ifadeleri üzerine yaptığı soruşturma sonucu, kaçırma olayına karışan Türklerden ikisinin Fransa'nın Marseille ve Menden kentlerinde yakalandığını açıkladı. Polis, Türk gençlerin iki ayrı otomobille Bad İschl kasabasına geldiklerini ve S.Ö.'yü geçen cuma sabahı Bad Ischl'deki evinden kaçırdıklarını bildirdi. 
   
   
</TEXT>
</DOC>
