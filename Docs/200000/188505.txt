<DOC>
<DOCNO> 188505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun09.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolivya'da gösteriler... 58 kişi öldü... 
</HEADLINE>
<TEXT>

     Bolivya'da, Devlet Başkanı Gonzalo Sanchez de Lozada'nın istifa etmesini isteyen göstericilerle askerler arasında çıkan çatışmalarda en az 14 kişinin daha ölmesiyle, çatışmaların başlamasından beri ölenlerin sayısının 58'e yükseldiği bildirildi. 
     İnsan hakları örgütü yetkilileri, ölenlerin birinin asker diğerlerinin sivil olduğunu, gösterilerde 150'den fazla kişinin de yaralandığını belirtti. 
     Katolik Kilisesi ise Devlet Başkanı Lozada'ya ülkenin içinde bulunduğu bu duruma ''otoriter olmayan acil bir çözüm bulması için hiçbir seçeneği göz ardı etmemesi'' çağrısında bulundu. 
     Bu arada, ABD ve Avrupa ülkeleri vatandaşlarından oluşan 70 yabancı turistin, iki askeri uçakla başkent La Paz'dan tahliye edilerek, ülkenin güneydoğusundaki Santa Cruz kentine götürüldüğü bildirildi. 
     Öte yandan, ABD Dışişleri Bakanlığından yapılan açıklamada, Bolivya Devlet Başkanı De Lozada'ya destek verilerek, ''Amerikan halkı ve yönetimi, demokratik yollardan seçilmiş Devlet Başkanı De Lozada'nın, ülkenin daha adil ve müreffeh olması için gösterdiği çabaları desteklemektedir'' denildi. 
     Bolivya'da, Devlet Başkanı Sanchez de Lozada'nın istifa etmesini ve Şili'ye doğalgaz ihraç edilmesinin engellenmesini isteyen çok sayıda sendikanın çağrısıyla yaklaşık 2 hafta önce genel grev başlatılmıştı. 
     Bolivya halkı, geçmişteki sınır anlaşmazlıkları nedeniyle Şili'ye doğalgaz satılmasını istemiyor. 
     
</TEXT>
</DOC>
