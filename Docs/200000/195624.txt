<DOC>
<DOCNO> 195624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/ekonomi/eko06.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soruşturmaya izin verme yetkisi bende' 
</HEADLINE>
<TEXT>

   ANKARA Milliyet 
   
   Başbakan Yardımcısı Abdüllatif Şener, Şişli Cumhuriyet Başsavcılığı'nın İmar Bankası'yla ilgili kusurları bulunması nedeniyle BDDK, SPK ve İMKB yetkilileri hakkında suç duyurusuyla ilgili olarak, "Soruşturmaya izin verme yetkisi bana ait. Gelecek dosyaların durumuna göre değerlendirip ona göre karar veririm" dedi. 
   Ankara Ticaret Odası'nın Seyranbağları Huzurevi'ndeki iftar yemeğine katılan Şener, bir süre önce BDDK eski Başkanı Engin Akçakoca ile ilgili bir soruşturma talebini de dosyanın içeriğini yeterli görmediği için reddettiğini belirtti. Şener, "Bu, bir vatandaşın herhangi bir bankadaki işlemlerin yeterli denetlenmediği ile ilgili şikayeti üzerine, savcılığın soruşturma izni istediği bir talepti" dedi. 
   Yolsuzluklarla sonuna kadar mücadele edeceklerini söyleyen Şener, "Ama yapılan işlerin yolsuzlukla mücadelenin karakterine uygun düşmesi kaydıyla" dedi. 
   
   
</TEXT>
</DOC>
