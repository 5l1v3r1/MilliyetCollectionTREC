<DOC>
<DOCNO> 199221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun11.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan ile Türkiye arasında yeni vize uygulaması... 
</HEADLINE>
<TEXT>

     Türkiye ile Azerbaycan arasında 8 Eylül 2003 tarihinde Ankara'da imzalanan yeni vize uygulamasıyla ilgili anlaşma, Azerbaycan Cumhurbaşkanı İlham Aliyev tarafından onaylanarak bugün resmi gazetelerde yayımlandı. 
     Yeni vize uygulamasına göre, her iki ülke vatandaşları ziyaret edecekleri diğer ülke konsolosluklarından harç ödemeksizin vize alabilecek. 
     Yeni uygulama, Azerbaycan vatandaşlarının Türkiye'ye girişlerinde, Türk vatandaşlarının da Azerbaycan'a girişlerinde havaalanlarında 10 dolar harç ödeyerek vize almalarına olanak sağlıyor. 
     TBMM tarafından daha önce onaylanarak Resmi Gazete'de yayımlanan uygulama değişikliğiyle ilgili süreç, Azerbaycan Dışişleri Bakanlığı'nın Türkiye'nin Bakü Büyükelçiliği'ne konuyla ilgili nota göndermesinden sonra başlayacak. 
     Daha önceki uygulamada, Türkiye'ye gidecek Azerbaycan vatandaşları Bakü ve Nahcıvan'daki konsolosluklara başvurarak ücretsiz, havaalanlarında ise 10 dolar karşılığında vize alırken Azerbaycan'a gelecek Türk vatandaşları, Türkiye'deki Azerbaycan konsoloslukları veya Bakü Bine havaalanında 40 dolar karşılığında vize alabiliyordu. 
     
</TEXT>
</DOC>
