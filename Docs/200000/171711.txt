<DOC>
<DOCNO> 171711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/guncel/gun03.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Apartmanda 'toz' bombası 
</HEADLINE>
<TEXT>

   Ankara'da bir elektrik şirketinin ofisinde kimyasal tozlardan kaynaklanan şiddetli patlamada bir kişi öldü, 2 kişi ağır yaralandı 
      ANKARA Milliyet 

   
   Ankara'da, bir elektrik şirketinin ofisinde meydana gelen şiddetli patlamanın, izinsiz bulundurulan kimyasal maddelerden kaynaklanması, şehir yaşamında yeni bir tehlikeyi daha ortaya çıkardı. Cinnah Caddesi Yeşilyurt Sokak 3 no'lu binanın 1. katındaki Halis Türkyılmaz'a ait Fultan Limited Şirketi'nde, dün 10.00 sıralarında şiddetli bir patlama meydana geldi. Yangına neden olan patlamanın etkisiyle üst katlarla yandaki binaların da camları kırıldı. Bu sırada karşı dairede bulunan Deniz Gövsa 38 , kaldırıldığı Fatih Üniversitesi Tıp Fakültesi Hastanesi'nde ölürken, yaralanan şirket sahibi Türkyılmaz ile Ayla Yaşar Hacettepe Üniversitesi Tıp Fakültesi Hastanesi'nde tedaviye alındı. 
   Olayı anlatan karşı dairedeki Grup Trans'ın sahibi Ali Yılmaz, Gövsa'nın beş dil bilen çok değerli biri olduğunu belirterek, "Sabah patlamalar duyduk. Beni kan tutar. Deniz Hanım kapıya önce kendi yöneldi. Kapıyı açtığı anda patlama oldu ve savrulan kapı kendisine çarptı. Boynu kırılmış" dedi. 
   
   Potasyum-Şeker karıŞımı 
   Terörle Mücadele Şubesi'ne bağlı uzman ekiplerinin incelemesinde, patlamanın işyerinde potasyum ve şeker içeren kimyasal maddenin izinsiz bulundurulmasından kaynaklandığı belirlendi. Türkyılmaz, daha önce enerji nakil hatlarıyla ilgili iş yaptıklarını, nakil hatlarını taşıyan direklerin dikilmesi için yer açarken patlayıcı kullanıldığını söyledi. Bu konularla eski ortağı Ahmet Türkeli'nin ilgilendiğini kaydeden Türkyılmaz, ona ait bazı malzemelerin kilerde kaldığını belirtti. Bir yetkili, "Bu maddenin apartmanda olması ciddi bir ihmal. Apartmanda titreşimli aletle yapılan bir çalışma varmış. Kimyasal maddenin, vibrasyon etkisiyle patlamış olabileceği değerlendiriliyor" dedi. Uzmanlara göre potosyumnitrat organik gübre ve şekerin karışımından elde edilen karışım, dinamit kullanılması uygun olmayan şehir içi yerleşim alanlarında patlayıcı olarak kullanılıyor. 
   
   
   Patlamadan ders alan yok    TURAÇ TOP İzmir DHA 

   Balçova Belediyesi ekipleri, ruhsatsız LPG istasyonunun yanındaki kaçak tüp deposunda üç hafta önce yaşanan patlamada zarar gören duvarın yeniden örülmeye başladığını görünce şoke oldu. Büyükşehir ve Balçova belediyelerinin ekipleri, Dokuz Eylül Üniversitesi Hastanesi karşısındaki Özdem AŞ'ye ait Habaş LPG istasyonunu yıkmak için sabah saatlerinde harekete geçti. İş makineleri ve greyderlerle istasyona gelen ekipler, üç hafta önce patlamaların yaşandığı kaçak tüp deposunun zarar gören duvarının tekrar örüldüğünü fark etti. Deponun duvarını tekrar yıkan ekipler, ruhsatsız LPG istasyonunun tamamen yıkılması için işyeri sahiplerine süre verdi. 
   
   LPG faciasına 5 yıl ceza istemi    ANKARA Milliyet 

   Ankara İncesu'da 5 Temmuz'da ASC firmasına ait LPG istasyonunda meydana gelen ve 6 kişinin ölümü, 117 kişinin yaralanmasıyla sonuçlanan patlamaya neden oldukları gerekçesiyle tutuklanan 4 kişi hakkında 5'er yıla kadar hapis cezası istemiyle dava açıldı. İddianamede, istasyonda çalışan Muhsin Turan ve patlayan tankerin şoförü Yakup Korkmazer hakkında da dava açıldığı, ancak bu kişilerin yaşamını yitirmesi nedeniyle davanın düştüğü belirtildi. Bilirkişi raporuna göre, istasyonda ve tankerde TSE standartlarının bulunmadığının anlaşıldığı da vurgulandı. 
   
   
</TEXT>
</DOC>
