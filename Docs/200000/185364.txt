<DOC>
<DOCNO> 185364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo26.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan umuda yolculuk.. Londra'ya gittiler... 
</HEADLINE>
<TEXT>

     Avrupa Şampiyonlar Ligi G Grubu'nda 1 Ekim Çarşamba günü İngiltere'nin Chelsea takımıyla karşılaşacak Beşiktaş, Londra'ya gitti. 
     Atatürk Havalimanı'nda gazetecilere açıklamada bulunan Menajer Sinan Engin, bugünkü antrenmanda sakatlanan Sinan Kaloğlu'nun durumunun iyi olduğunu belirterek, ''Önemli bir sakatlık değil. Oynamasını engelleyecek bir durum yok'' dedi. 
     Trabzonspor maçının kendileri için moral açısından çok iyi olduğunu anlatan Engin, ''3 puanımızı aldık ve morallendik'' diye konuştu. 
     Engin, Chelsea'nın çok güçlü bir takım olduğunu da ifade ederek, şunları söyledi 
     ''Biz de güçlü bir takımız, kazanmaya gidiyoruz. Oynamadan maç kazanılmaz. Oynayalım da görelim. Ama herkes bizim için çok umutsuz konuşuyor. Öyle olmayacağını herkese göstereceğiz. Kötü bir sonuç olsa bile sonuna kadar şansımız devam eder. Kötü bir sonuç olmayacak, iyi bir sonuç alacağımıza inanıyoruz.'' Beşiktaş takımı ile birlikte Başkan Serdar Bilgili, Asbaşkan Yıldırım Demirören de Londra'ya gitti. 
     Bu arada, Atatürk Havalimanı'nda Tokyo'ya gitmek üzere uçaklarının hareket saatini bekleyen Japon yolcular, Beşiktaşlı İlhan Mansız'a büyük ilgi gösterdiler ve fotoğraf çektirdiler. 
     
     HAKEM PORTEKİZLİ 

     Chelsea ile Beşiktaş arasında 1 Ekim Çarşamba günü TSİ 21.45'te 42 bin 449 kişi kapasiteli Stamford Bridge Stadı'nda oynanacak karşılaşmayı Portekizli Lucilio Cardoso Cortez Batista yönetecek. 

     
</TEXT>
</DOC>
