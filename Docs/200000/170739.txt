<DOC>
<DOCNO> 170739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko30.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İç borç stoku 175 katrilyon liraya ulaştı... 
</HEADLINE>
<TEXT>

     Konsolide bütçe dış borç stoku, bu yıl Haziran ayı sonu itibariyle 60 milyar dolara inerken, iç borç stoku 175.3 katrilyon liraya yükseldi. 
     Hazine Müsteşarlığı'nın, Haziran sonu itibariyle geçici iç ve dış borç stoku verilerine göre, Haziran'da, önceki ay sonuna göre, dış borç stoku 242 milyon dolar azalma gösterirken, iç borç stoku 1.3 katrilyon lira arttı. 
     Mayıs sonu itibariyle, konsolide bütçe dış borç stoku 60.2 milyar dolar düzeyindeydi. 
     Hazine Müsteşarlığı açıklamasına göre, dış borç stokunda, dönem içinde 1.8 milyar dolar tutarında borç kullanımı gerçekleşirken, bu miktar içinde en büyük pay 1.7 milyar doları ile yurtdışı tahvil ihraçlarına ait oldu. Aynı dönemde toplam 1.2 milyar dolar tutarında dış borç anapara ödemesi gerçekleştirilirken, ödemeler içinde en büyük pay 880 milyon dolar ile yurtdışı tahvil geri ödemelerinde oldu. 
     Sonuç olarak, dönem içinde gerçekleştirilen net borçlanma 589 milyon dolar tutarında oldu. Haziran ayında ABD Doları'nın Euro, Japon Yeni ve SDR karşısında güçlenmesi sonucu, ABD Doları cinsinden ifade edilen dış borç stokunda 831 milyon dolar azalma gerçekleşti. 
     
     İÇ BORÇ STOKU 
     İç borç stokunda artış ise, Haziran ayı içinde yapılan toplam 8.3 katrilyon liralık anapara ödemesine karşılık gerçekleştirilen, 10.7 katrilyon liralık borçlanma ve ilgili dönemde oluşan net 1.1 katrilyon lira tutarındaki kur azalışından kaynaklandı. 
     Haziran ayında vadesi gelen ödemeler karşılığında piyasalardan net 2 katrilyon lira nakit borçlanma gerçekleştirilirken, söz konusu dönemde, döviz cinsi ve dövize endeksli nakit borçlanmaların ödemelerinde kur farkından oluşan net 522 trilyon liralık azalma ile birlikte, nakit borç stoku net 1.5 katrilyon lira arttı. 
     Öte yandan, nakitdışı borçlanma tutarında net 366.9 trilyon liralık artış olurken, döviz cinsi ve dövize endeksli nakitdışı borçlanmaların ödemelerinde kur farkından oluşan net 3.4 trilyon lira azalış ile birlikte nakitdışı borç stokundaki net azalış 166.5 trilyon lira oldu. 
     ABD Doları cinsinden ifade edildiğinde iç borç stokunda 921 milyon dolar tutarında net borçlanma gerçekleşirken, kur hareketlerinden kaynaklanan 169 milyon dolar tutarındaki azalma ile birlikte stok, 752 milyon dolar tutarında azaldı. 
     
     TOPLAM BORÇ STOKU 
     Haziran ayı sonu itibarıyla konsolide bütçe toplam borç stoku ise Mayıs ayı sonuna göre, 510 milyon dolar artış göstererek, 182.8 milyar dolardan 183.3 milyar dolara çıktı. 
     Toplam borç stoku içinde en büyük pay yüzde 34 ile iç piyasaya ve yüzde 30 ile kamu kesimine olan borçlara ait oldu. Dış piyasaya olan borçların ağırlığı ise yüzde 17.2 olarak gerçekleşti. 
     
</TEXT>
</DOC>
