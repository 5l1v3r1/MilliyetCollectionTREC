<DOC>
<DOCNO> 166403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko42.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım araçlarının 6 aylık performansı... 
</HEADLINE>
<TEXT>

     Borsa'da işlem gören hisse senetleri yılın ilk yarısında ortalama yüzde 4.96 oranında değer kazandı. 
     Yılın ilk 6 aylık bölümünde İMKB Ulusal 100 Endeksi, 10,369.92 puandan, 10,884.43 puana yükseldi. Bu dönemde mali endeks hisseleri ortalama yüzde 1.99, hizmetler endeksi hisseleri ortalama yüzde 3.35, sanayi endeksi hisseleri ise yüzde 10.68 oranında artış yaşadı. 
     2002 Aralık sonunda 1 milyon 664 bin lira olan ABD Doları'nın satış fiyatı ise yüzde 14.66 kayıpla, Haziran ayını 1 milyon 420 bin liradan kapattı. 
     Türk Lirası karşısındaki değer kaybı, Euro'da yüzde 6.62, İngiliz Sterlini'nde yüzde 12.43, İsviçre Frangı'nda ise yüzde 12.38 olarak gerçekleşti. 
     Yılın ilk yarısında altın da yatırımcısını üzen yatırım araçları arasında yer aldı. 24 ayar külçe altının gramı yüzde 14.13, Cumhuriyet Altını yüzde 13.71 oranında geriledi. 
     Bankalar ve aracı kurumlar tarafından oluşturulan yatırım fonlarına katılma belgelerine yatırım yapanlar ise 6 ay sonunda ortalama yüzde 17.60 oranında kazanç sağladılar. 
     
     HAZİRAN AYINDAKİ DURUM 
     Haziran ayında ise İMKB Ulusal 100 Endeksi ortalama yüzde 4.37 oranında geriledi. 
     Borsa'daki kayıp mali hisselerde ortalama yüzde 1.66, sanayi hisselerinde ortalama yüzde 7.64, hizmetler grubu hisselerde ise ortalama yüzde 1.80 oranında gerçekleşti. 
     ABD Dolarının satış fiyatı Mayıs sonuna göre değişmeyerek 1 milyon 420 bin lirada kalırken, gerileme Euro'da yüzde 3.45, İngiliz Sterlini'nde yüzde 0.55, İsviçre Frangı'nda yüzde 6.10 oldu. 
     Yatırım fonlarına katılma belgeleri ise Haziran ayını ortalama yüzde 1.73 değer artışı ile kapattı. 24 ayar altının satış fiyatındaki kayıp yüzde 5.39, Cumhuriyet Altını'ndaki kayıp ise yüzde 5.31 oldu. 
     
</TEXT>
</DOC>
