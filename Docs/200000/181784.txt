<DOC>
<DOCNO> 181784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/ekonomi/eko02.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'da ikinci istifa 'tahsilat'tan geldi 
</HEADLINE>
<TEXT>

   Bankalar Yeminli Murakıplar Kurulu Başkanı'nın ardından, TMSF'nin Tahsilatlardan Sorumlu Başkan Yardımcısı Mehmet Savcı da istifa dilekçesi verdi 
   AHMET ERHAN ÇELİK Ankara 
   
   İmar Bankası'na el konulması nedeniyle zor günler geçiren Bankacılık Düzenleme ve Denetleme Kurumu'nun BDDK kritik yerlerdeki yöneticileri istifa etmeye devam ediyor. Tasarruf Mevduatı Sigorta Fonu'nun TMSF Tahsilatlardan Sorumlu Başkan Yardımcısı Mehmet Savcı, istifa dilekçesini BDDK Başkanı Engin Akçakoca'ya verdi. 
   
   Yerine atama yapılacak 
   BDDK yetkililerinden alınan bilgilere göre Savcı, "gördüğü lüzum üzerine" istifasının kabulünü istedi. Akçakoca'nın Savcı'nın yerine atanacak ismi belirlemek için istifanın kabulünü geciktirdiği öğrenildi. Ancak, gelecek hafta içinde Akçakoca'nın istifayı kabul ederek tahsilatla ilgili yeni bir başkan yardımcısı belirleyeceği kaydedildi. 
   Savcı'nın TMSF'deki görevi banka batıranlardan tahsilat yapmaktı. Ancak hem mevzuat kısıtlamaları, hem de ticari mahkemelerin gecikerek karar oluşturması nedeniyle tahsilat miktarı öngörülen düzeylerin çok gerisinde kaldı. TMSF'nin 30 Haziran 2003 tarihli aylık bilançosuna göre, batık bankaların zararı 17.5 katrilyon liraya ulaştı. Fonun özkaynakları haziran sonunda 18 katrilyon lira eksilirken, batık bankalardan tahsil edilen alacaklar 1.4 katrilyon lirada kaldı. Savcı'yla birlikte BDDK'da ikinci istifa gerçekleşmiş oldu. Bankalar Yeminli Murakıpları Kurulu Başkanı Abdülhalik Berber de geçen hafta istifasını vermişti. 
   
   
</TEXT>
</DOC>
