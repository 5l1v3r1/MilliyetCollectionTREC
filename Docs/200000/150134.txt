<DOC>
<DOCNO> 150134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/yazar/pulur.html </URL>
<DATE> 2003/04/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Tamer Güney'in komünistliği 
</HEADLINE>
<TEXT>

     
     YIL 1982, tıpkı bugün olduğu gibi, aklı başında bazı yöneticiler, başta Ali Şen, Fenerbahçe'nin geleceği için, öz kaynak ve altyapı gereğini duydular. Her yıl "transfer bombaları" patlatıyor, paralar saçılıyor, çok kere sonuç hüsran oluyordu. 
     
     TAMER Güney, o sırada Adanaspor'u çalıştırıyordu, kendisinin düşüncelerini bilen Fenerbahçeli bazı yöneticiler, ondan bir rapor istediler. 
     Tamer Güney'in raporu, düşük ve orta gelirli ailelerin çocuklarını hedefliyordu. Kadıköy, Üsküdar, Beylerbeyi semtlerinde oturan ve amatör ligde oynayan bu çocuklara beslenme ve zorunlu ihtiyaç yardımı yapılacak, üç - dört yılın sonunda, 20 kişilik genç bir kadro hazırlanacaktı bu kadro Fenerbahçe'nin geleceğiydi... 
     
     RAPOR duyulur duyulmaz "Fenerbahçe'nin "malumları" ayaklandı nedir, ne oluyordu Yani, artık Fenerbahçe "tarihi" transfer bombalarını patlatamayacak mıydı 
     Fenerbahçe büyük kulüptü, parayı verir istediğini alırdı, parayı verirken de bal tutan bazı parmaklar yalanırdı... 
     Hem ne demek oluyordu, yoksul ailelerin çocuklarını yedirip içirmek, futbolcu yapmak 
     Yooo, bu rapor "solculuk" kokuyordu 
     
     TAMER Güney'in, Fenerbahçe'ye geldiği gün, Eskişehir maçına çıkacak olan takım, Çınar Oteli'nde kamptaydı, oyuncular maça hazırlanırken, yönetim kurulu da Tamer Güney'in başını yemeye hazırlanıyordu. 
     Allah'ı var, Başkan Ali Şen, takımın başına getirdiği Tamer Güney'e sahip çıktı, direndi, hatta istifa tehdidinde bile bulundu ama, nafile... 
     Bazıları Ali Şen'e rağmen kararlıydılar, sonunda öyle bir noktaya geldiler ki 
     "Bu adam komünist " 
     O günler "komünist umacı"sının hala bazılarının uykusunu kaçırdığı günler, Rus salatasına, Amerikan salatası denilen günlerin sonu gelmek üzere olsa bile... 
     Tamer Güney'in başı 24 saatte yendi. 
     
     "FENERBAHÇE Cumhuriyeti" kitabının yazarı Yalçın Doğan, bu olayı şöyle yorumlar 
     "Fenerbahçe demek, büyük bomba patlatmak demekti. Bombalar patlamasa cepler nasıl doldurulurdu Her transfer sezonunda kimler ellerini ovuşturup, pazara çıkardı 
     Tamer Güney, kim oluyordu da, bu düzeni sarsmaya cüret ediyordu 
     Komünist dersin olur, biterdi " x 
     
     NEYSE, şimdilik "komünist" diyecek halleri yok 
     Hem deseler, ne yazar 
     TKP'nin seçime girdiği bu ülkede artık bu da sökmüyor. 
     Peki, şimdi bir şey demeyecekler mi 
     Hiç demez olurlar mı 
     Kimi adı duyulduğu gün "yetmişlik" diyerek küçümseyecek, kimi de Gençlerbirliği maçından sonra, Erdoğan Şenay'dan kopya çekerek, "babacanlığını ve bilgeliğini" övecek... 
     Maksat, laf olsun, program dolsun 
     
     x Tekin Yayınevi. 
     
     







</TEXT>
</DOC>
