<DOC>
<DOCNO> 176936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sondun12.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şiddet azaldı nakledilecek organ sıkıntısı başladı.. 
</HEADLINE>
<TEXT>

     ABD'de son 10-12 yıl içinde şiddet olayları ve trafik kazalarında ölenlerin sayısında görülen azalma, organ nakli bekleyen hastalar arasında ciddi sorun yarattı. Konuya biraz da esprili yaklaşan New York'taki Mount Sinai hastanesi organ nakli bölümü başkanı Dr. Jonathan Bromberg, ''Aramızda, emniyet kemeri kullanımının yasaklanması ve silah satışlarının serbest bırakılmasının daha iyi olup olmayacağı konusunu şaka yollu tartışıyoruz'' dedi. 
     Dr. Bromberg'in verdiği bilgiye göre, son yıllarda organa olan talebin büyük hızla artmasına karşın, ideal verici kabul edilen genç ölü bulmak giderek zorlaştı. Yetkililer, trafik kazaları ve cinayetlerde daha az sayıda gencin öldüğüne dikkat çekiyorlar. Doktorlar, organ bağışında bulunan kişilerin azlığından da yakınıyorlar. 
     Uzmanların belirttiğine göre, ABD'de her yıl yaklaşık 6 bin kişi, kendisi için gerekli organı beklerken hayatını kaybediyor. Bu duruma çare arayan doktorlar, nakil için ideal olmayan yaşlı ve orta yaşlı kişilerin organlarını bile hastalara takmak zorunda kalıyorlar. New York ve çevresinde organları başkalarına takılanların yüzde 40'ının 50 yaşın üzerinde olduğu kaydedildi. ABD çapında bu oran yüzde 30 dolayında. Westchester hastanesi karaciğer nakil bölümü başkanı Dr. Patricia Sheiner, ''Şimdilerde 70 yaşında bir kişinin karaciğerinin başkasına takılabileceğini duyunca, 'Harika, hemen bakalım' diyorum. Birkaç yıl önce böyle bir karaciğeri kullanmayı düşünmezdim bile'' diye konuştu. 
     Doktorlar, organları alınabilecek genç ölü bulmanın zorluğuna karşılık, örneğin böbreklerinden birini vermeyi kabul eden sağlıklı kişilerin sayısında artış olduğunu ifade ettiler. 
     Doktorların belirttiğine göre, 20 yaşında ölen bir gencin kalbi, pankreası, karaciğeri, iki böbreği, akciğerleri ve bağırsakları başka hastalara takılabiliyor ve bu organlar uzun yıllar kullanılabiliyor. Böyle bir gencin muhtemelen 6 kadar hastanın hayatını kurtardığı ifade edildi. 
     Öte yandan ABD'de her yıl yaklaşık 12 bin kişinin organ bağışladığı kaydedildi. 
     Buna karşılık organ bekleyen hasta sayısının 82 bin olduğu belirtiliyor. 
     
</TEXT>
</DOC>
