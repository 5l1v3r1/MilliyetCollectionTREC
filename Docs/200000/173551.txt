<DOC>
<DOCNO> 173551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur16.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den Anayasa Mahkemesi'ne iptal davası... 
</HEADLINE>
<TEXT>

     CHP, hazineye ait taşınmazların satışını öngören yasa ile doğrudan yabancı yatırımların özendirilmesine ilişkin yasanın bazı maddelerinin iptali ve yürürlüğünün durdurulması istemiyle Anayasa Mahkemesi'nde ayrı ayrı dava açtı. 
     CHP Grup Başkanvekili Haluk Koç, dava dilekçelerini Anayasa Mahkemesi Genel Sekreterliği'ne verdikten sonra çıkışta gazetecilere açıklamalarda bulundu. 
     Koç, 4916 sayılı Çeşitli Kanunlarda ve Maliye Bakanlığı'nın Teşkilat ve Görevleri Hakkında Kanun Hükmünde Kararnamede Değişiklik Yapılması Hakkında Yasa ile 4875 sayılı Doğrudan Yabancı Yatırımlar Yasası'nın kimi maddelerinin iptali ve yürürlüğünün durdurulması istemiyle Anayasa Mahkemesi'nde dava açtıklarını söyledi. 
     Yabancı yatırımların özendirilmesine ilişkin yasanın, yabancı şirketlerin, mütekabiliyet esasına dayanmadan Türkiye'de taşınmaz mülk edinmelerine imkan sağladığını belirten Koç, bunun sakıncaları bulunduğunu ifade etti. 
     Koç, hazine taşınmazlarının satışını öngören yasanın da kısmen iptalini istediklerini belirterek, şöyle konuştu 
     ''Bir devlet, ülkesi ile tanımlanır. Bu ülkenin belirli bölgelerinin karşılıklılık esası aranmadan yabancı kişilere taşınmaz mülk olarak satışı kolaylaştırılırsa, bir süre sonra ülkede yabancıların bu yasadan elde edecekleri avantajlarla toprak sağlamaları ve bu şekilde o bölgede etkinlik sağlamaları gündeme gelebilir. Bu, Anayasa'ya aykırıdır.'' Türkiye'nin ilginç bir parlamento dönemi yaşadığını belirten Koç, ''Bir çoğunluk, temsil oranı dışında bir çoğunluk olarak, TBMM'de yasama görevini bir dayatma şeklinde sürdürüyor. Yapılan tüm uyarılara kulak tıkayarak, 'Biz yaptık oldu, biz yapıyoruz oluyor' mantığı içinde yasama görevini sürdürüyor'' diye konuştu. 
     
     DAVA DİLEKÇELERİ 
     CHP'nin, dava dilekçesinde 4916 sayılı Yasa'nın iptalini ve yürürlüğünün durdurulmasını istediği maddeler şöyle 
     '' - Turizm yatırımı yapılmak amacıyla adlarına kamu arazisi tahsis edilen ve bu maddenin yürürlüğe girdiği tarihten önce ilgili bakanlıkların iznine tabi işlemleri izinsiz olarak gerçekleştiren veya sözleşmelerine aykırı davranan yatırımcılar ve işletmeciler hakkında açılan davaların, bazı koşullar gerçekleştirildiği takdirde davanın düşeceğini öngören madde, - Karşılıklı olmak ve kanuni sınırlamalara uyulmak kaydıyla yabancı uyruklu gerçek kişiler ile ticaret şirketlerinin, Türkiye sınırları içinde taşınmaz mal edinebileceğini öngören madde, - Türkiye ile arasında karşılıklılık olmayan devlet vatandaşlarının kanuni miras yoluyla edindikleri taşınmazlar ile kanuni kısıtlamalara tabi alanlardaki taşınmaz malların, intikal işlemleri yapılarak tasfiye edileceğini ve bedele çevrileceğini öngören düzenleme, - Yabancı uyruklu gerçek kişiler ile yabancı ülkelerde bu ülkelerin kanunlarına göre kurulan tüzel kişiliğe sahip ticaret şirketlerinin 30 hektardan fazla taşınmaz mal edinebilmesini Bakanlar Kurulu'nun iznine tabi kılan düzenleme, - Yabancı uyruklu gerçek kişilerin kanuni miras dışında ölüme bağlı tasarruflar yoluyla 30 hektardan fazla taşınmaz edinebilmesini Bakanlar Kurulu'nun iznine bağlı kılan madde, - Yabancı uyruklu gerçek kişiler ile yabancı ülkelerde bu ülkelerin kanunlarına göre kurulan tüzel kişiliğe sahip ticaret şirketleri lehine taşınmaz üzerinde sınırlı ayni hak tesis edilmesi halinde karşılıklılık şartı aranmayacağına ilişkin madde, - Kamu yararı ve ülke güvenliği bakımından, yabancıların taşınmaz mal edinmelerini düzenleyen maddenin uygulanmayacağı yerleri belirlemede Bakanlar Kurulu'na yetki veren madde, - Büyükşehir belediyeleri için hesaplanan vergi gelirlerinin yüzde 40'ının doğrudan ilgili belediyelerin hesaplarına aktarılmasını, yüzde 60'ının da büyükşehir belediyelerine nüfuslarına göre dağıtılmasını ve bu hesaplama ve dağıtım işlemlerinin Maliye Bakanlığı'nca yapılmasını öngören madde.'' 
     
     YABANCI YATIRIMLARIN ÖZENDİRİLMESİ 
     Dava dilekçesinde, 4875 sayılı Yasa'nın, yabancı yatırımcıların Türkiye'de kurdukları veya iştirak ettikleri tüzel kişiliğe sahip şirketlerin, Türk vatandaşlarının edinimine açık olan bölgelerde karşılıklılık koşulu aranmaksızın veya kamu yararı veya ülke güvenliği açısından belli alanlar dışlanmadan ve miktar bakımından sınırlama yapılmaksızın taşınmaz mülkiyeti veya sınırlı ayni hak edinmelerine imkan sağlayan hükmünün, Anayasa'nın Türkiye Devleti'nin ülkesi ve milletiyle bölünmez bütünlüğü ilkesine aykırı olduğu kaydedildi. 
     Yabancı yatırımcının, yatırım sözleşmelerinden doğan uyuşmazlıkların çözümünde yetkili mahkemelerin yanı sıra ilgili mevzuatta yer alan koşulların oluşması ve tarafların anlaşması kaydıyla milli veya milletlerarası tahkim ya da diğer uyuşmazlık çözüm yollarına başvurabileceğini öngören düzenlemenin iptali istenen dilekçede, bu maddeyle tahkimin sınırlarının Anayasa hükümleri dışında genişletildiği ve bu nedenle Anayasa'ya aykırı olduğu ifade edildi. 
     Yabancı ülkelerde kurulu bulunan şirketlerin menkul kıymetlerinin yatırım aracı olarak kullanılması halinde menşe ülke mevzuatına göre değer tespitine yetkili makamların veya menşe ülke mahkemelerince tespit edilecek bilirkişilerin ya da uluslararası değerlendirme kuruluşlarının değerlendirmelerinin esas alınacağını içeren maddenin de iptali ve yürürlüğünün durdurulması istendi. 
     
</TEXT>
</DOC>
