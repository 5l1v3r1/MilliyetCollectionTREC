<DOC>
<DOCNO> 165662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo42.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan Beşiktaş'a 3 yıllık imza attı... 
</HEADLINE>
<TEXT>

     Beşiktaş, daha önce anlaştığı Mısırlı futbolcu Ahmed Hassan ile bu akşam 3 yıllık resmi sözleşme imzaladı. 
     Ahmed Hassan, Akaretler'deki kulüp binasında, kulüp ikinci başkanı Hüsnü Güreli ve asbaşkan Yıldırım Demirören'in de hazır bulunduğu törende, kendisini 3 yıllığına siyah-beyazlı renklere bağlayan sözleşmeye imza attı. 
     Ahmed Hassan, imza töreni sonrası yaptığı açıklamada, öncelikle Beşiktaş'ı geçen sezon yaşadığı şampiyonluk nedeniyle kutladığını belirterek, ''İnşallah gelecek sezon da şampiyonluk yaşarız. Ayrıca Avrupa Şampiyonlar Ligi'nde de başarılı olacağımıza inanıyorum'' dedi. 
     Kulüp ikinci başkanı Güreli ise Ahmed Hassan ile 3 yıllık sözleşme imzaladıklarını, bundan dolayı da çok mutlu olduklarını söyledi. 
     Beşiktaş'ta transferin bitmeyeceğini belirten Güreli, prensip anlaşmasına vardıkları Adanasporlu Ümit ve Çanakkale Dardanelsporlu Gökhan ile de gelecek hafta resmi sözleşme imzalayabileceklerini sözlerine ekledi. 
     Bu arada Ahmed Hassan'ın yarın ülke milli takımı için Mısır'a gideceği, Beşiktaş'a da İsviçre kampında katılacağı bildirildi. 
     
</TEXT>
</DOC>
