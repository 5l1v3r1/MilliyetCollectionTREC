<DOC>
<DOCNO> 157533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/dunya/dun01.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahudi kılığında vurdular 
</HEADLINE>
<TEXT>

     DIŞ HABERLER SERVİSİ 

     İsrail, Başbakan Ariel Şaron ile Filistin Başbakanı Ebu Mazen arasındaki ilk zirve öncesi ve sonrasında intihar saldırılarıyla sarsıldı. Kudüs ve El Halil'deki üç ayrı intihar saldırısında dokuz İsrailli yaşamını yitirdi, en az yirmi kişi de yaralandı. Saldırıların ikisinde takke ve şal giyen Filistinli intihar bombacıları Ortodoks Yahudi kılığında saldırılarını gerçekleştirdi. Kudüs'teki bir otobüste kendini havaya uçuran saldırgan, yedi kişinin ölümüne neden oldu. Ambulans ve güvenlik görevlileri olay yerine geldiği sırada bir başka kişi daha kendini havaya uçurdu, ancak sadece kendisi öldü. İsrail bu saldırının ardından Batı Şeria'ya Filistinlilerin tüm giriş çıkışlarını yasakladı. El Halil'deki bir yerleşim yerine düzenlenen intihar saldırısında da iki Yahudi yerleşimci öldü. 
     

</TEXT>
</DOC>
