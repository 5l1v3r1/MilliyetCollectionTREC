<DOC>
<DOCNO> 197472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo22.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba Büyük bir avantaj kaybettik 
</HEADLINE>
<TEXT>

     Trabzonspor Teknik Direktörü Samet Aybaba, Elazığspor ile berebere kalarak büyük bir avantaj yitirdiklerini söyledi. 
     Samet Aybaba, maçın ardından yaptığı açıklamada, Elazığspor karşısında oyuna iyi bir tempoda başlayamadıklarını ve ilk yarıda kötü bir futbol sergilediklerini bildirdi. 
     İkinci yarıda daha atak bir futbol oynadıklarını ifade eden Aybaba, şunları söyledi 
     ''Büyük bir avantaj kaybettik. Ama bu avantajı yine bu futbolcularla yakalamıştık. İlerleyen dönemlerde aynı avantajı yeniden yakalayabiliriz. Taraftarların bana ve futbolcularıma tepkilerini kabul etmiyorum. Taraftarların futbolcuları evlatları gibi bağırlarına basmaları gerekir.'' Aybaba, Gökdeniz'in kaçırdığı penaltı atışıyla ilgili, ''Penaltı atışını Romaschenko'nun kullanması gerekiyordu. Ancak bu futbolcu arkadaşlarına yorgun olduğunu ve atışı kullanmak istemediğini söylemiş. Bunun üzerine atışı takımın ikinci panaltıcısı Gökdeniz kullandı'' diye konuştu. 
     Elazığspor Teknik Direktörü Güvenç Kurtar ise Elazığspor ile 3. maçına çıktığını ve bu maçlarda iyi futbol sergilediklerini anlattı. 
     Her Türk teknik direktörü gibi kendisinin de Türk futboluna hizmet ettiğini ifade eden Kurtar, şöyle konuştu 
     ''Her maça başarı elde etmek için çıkıyoruz. Elazığspor'da göreve geldiğim günden itibaren yaptığımız 3 maçta iyi sonuçlar aldık. Ancak bu başarılı futbolumuz medyada gündeme gelmedi. Elazığspor'un durumunu kimse bilmiyor. Maalesef çeşitli çevrelerce Türk teknik direktörleri yıpratılıyor. Kısıtlı kadromuzla zor şartlarda Türk futboluna hizmet etmeye çalışıyoruz.'' Kurtar, yardımcısı Erhan Altın ile birlikte hakem Musa Eryılmaz tarafından maçın ikinci yarısında oyun alanının dışına çıkarılmalarını eleştirerek, ''Ben o pozisyonda bağırarak futbolcularımı uyarıyordum. Hakemin beni ve yardımcımı oyun alanının dışına çıkarmasına anlam veremedim. Hakemler hakkında konuşmayayım diyorum ancak bu kadarı da fazla'' diye konuştu. 
     Kurtar, Ramazan'a gösterilen kırmızı kartla maçın 4 dakika uzatılmasını da eleştirdi. 
     
</TEXT>
</DOC>
