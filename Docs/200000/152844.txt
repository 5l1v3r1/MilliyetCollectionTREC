<DOC>
<DOCNO> 152844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sontur10.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim ve Kadıköy'de 1 Mayıs etkinlikleri yarın başlıyor... 
</HEADLINE>
<TEXT>

     1 Mayıs 2003 Düzenleme Kurulu'nun 3 günü kapsayan etkinlik programı, yarın Taksim ve Kadıköy'de anma törenleri ile başlayacak. 
     DİSK'ten verilen bilgiye göre, ''işçi sınıfının uluslararası birlik, mücadele ve dayanışma günü'' olarak kutlanacak 1 Mayıs için hazırlıklar sürüyor. 
     Düzenleme Kurulu'nun İstanbul Valiliği'ne yaptığı miting başvurusunun ardından Emek Platformu İstanbul Bileşenleri, siyasi partiler, demokratik kitle örgütleri ve siyasi dergi temsilcileriyle görüşmeler gerçekleştirdi. Türk-İş, Hak-İş, DİSK ve KESK'in imzalarını taşıyan bildiri ve afişler, ülke geneline dağıtıldı. 
     Program uyarınca, yarın saat 10.30'da Türk-İş 1. Bölge Temsilciliği'nde toplanılacak. Daha sonra Kazancı Yokuşu'nda 1 Mayıs 1977'de ölenler için anma töreni yapılacak ve ardından İstiklal Caddesi'nde ortak bildiriler dağıtılacak. Yarın ayrıca, saat 14.30'da Kadıköy Belediyesi'nin önünde toplanılmasından sonra 1 Mayıs 1996'da ölenler anılacak ve ilçede ortak bildirilerin dağıtımı yapılacak. 
     Düzenleme Kurulu Başkanı ve DİSK Genel Sekreteri Musa Çam, Taksim ve Kadıköy'deki anma etkinliklerinde birer basın açıklaması yapacak. 
     29 Nisan Salı günü de, saat 11.00'de Taksim Hill Otel'de, Türk-İş Genel Başkanı Salih Kılıç, Hak-İş Genel Başkanı Salim Uslu, DİSK Genel Başkanı Süleyman Çelebi ve KESK Genel Başkanı Sami Evren, bazı aydınlar, sanatçılar ve yazarların da katılımıyla ortak basın toplantısı düzenlenecek. 
     1 Mayıs Perşembe günü ise, saat 10.00'da Taksim'de anma töreni, saat 13.30'da da Çağlayan'da miting yapılacak. 
     





</TEXT>
</DOC>
