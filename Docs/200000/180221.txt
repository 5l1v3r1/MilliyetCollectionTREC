<DOC>
<DOCNO> 180221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun02.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD-BM asker pazarlığı başladı... 
</HEADLINE>
<TEXT>

     ABD Başkanı George Bush'un verdiği talimat üzerine, Irak'a ABD önderliğinde çok uluslu bir güç yerleştirilmesi konusundaki müzakereler BM'de kapalı kapılar ardında başlatıldı. 
     BM'deki diplomatik kaynaklar, ABD tarafından kaleme alınan karar taslağının, konseyin daimi üyelerine verildiğini, metnin diğer üyelere de 1-2 gün içinde dağıtılacağını söylediler. 
     Çok uluslu gücün Amerikan komutası altında olmasını öngören ve Fransa, Almanya, Rusya gibi savaşa karşı çıkmış ülkeleri tatmin amacıyla hazırlanan tasarı, Irak'ta işgalin ne zaman sona ereceği konusunda ipucu niteliğinde bir paragraf içerecek. 
     Tasarının, Bush'un BM genel kurulunda 23 Eylül'de yapacağı konuşma öncesinde geçirilmesine çalışılacağı belirtiliyor. 
     Diplomatlar, tasarının konseyde kabul edilmesinin Türkiye, Hindistan, Pakistan, Bangladeş ve bazı Arap ülkelerinin Irak'ta oluşturulacak çok uluslu güce katkısını kolaylaştıracağını ifade ediyor. 
     Tasarıda, ''Irak yönetim konseyinin, ABD önderliğindeki koalisyon kuvvetlerine, ülkede seçimlerin yapılmasına olanak verecek bir takvim belirlenmesi konusunda yardımcı olacağı'' ifadesi de yer alacak. 
     ABD Dışişleri Bakanı Colin Powell'ın, tasarıya destek bulabilmek amacıyla Fransa, Rusya, Almanya, İspanya ve İngiltere dışişleri akanlarıyla birer telefon konuşması yaptığı bildirildi. 
     
</TEXT>
</DOC>
