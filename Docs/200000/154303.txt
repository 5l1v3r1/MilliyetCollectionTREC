<DOC>
<DOCNO> 154303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur43.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan isyan 60 bin çadır gönderdik, Bingöl'ün nüfusu... 
</HEADLINE>
<TEXT>

     Kızılay Genel Başkanı Ertan Gönen, deprem bölgesine 60 bin kişiyi barındıracak kadar çadır gönderildiğini, buna rağmen hala çadır istendiğini bildirdi. Ertan Gönen, deprem bölgesine gönderilen çadır sayısının 7 bin 700'e ulaştığını belirterek, Bingöl Valiliği'nin, ''Kızılay 10 bin çadır talebimizi karşılayamıyor'' açıklamasına tepki gösterdi. Gönen, ''Karşılayamıyor değil, karşılamıyoruz'' dedi. 
     Başbakan Recep Tayyip Erdoğan'ın talimatı üzerine bölgeye 8'er kişilik 7 bin 700 çadır gönderdiklerini bildiren Gönen, bu çadırlarda 60 binin üzerinde kişinin barınabileceğini söyledi. 
     
     ''TALEPLERİ, YERİNDE OLURSA KARŞILARIZ'' 
     Bingöl'ün nüfusunun 63 bin olduğunu ifade eden Ertan Gönen, 10 bin çadır talebinin yerinde olmadığını kaydederek, şunları kaydetti 
     ''Talepler yerinde olursa, ihtiyaçları karşılarız. Ancak, gönderdiğimiz çadırlar fazlasıyla ihtiyaçlara cevap verebilecek sayıda. Ordu komutanlığı ile de görüştük, sayının yeterli olduğunu bildirdiler. Yine söylüyoruz, ihtiyaçlar ve talepler doğrultusunda Kızılay bölgeye çadır gönderir. Ama şu an böyle bir ihtiyaç yok.'' 
     
</TEXT>
</DOC>
