<DOC>
<DOCNO> 178302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/dunya/adun.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mollanın gözü korktu 
</HEADLINE>
<TEXT>

   Şüpheli nükleer programı nedeniyle ABD'nin askeri eylemine hedef olmaktan korkan İran, atom bombası üretmeyi amaçlamadığına dünyayı ikna etme kampanyasına Ankara'dan başladı 
      UTKU ÇAKIRÖZER Ankara 

   
   ABD'nin Afganistan ve Irak'taki rejimleri arka arkaya devirmesinin ardından sıranın kendisine gelmesinden endişe duyan Tahran, sürdürdüğü nükleer programın iddia edildiği gibi atom bombası üretmeyi amaçlamadığına dünyayı inandırmak için giriştiği kampanyayı Ankara'dan başlattı. 
   Dışişleri Bakanı Abdullah Gül'le görüşen İran Yüksek Güvenlik Konseyi Genel Sekreter Yardımcısı Hüseyin Museviyan, Uluslararası Atom Enerjisi Ajansı UAEA ile işbirliği içinde olduklarını vurgulayarak, ABD'nin İran'ın imzalaması için baskı yaptığı nükleer silahların önlenmesi anlaşmasının ek protokolü konusunda görüşmelere hazır olduklarını bildirdi. Museviyan, UAEA yönetimindeki Türkiye'den, İran'a nükleer teknoloji transferine konulan ambargoların kaldırılması için de destek istedi. İran'ın oluşturduğu üst düzey heyetler, UAEA üyesi diğer ülkelerin başkentlerini de ziyaret edecek. 
   İran Cumhurbaşkanı Muhammed Hatemi'ye doğrudan bağlı çalışan Museviyan'ın temaslarında İran'ın ilk defa nükleer programı hakkında Ankara'yı bilgilendirdiğine dikkat çeken Türk diplomatlar şu değerlendirmeyi yaptılar "İranlılar UAEA'nın 8 Eylül'de açıklayacağı İran raporunun ABD'ye Tahran'ı hedef almak için fırsat vermesinden endişeliler. Eskiden İran'ın Ankara'yla bu konuları görüşmesi hayal bile edilemezdi. Ziyaret, ABD'nin Irak zaferinin Tahran'ın gözünü ne kadar korkuttuğunun göstergesi." 
   Ankara'ya "Bizim nükleer programımız barışçıl. Silah programımız yok" mesajı ileten ve Türkiye'den, yönetim kurulu üyesi olduğu UAEA'daki toplantılarda destek isteyen Museviyan, Milliyet'e de şu değerlendirmeleri yaptı 
   
   Atom bombası dine aykırı 
   "Nükleer silah üretimi, geliştirilmesi ve temini çok büyük bir tehdittir. Zaten insanlık dışı olan bu silahlar dinen de yasaktır. Bizim programımız tamamen barışçı ve silah üretmeye yönelik değil enerji, kimya ve tarım alanında faydalanmak için." 
   
   Protokol için hazırız 
   "Ben Ankara'da Gül ile görüşürken, Viyana'da UAEA Başkanı'na '93 2' adı verilen ek protokolün imzası için hemen görüşmelere başlamaya hazır olduğumuzu resmen bildirdik. Bu nedenle artık UAEA'nın İran'ın şeffaflığı ve işbirliğinden tamamen tatmin olması gerekir. Türkiye dahil tüm üyelerden pozitif tavır bekliyoruz." 
   
   Nükleer ambargo kalksın 
   "Bütün bu işbirliğini yaparken İran'ın barışçıl teknolojileri elde etme hakkını kullanmasını engelleyen ambargoların ortadan kalkması lazım. Anlaşmalarda barışçıl teknolojinin transferi ve paylaşımı için işbirliğinden bahsedilirken, İran'a gelince sadece yasaklar ve kontroller konuşuluyor." 
   
   
   
   
</TEXT>
</DOC>
