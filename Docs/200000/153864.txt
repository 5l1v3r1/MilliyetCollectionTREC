<DOC>
<DOCNO> 153864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/dunya/dun01.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yol haritası'na kan sıçradı 12 ölü 
</HEADLINE>
<TEXT>

Ortadoğu'da şiddet, Bush yönetiminin sunduğu Filistin sorununa çözüm planını dinlemedi... Gazze'deki İsrail operasyonunda ölenler arasında bombacı HAMAS lideriyle iki kardeşi de var 
     DIŞ HABERLER SERVİSİ 

     Ortadoğu'da şiddetin sona ermesi ve kalıcı barış için ağırlığını koyan Bush yönetimi, önceki gün Filistin ve İsrail tarafına uzun zamandan beri beklenen "yol haritasını" sunarken, Gazze'de Filistinli militanlar ve İsrail askerleri arasında meydana gelen çatışmalarda biri İslami Direniş Hareketi HAMS lideri, biri de 2 yaşında bir çocuk toplam 12 Filistinli yaşamını yitirdi. 
     İsrail ordusu önceki gece yarısı "terörist altyapıya karşı" yapılan operasyon çerçevesinde Gazze şehri yakınlarındaki Şicaiya bölgesinde HAMAS liderlerinden bomba uzmanı Yusuf Ebu Heyn'in evini kuşattı. Helikopterler desteğindeki İsrail tankları evdekilere binayı terk etme çağrısında bulundu, ancak isteklerinin reddedilmesi üzerine çatışma çıktı. 
     
     Operasyon 15 saat sürdü 
     Filistin hastane ve güvenlik kaynakları, operasyonda hedef alınan HAMAS lideri Yusuf Ebu Heyn ve iki kardeşi Ayman ile Mahmud'un da öldürüldüğünü duyurdu. İsrail birliklerinin Ebu Heyn'in Şicaiya bölgesindeki 4 katlı evine düzenledikleri operasyon sırasında çıkan çatışmanın, yaklaşık 15 saat sürdüğü, ölen 12 Filistinlinin yanı sıra 3'ü ağır 25 Filistinlinin de yaralandığı belirtildi. İsrail ordu kaynakları, operasyonda 7 İsrail askerinin yaralandığını kaydetti. 10 kadar zırhlı araç ve helikopterin desteğiyle düzenlenen operasyonun ardından İsrail askerleri bölgeden çekildi. Bu arada Batı Şeria'da da 3 Filistinli İsrail askerleri tarafından öldürüldü. 
     Yusuf Ebu Heyn, HAMAS'ın silahlı kanadı İzzeddin El Kassam Tugayları'nın üst düzey yetkilisiydi. İzzeddin El Kassam Tugayları, pazartesi gece yarısından sonra Tel Aviv'de düzenlenen ve biri eylemci 4 kişinin öldüğü intihar saldırısını üstlenmişti. 
     
     Plana tepkiler 
     "Yol haritası"nın açıklanması dünyada barış umutlarını artırdı ancak daha ilk saatlerde sürecin çok sancılı olacağı belli oldu. Bu kapsamda, Filistin ve İsrail yetkilileri haritaya çok farklı tepki verdiler. İsrail Başbakanı Ariel Şaron'un ofisi kendilerine ulaşan belgenin üslubu hakkında görüş belirteceklerini açıklarken, Filistin Dışişleri Bakanı Nebil Şaat, planın ivedilikle hayata geçirilmesini istedi. Avrupa Birliği AB , İsrail ve Filistin'den, kendilerine sunulan "yol haritası" üzerinde çalışmalarını isterken, Çin yönetimi plana destek verdiğini duyurdu. Suriye ise, İsrail'in, Arap topraklarını işgal ettiği sürece "yol haritası"nın beyhude bir çaba olduğunu bildirdi. 
     


DÜNYA 











</TEXT>
</DOC>
