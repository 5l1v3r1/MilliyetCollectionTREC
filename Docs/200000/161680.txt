<DOC>
<DOCNO> 161680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko04.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşehir Gölü'ne 20 bin balık... 
</HEADLINE>
<TEXT>

     Konya'nın Akşehir İlçe Tarım Müdürü Bahri Karaman, Akşehir Gölü'ne doğal dengesini korumak için 20 bin yavru balık daha bırakılacağını söyledi. 
     Karaman, özellikle bilinçsiz avlanma ve kanalizasyon atıklarının etkisi nedeniyle Akşehir Gölü'nün tehlike altında bulunduğunu kaydetti. 
     Balık üreme mevsiminde avlanma yasağı olmasına karşın çok sayıda kişinin bunu dikkate almadığını belirten Karaman, bu nedenle göldeki balık sayısının azaldığını bildirdi. 
     Balığın gölde doğal dengenin korunması açısından büyük önem taşıdığını vurgulayan Karaman, geçtiğimiz günlerde Beyşehir Gölü'nden 150'ye yakın anaç sazanın getirildiğini ve Akşehir Gölü'ne bırakıldığını ifade etti. 
     Gölün doğal dengesini ve botanik yapısını korumak için Tarım İlçe Müdürlüğü olarak tüm ayrıntıları dikkate aldıklarını vurgulayan Karaman, ''dengede en önemli etken balıktır. Çevre il ve ilçelerden 20 bin sazan yavrusu getirdik. Şimdilik özel havuzlarda beslediğimiz bu balıkları önümüzdeki günlerde göle bırakacağız'' diye konuştu. 
     Karaman, yavru balıkların göle bırakılmasıyla gölün kurtulmasının yanı sıra geçimini balıkçılık yaparak sağlayan kişilere de destek olmayı amaçladıklarını söyledi. 
     
</TEXT>
</DOC>
