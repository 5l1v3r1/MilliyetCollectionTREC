<DOC>
<DOCNO> 169608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur22.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Biricik ''Bingöl'de büyük deprem olacak söylentisi asılsız'' 
</HEADLINE>
<TEXT>

     Marmara Üniversitesi M.Ü. Fen- Edebiyat Fakültesi Coğrafya Bölümü Öğretim Üyesi ve Doğal Afet Uzmanı Prof. Dr. Ali Selçuk Biricik, önceki depremlerden ders alınmadığı için depremlerde kayıpların büyük olduğunu söyledi. 
     Bingöl Depremi'nin ardından bölgede incelemelerde bulunarak, yüksek lisans öğrencileriyle tez çalışması hazırlayan Prof. Dr. Biricik, inceleme ve araştırmalarını tamamladıktan sonra ''Depremin oluş nedenleri ve etkisi'' adlı kitap hazırlayacaklarını söyledi. 
     Bingöl'de 1966 ve 1971'de büyük depremler yaşandığını anımsatan Prof. Dr. Biricik, önceki depremlerden ders alınmadığı için 2003'te meydana gelen depremde kaybın büyük olduğunu kaydetti. Bingöl Depremi'nin yıkıcı etkisinin çok olmasının nedenlerine değinen Prof. Dr. Biricik, 1971'deki depremde yıkılan binaların yerine yeni ve çok katlı bina yapıldığını, bunun da yıkımlara neden olduğunu söyledi. 
     Prof. Dr. Biricik, şunları kaydetti 
     ''İl genelinde önemli ölçüde binaların yıkıldığı görülmekte ve 6.4 büyüklüğündeki depremin şiddetini ortaya koyması bakımından büyük önem taşımaktadır. 22 Mayıs 1971 yılındaki Bingöl Depremi'nde yıkılan binaların bulunduğu alanlara maalesef yeniden çok katlı binalar inşa edilmiş. Aynı binaların, 1 Mayıs depreminde çizgisel bir hat boyunca yıkıldığı gözlenmiştir. Yani geçmişten ders çıkaramadık. Önceki depremlerden ders alınmadığı için, hasar büyük oluyor.'' Araştırmalarını sürdürürken, halkta büyük bir deprem olacağı yönünde tedirginlik algıladıklarını anlatan Prof. Dr. Biricik, şöyle konuştu 
     '' Bingöl'de büyük deprem olacak söylentisi yersizdir. Olası bir depremin oluş zamanını, büyüklüğünü ve yerini tahmin etmek mümkün değildir. Depremi önceden belirleyecek parametrelerin tespiti için uygun yerlere gözlem istasyonları kurulması, sürekli kontrol edilmesi ve elde edilen verilenin bütün olarak değerlendirilmesi halinde bazı bilgiler söylenebilir. Bu tür çalışmalar tedbir için gerekli ve yararlıdır. Ancak ülkemizin genelinde depremi önceden tespit edecek gözlem istasyonlarının istenilen düzeyde olmadığı da bir gerçektir.'' 
     
</TEXT>
</DOC>
