<DOC>
<DOCNO> 167136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur17.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol ve köprü zammı mahkemelik... 
</HEADLINE>
<TEXT>

     Tüketiciyi Koruma Derneği TükoDer , otoyol ve Boğaz Köprüleri'nin geçiş ücretlerine yapılan zammın iptali ve yürütmenin durdurulması istemiyle İstanbul Bölge İdare Mahkemesi'ne başvurdu. 
     Kumkapı'daki mahkeme önünde toplanan TükoDer Genel Başkanı Mehmet Sevim ve beraberindeki bir grup, hazırladıkları dava dilekçesini, Danıştay'a iletilmek üzere İstanbul 1. İdare Mahkemesi Başkanlığı'na verdi. 
     Daha sonra konuya ilişkin basın açıklaması yapan Sevim, Köprü geçiş ücretlerine son 4.5 ay içinde yüzde 67 oranında zam yapıldığını kaydederek, bunu ''Deli Dumrul parasına'' benzetti. 
     ''Köprülerden geçiş ücreti alınması konusunda hiçbir yasal dayanak bulunmadığını'' savunan Sevim, zamları ise ''hukuksuzluk'' olarak nitelendirdi. 
     Sevim, ''zamların IMF'ye verilen taahhütler doğrultusunda yeni ek kaynaklar yaratılması amacıyla yapıldığını'' öne sürerek, ''Hükümetler değişiyor, anlayış değişmiyor. Kaynak yaratmanın en kolaycı yolu olarak köprü ve otoyol zamları görülüyor'' dedi. 
     ''Daha önce zamların geri alınmasıyla ilgili mahkeme kararının, siyasilere verilmiş bir hukuki ders niteliğinde olduğunu'' da savunan Sevim, ''Köprü ile ilgili 3 ayrı davamız sürerken, bugün bir kez daha yargıya başvuruyoruz. Bu fahiş zamların geri alınmasını istiyoruz. Köprülerden alınan ücretler yasal değildir. Deli Dumrul uygulamasıdır. Yapılan zamlar ise haksız kere haksızdır'' diye konuştu. 
     Mehmet Sevim, ''bugünkü ile sayıları 4'e ulaşan köprülerle ilgili davalardan bir sonuç alamamaları halinde uluslararası mahkemelere başvurmaktan çekinmeyeceklerini'' sözlerine ekledi. 
     
</TEXT>
</DOC>
