<DOC>
<DOCNO> 191304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/siyaset/siy05.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltalimanı kararına yargıdan 'dur' emri 
</HEADLINE>
<TEXT>

   Bölge İdare Mahkemesi, Baltalimanı'nda İstanbul Üniversitesi'ne tahsis edilen tesislerle ilgili Maliye'nin tahsis kaldırma kararının yürütmesini durdurdu 
   ANKARA Milliyet 

   
   İstanbul Bölge İdare Mahkemesi, Maliye Bakanı Kemal Unakıtan'ın, Baltalimanı Eğitim ve Kültür Tesisleri'nin üniversiteye tahsisini kaldırması kararının yürütmesini durdurdu. Tesis, dava kesin sonuca bağlanıncaya kadar İstanbul Üniversitesi'nde kalacak ve Maliye Bakanlığı tesise yönelik herhangi bir işlem yapamayacak. 
   Maliye Bakanlığı'nın kısa süre önce İstanbul Üniversitesi'ne tahsisi kaldırmasının ardından İÜ yönetiminin, "YÖK yasa tasarısını kabul etmediğimiz için tesis elimizden alındı" yorumu tartışmaların büyümesine neden oldu. İÜ Rektör Yardımcısı Prof. Dr. Nur Serter ve bazı dekanlar, kararın yürürlüğünün durdurulması ve iptali istemiyle İstanbul Bölge İdare Mahkemesi'ne başvurdu. Rektör Prof. Dr. Kemal Alemdaroğlu, mahkemenin önceki gün yürütmeyi durdurma kararı verdiğini söyledi. 
   Maliye Bakanlığı'nın kararının ardından Serter, "Ortada çok ciddi bir gerilim var. Gerilim büyük ölçüde YÖK yasasıyla bağlantılı" demişti. YÖK Başkanı Prof. Dr. Kemal Gürüz tesisin üniversiteye iade edilmesini isterken, Unakıtan eleştirilere, "Buna benzer tesisleri ben topluyorum ve bunları ekonomiye kazandıracağım" yanıtını vermişti. 
   
   
</TEXT>
</DOC>
