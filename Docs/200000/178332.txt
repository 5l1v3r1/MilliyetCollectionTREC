<DOC>
<DOCNO> 178332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/asiy.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
EYLÜL SIKINTISI 
</HEADLINE>
<TEXT>

   Tezkere hatları yine karıştırdı. Erdoğan Meclis'in ekimde açılacağını, Gül ise eylülde toplanabileceğini söyledi. ABD de eylülde kredi için asker bekliyor 
      ANKARA Milliyet 

   
   Irak Savaşı için ABD askerlerine geçiş izni talebini içeren tezkerenin reddinden önce çelişkili görüşler açıklayan hükümet, bu kez Türk Silahlı Kuvvetleri'nin bu ülkeye gidişine ilişkin TBMM toplantısı konusunda farklı sesler veriyor. 
   TBMM'nin Irak'a asker gönderilmesiyle ilgili olarak olağanüstü toplanıp toplanmayacağı konusunda hükümetten dün iki farklı açıklama geldi. Başbakan Recep Tayyip Erdoğan, Meclis'in Anayasa hükmüne paralel olarak "1 Ekim'de, normal zamanında" toplanacağını belirtirken, Dışişleri Bakanı Abdullah Gül, TBMM'nin eylülde olağanüstü toplantıya çağrılabileceğini söyledi. 
   
   Takvime ters düşüyor 
   Erdoğan'ın açıklaması, Türkiye'ye teklif edilen "8.5 milyar dolarlık krediye dönüşebilecek 1 milyar dolarlık hibe"nin eylül ayında onaylanabileceğini bildiren ABD Hazine Bakan Yardımcısı John Taylor'un açıkladığı "ekonomik yardım - askeri işbirliği" takvimine ters düşmesi açısından da önem taşıyor. 
   Taylor'un, Türkiye'ye ekonomik yardımın askeri işbirliği koşuluna bağlı olduğu mesajını içeren, "Askeri işbirliği ve ekonomik işbirliği daima bu kredi anlaşmasının bir parçası oldu" sözlerinden birkaç saat sonra Muş'a giderken soruları yanıtlayan Erdoğan, kısa, ancak önemli bir açıklama yaptı. 
   
   Olağanüstü olmaz 
   Erdoğan, Cumhurbaşkanı'nın veto ettiği işgal altındaki orman arazilerinin satışına olanak sağlayacak Anayasa değişikliği için TBMM'nin eylülde olağanüstü toplanıp toplanmayacağı sorusuna "Hayır" yanıtını verdi. Erdoğan, "Meclis 1 Ekim'de mi açılacak" sorusu üzerine de "TBMM'nin normal zamanında toplanacağını" söyledi. 
   
   Aceleye gerek yok 
   Alınan bilgiye göre Erdoğan, önceki akşam yapılan AKP Merkez Yönetim Kurulu toplantısının basına kapalı bölümünde de Meclis'in olağanüstü toplanmayacağını bildirdi. MYK üyeleri de, asker gönderme kararı için aceleye gerek olmadığı görüşünü paylaştılar. Hükümet temsilcilerinin yanı sıra milletvekillerinden peşin imza toplayan AKP yöneticileri de, düne kadar TBMM'nin eylülün ilk yarısında tezkere için olağanüstü toplantıya çağrılabileceğini açıklamışlardı. 
   
   Gül Eylülde toplanabilir 
   Başbakan Yardımcısı ve Dışişleri Bakanı Gül ise, Irak'a asker gönderme konusunda Meclis'in olağanüstü toplanıp toplanmayacağı sorusunu şöyle yanıtladı 
   "Bizden saatlik, günlük program beklemeyin. Bunların hepsi değerlendirmeye tabi olan şeylerdir. Bunların hepsi kontrol altında değerlendirilerek götürülmektedir. Başbakan her şeye h kimdir. Eğer kanaat getirilirse ve Meclis eylül ayında toplanırsa, bu konular konuşulabilir. Takvim vermeye gerek yok. Ciddi bir çalışma yapılıyor. Eğer oraya gitmeye karar verirsek, Irak'ın bir an önce normalleşmesine katkımız olacağına kanaat getirirsek, o zaman 'gidelim' denebilir. Bunlar değerlendirilecektir." 
   
   Korumasıyla bir örnek 
   Dışişleri Bakanı Abdullah Gül, geçen hafta Bağdat'taki Birleşmiş Milletler BM binasına yapılan intihar saldırısında hayatını kaybeden BM temsilcisi De Mello için açılan taziye defterini imzaladı. Gül'ün Ankara BM binasına gelişinde yakın korumasının kendisiyle aynı takım elbise ve ayakkabı giydiği dikkat çekti. 
   
   
</TEXT>
</DOC>
