<DOC>
<DOCNO> 171474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/dunya/dun01.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Misilleme 3 ABD'li öldü 
</HEADLINE>
<TEXT>

   Uday ve Kusay Hüseyin'i ölü ele geçiren 101. Hava İndirme Tümeni'nin askerlerine Musul yakınlarında düzenlenen saldırıda üç asker öldürüldü 
      DIŞ HABERLER SERVİSİ 

   
   Irak'ın kuzeyindeki Musul kenti yakınlarında dün sabah düzenlenen saldırıda, devrik lider Saddam Hüseyin'in oğulları Uday ve Kusay'ı öldüren 101. Hava İndirme Tümeni'ne mensup 3 Amerikan askeri hayatını kaybetti. ABD askeri sözcüsü Onbaşı Todd Pruden, askerlerin hafif silahlar ve RPG roketleriyle saldırıya uğradığını söyledi. 
   Bu saldırı, Uday ve Kusay'ın Musul'da geçtiğimiz salı günü düzenlenen bir operasyonda öldürülmesinin ardından, Saddam rejimi yanlılarının intikam almak için Amerikan askerlerine yönelik saldırılara ağırlık vereceği endişesini artırdı. ABD'nin Irak'taki sivil yöneticisi Paul Bremer, Washington'da yaptığı açıklamada, Irak'ta yeni başarılar elde ettikçe, Amerikan askerlerine karşı saldırıların artacağını söyledi ve "Yeni saldırılara karşı hazırlıklı olmalıyız... Biz başarı sağladıkça Irak halkı ve askerlerimize karşı daha fazla saldırı yapılacak" dedi. El Cezire televizyonu ise, Uday ile Kusay'ın intikamını alacaklarını söyleyen maskeli ve silahlı Iraklıların görüntülerini yayınladı. 
   Dün Bağdat'ta bir Amerikan askeri aracı havaya uçurulurken bu saldırıda bir Amerikan askerinin yaralandığı bildirildi. ABD askerlerinin, Bağdat'ta "dur" ihtarına uymayan bir araca ateş açması sonucu da iki Iraklı öldü. 
   
   
</TEXT>
</DOC>
