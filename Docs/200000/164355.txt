<DOC>
<DOCNO> 164355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun29.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan amiralı duygulandıran Türk nezaketi... 
</HEADLINE>
<TEXT>

     Merkezi İngiltere'nin başkenti Londra'da bulunan Uluslararası Denizcilik Örgütü'nün IMO genel sekreterliğine seçilen Yunan amirali Egthimios Mitropoulos, Türk heyetinin gösterdiği destek, ilgi ve nezaket karşısında duygulu anlar yaşadı. 
     Uluslararası Denizcilik Örgütünün IMO yeni Genel Sekreteri'nin seçildiği konsey toplantısı Londra'da yapıldı. 
     Türkiye'nin de üyesi olduğu IMO'nun genel sekreterliğine, 40 ülkeden 38'inin oyunu alan Yunanistan'ın adayı Amiral Egthimios Mitropoulos getirildi. Diğer iki adaydan sadece Nijeryalı kadın aday Monica Mbarefe 8 oy alabilirken, İzlandalı aday Magnus Johannessou ise hiç oy toplayamadı. 4 yıl boyunca genel sekreterlik yapacak olan Mitropoulos, görevi 2003 yılı sonunda devralacak. 
     Türkiye Cumhuriyeti Denizcilik Müsteşarlığı da genel kurulda, Müsteşar Yardımcısı Celalettin Güvenç'in başkanlığındaki bir heyet tarafından temsil edildi. 
     Toplantıya katılan Türk heyeti, seçim sonucunun açıklanmasından sonra, öncelikle 2003 yılı sonunda görevini tamamlayacak olan Kanadalı Genel Sekreter William O'Neil'e görev döneminde yaptığı hizmetlerden dolayı teşekkür etti. 
     Türk heyeti, Yunanlı yeni Genel Sekreter Mitropoulos'u da kutlayan ilk heyet oldu. Türk heyetinin seçimlerde kendisini desteklemesi ve sonucun ilanından sonra da kendisini ilk kutlayan heyet olması, kürsüde teşekkür konuşması yapan Mitropoulos'un bu durumu gözleri yaşararak dile getirmesine yol açtı. Ayrıca, Türk ve Türkiye dostu olarak bilinen Amiral Mitropoulos, genel sekreterliği süresi içinde Türk-Yunan dostluğunun pekiştirilmesi için elinden gelen her türlü çabayı, her türlü platformda göstermeye söz verdi. 
     
</TEXT>
</DOC>
