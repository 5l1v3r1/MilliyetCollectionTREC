<DOC>
<DOCNO> 173172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sondun09.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nina'nın kalbiyle yaşayan Erol "Hergün Nina'ya dua ediyorum" 
</HEADLINE>
<TEXT>

     Almanya'da yayımlanan Bild gazetesi, İstanbul'da Türk nişanlısı tarafından öldürülen Alman Nina Typol'un kalbiyle yaşayan Erol Mertkanlı'nın 21 duygularına yer verdi. 
     Gazetede, ''Bu ölünün kalbi benim içimde atıyor'' başlığıyla verilen haberde, Türk nişanlısı tarafından kıskançlık yüzünden öldürülen genç Alman kadının kalbinin, kendisinden umut kesilen kalp hastası Erol Mertkanlı'ya takıldığı hatırlatıldı. 
     Erol Mertkanlı, gazeteye duygularını şu ifadelerle dile getirdi 
     ''Her gün Nina için dua ediyorum. Onun kalbi olmasaydı, bu yaz hayatta olmayacaktım. Ölmekten çok korkuyordum. Nina'nın kalbini aldığımdan bu yana daha duygusal oldum. Eskiden sadece macera filmleri seyrediyordum. Şimdi aşk filmleri seyrediyorum ve güzel çiçekler çok hoşuma gidiyor.'' Nina'yı her zaman düşündüğünü ve resmini yazı masasının üzerine koyduğunu belirten Erol Mertkanlı, ''O benim koruyucu meleğim oldu. Ağır ameliyattan sonra beklenmedik şekilde hızla iyileşiyorum'' dedi. 
     Alman kadının çok güzel ve genç olduğunu, erken yaşta ölümüne üzüldüğünü ifade eden Erol Mertkanlı, ''O benim içimde yaşıyor. İleride onun gibi bir eşim olmasını istiyorum. Açık tenli, sarışın ve yeşil gözlü. Kızımız olursa adını Nina koyacağım'' diye konuştu. 
     Nina'nın ailesi tarafından bağışlanan kalbi, geçen Şubat ayında İstanbul'da yapılan ameliyatla kalp büyümesi ve kalp yetmezliği olan Erol Mertkanlı'ya takılmıştı. 
     
</TEXT>
</DOC>
