<DOC>
<DOCNO> 159907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun06.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Savaş için kitle imha silahlarını bahane etmedik" 
</HEADLINE>
<TEXT>

     ABD Savunma Bakanı Donald Rumsfeld, ABD'nin ''Irak'ta kitle imha silahları bulunduğunu bahane ederek, bu ülkeye müdahale ettiği'' yönündeki iddiaları reddetti ve hala Saddam Hüseyin yönetiminin biyolojik ve kimyasal silaha sahip olduğunu düşündüğünü söyledi. 
     Rumsfeld, Amerikan radyosu Infinity Broadcasting'e yaptığı açıklamada, ''Size bu savaşın herhangi bir bahaneyle başlatılmadığına dair güvence verebilirim'' dedi. 
     Donald Rumsfeld, ''Iraklıların daha önce ve şu an kimyasal ve biyolojik silahlara sahip olduğunu, nükleer silah geliştirme programı yürüttüklerini, ancak nükleer silahları bulunmadığını düşündük ve hala aynı şekilde düşünüyoruz. İngiliz istihbarat servisleri de bu yönde bilgi verdi'' diye konuştu. 
     Bu silahların bulunmamasının nedeninin, ''varolmamaları olmadığını'' söyleyen Rumsfeld, ''Biz hala Irak'ta böyle silahlar bulunduğunu düşünüyoruz'' ifadesini kullandı. 
     Irak'ta iki seyyar laboratuvar bulunduğunu ve Amerikan gizli servislerinin bu laboratuvarların biyolojik silah üretmek için tasarlandığını düşündüğünü hatırlatan Rumsfeld, ''İnsanlar bize neden bir şey bulamadınız diye soruyor. Şöyle yanıt vereyim A, bu biraz zaman alacak, B, bir şeyler bulduk'' diye konuştu. 
     Kitle imha silahı bulundurduğu gerekçesiyle Irak'a askeri müdahalede bulunan Amerikan güçleri, Saddam Hüseyin yönetiminin devrildiği 9 Nisan'dan beri Irak'ta kitle imha silahı bulamadı. 
     Rumsfeld, Infinity Broadcasting'e açıklamasında İran'a da değinerek, bu ülkeyi Irak'a ''Devrim Muhafızları göndererek ve radyo yayını yaparak'' koalisyon güçlerine karşı muhalefet oluşturmaya çalışmakla suçladı. 
     Rumsfeld, ''ABD, İran'a savaş açmaya hazırlanıyor mu'' sorusuna, ''Bu yönde bir bilgi almadım'' diye yanıt verdi. 
     Irak'ta İran Devrim Muhafızları'nın bulunduğunu ileri süren Rumsfeld, ''İran, bugünlerde Irak'a çok fazla yardım etmiyor. İranlıların El Kaide üyelerinin kendi ülkelerinde faaliyet göstermelerine izin verdikleri açık. Bu dünya için tehlike yaratan bir şey, çünkü El Kaide'nin masum insanları öldürmek konusunda neler yapabileceğini biliyoruz'' dedi. 
     Rumsfeld, İran'ın askeri amaçla nükleer program yürüttüğü iddialarıyla ilgili olarak da, ''Sağduyulu kimselerin İran'ın böyle devam etmesi halinde nükleer silaha sahip olacağını düşündüğünü biliyorum. Bazıları İran'ın hızla bu silahları elde edeceğini, bazıları da bunun vakit alacağını düşünüyor'' diye konuştu. 
     
</TEXT>
</DOC>
