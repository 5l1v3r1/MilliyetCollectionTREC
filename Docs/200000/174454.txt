<DOC>
<DOCNO> 174454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sondun17.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo'daki Ruslar neden Rusya'ya dönmek istemiyor 
</HEADLINE>
<TEXT>

     Guantanamo'daki Amerikan üssünde tutuklu bulunan 8 Rus vatandaşının ailelerinin, yakınlarının Rus hapishanelerinde işkenceye maruz kalabilecekleri endişesiyle Rusya'ya iade edilmelerine karşı çıktıkları bildirildi. 
     Rusya'da yayınlanan ''Gazeta''nın haberine göre, tutuklulardan oğlu Airat Vakhitov'un gönderdiği mektupta, ''Burada ne azarlama, ne de aşağılayıcı hareketler var. Bizlere karşı seslerini bile yükseltmiyorlar. Rusya'da bu koşulların bulunduğu bir sanatoryumun bile olmadığını düşünüyorum'' diye yazdığını belirten anne Amina, ''Rus adaletinden ve hapishanelerinden çok korkuyorum'' dedi. 
     Amina, ''Oğlunun masum olmasına karşın 2 ay hapiste yattıktan sonra Rusya'dan kaçtığını'' bildirdi. 
     Rusya'nın Kabardin-Balkar Cumhuriyeti'nden olan 2 tutuklunun ailelerinin de aynı fikirde olduğu kaydedildi. 
     Rusya'ya iadesi görüşülen Ruslardan 2'sinin, Rusya Federasyonu'na bağlı Başkurdistan Özerk Cumhuriyeti'nden, 2'sinin Kabardin-Balkar Cumhuriyeti'nden, 2'sinin Tataristan'dan, diğer 2 kişinin ise Ural ile Sibirya bölgelerinden olduğu açıklanmıştı. 
     ABD'nin Moskova Büyükelçisi, geçen Kasım ayında yaptığı açıklamada, ABD'nin, tutuklu Rus vatandaşlarını yargılanmaları şartıyla iade etmeye hazır olduğunu bildirmişti. 
     
</TEXT>
</DOC>
