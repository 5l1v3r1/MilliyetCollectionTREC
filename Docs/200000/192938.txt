<DOC>
<DOCNO> 192938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/spo04.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a huzur geldi 
</HEADLINE>
<TEXT>

   İstanbulspor galibiyeti, Bordo-Mavililer'e tüm sorunları unutturdu. Teknik Direktör Samet Aybaba, "En zor günümüzde başarılı olmanın keyfini yaşıyoruz" diye konuştu 
      
   Kriz rafa kalktı 
   TRABZONSPOR'DA kongre krizi, yönetimdeki sorunlar İstanbulspor galibiyeti sonrası geçici olarak rafa kalktı. Bordo - Mavili camia zirveye bir adım daha yaklaşmanın sevincini yaşarken, Teknik Direktör Samet Aybaba, "En zor günümüzde bile başarılı olmanın hazzı içindeyiz. Göreceksiniz önümüzdeki haftalarda çok daha etkili ve sonuca kolay ulaşan bir Trabzonspor izlettireceğiz" dedi. 
   
   Gökdeniz garantisi 
   ASBAŞKAN Erol Tuna, transferi gündeme gelen yıldız oyuncu Gökdeniz Karadeniz'in, Bordo - Mavili takımla sözleşmesini uzatmak niyetinde olduğunu söyledi. Tuna, "Gökdeniz'i kesinlikle satmayı düşünmüyoruz. Gökdeniz konusunda belli bir kesim Trabzonspor'u yıpratmak niyetinde. Biz kesinlikle bu gelişmelere cevap dahi vermeyeceğiz. Gökdeniz, bizim 2005 sonuna kadar futbolcumuzdur" diye konuştu. 
   
   Tuna aday oluyor 
   İSTANBULSPOR maçında bir grup taraftarın aleyhine tezahüratta bulunduğu Asbaşkan Erol Tuna sert çıktı. Tuna, bazı grupların seyirciyi kendisine yönelik kışkırttığını iddia etti, "Oyuncular bana bu kadar bağlıyken, gruplara ne oluyor" dedi. Yönetimin 15 Aralık'da kongre kararı alması halinde, başkanlığa aday olacağını da belirten Erol Tuna, "Görevden kaçmayacağım" yorumunu yaptı. 
   
   
</TEXT>
</DOC>
