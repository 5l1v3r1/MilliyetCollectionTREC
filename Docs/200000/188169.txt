<DOC>
<DOCNO> 188169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo19.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Barajın "öcüleri", Hollanda, Türkiye ve Rusya 
</HEADLINE>
<TEXT>

     İspanyol basını, 12. Avrupa Futbol Şampiyonası elemelerinde İngiltere ile İstanbul'da golsüz berabere kalarak baraj maçı oynama durumunda kalan Türkiye'yi, yarınki kura çekimi öncesi Hollanda ve Rusya ile birlikte en zorlu rakipler olarak gösterdi. 
     ''Barajın 'öcüleri' Hollanda, Türkiye ve Rusya'' başlığını atan spor gazetesi As, ''Türkiye, az genç oyuncuya sahip, deneyimli ve yetenekli oyuncularıyla çok dengeli futbol oynuyor ve Ferrari Nihat'ı var. Kura çekimlerinde 3 güçlü takım var. İlki Van Nistelrooy'lu Hollanda. İkincisi, stat atmosferi ve tehlikeli Nihat'ıyla Türkiye. Mostovoi'li Rusya'' yorumunu yaptı. 
     As, baraj maçlarına kalmasını süpriz olarak nitelendirdiği Letonya'nın, kura çekimi sonrasında İspanya'nın rakibi olması temennisinde bulundu. Gazete ayrıca, İspanyol takımlarında forma giyen Türk Milli Takımı'ndaki oyunculara da yer ayırarak, İngiltere karşısında Türkiye'nin ileride en tehlikeli ataklar yaratan isminin Nihat olduğunu, kaleci Rüştü'nün de ''çok vahşi'' oynadığını kaydetti. 
     ''Türkiye karşısında ne umulabilinir ki '' ifadesini kullanan Marca Gazetesi de, yüzünü Türk bayrağı biçiminde boyayan bir Türk taraftarının fotoğrafının altına ''Nihat'ın Türkiye'si İspanya'nın barajda tehlikeye düşeceği en zorlu takım olabilir. Fotoğraflarda olduğu gibi Türkler, dünya üzerinde çok fazla korku verebiliyorlar'' diye yazdı. Gazete ayrıca Nihat'ı ''şeytan'' diye nitelendirerek Türkiye'den kaçınılması gerektiğini bildirdi. 
     ''Öcüler, Hollanda ve Türkiye'' başılığı atan Sport Gazetesi ise İspanya'nın eşleşebileceği en iyi rakiplerin Letonya ve Galler olduğunu bildirdi. 
     Öte yandan İspanyol gazetelerinin Türkiye-İngiltere maçına geniş yer ayırdıkları görüldü. ''İngiltere, cehenmenden sağ çıkıyor'', ''Penaltı kaçıran Beckham kurtuluyor'', ''İngiltere kabustan çıkıyor'' başlıkları atılan İspanyol gazetelerinde genel olarak ''Beckham, penaltıyı atarken kayıyor ve topu bulutlara gönderiyor. Ama İngiltere İstanbul'un sıcak atmosferine direniyor ve Avrupa Futbol Şampiyonası'na gitmeyi başarıyor. Maç beklendiği gibi çok sert geçti ama hiçbir olay çıkmadı'' değerlendirmesi yapıldı. 
     
</TEXT>
</DOC>
