<DOC>
<DOCNO> 152877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/guncel/gunz1.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     7 kişilik aile sobadan öldü 
     ERZURUM'UN Ilıca İlçesi'nde sobadan sızan gazdan zehirlenen aynı aileden 7 kişi yaşamını yitirdi. Anne Zakire Davulcu'nun evden hiç dışarı çıkması komşularını kuşkuya düşürdü. Kapıyı çalan komşuları yanıt alamayınca durumu polise bildirdi. Kapıyı kırarak eve giren polis, Zakire Davulcu 62 , oğlu Oktay, gelini Perihan 31 ile torunları Ferhat 9 , Samet 5 , Esengül 4 ve Gaffar Okan'ı 2 yataklarında ölü olarak buldu. 
     
     Trilyonluk kapkaç şebekesi 
     TAPU daireleri, döviz büroları ve banka şubeleri önlerinde takibe aldıkları kişilerin çantalarını kapkaç yaparak yaklaşık 1.5 trilyon lira elde ettikleri öne sürülen şebekeye yönelik operasyonda, biri kadın beş kişi gözaltına alındı. Dolandırıcılık Büro Amirliği ekiplerince yakalanan kişilerin Yakup Yazıcı, kardeşi Savaş Yazıcı, ablası Selma Tekel ile Yaşar Akıllı ve Ümit Üçgül olduğu belirtildi. 
     
     İtalyan turist kapkaç kurbanı 
     ŞİŞLİ'de çantasını vermemek için kapkaççılara direnen İtalyan kadın turist, yaralandı. Maslak'taki Princess Otel'de kalan Milla Laura 36 , gezmek için otelden ayrıldı. Laura oteline dönerken, Büyükdere Caddesi üzerinde, içinde kredi kartları ile bir miktar parası bulunan çantası, 34 TU 9392 plakalı otomobilde bulunan iki kişi tarafından kapkaç yapıldı. Saldırganlara direnmek isterken yere düşerek el ve dizlerinden yaralanan Laura, ayakta tedavi edildi. 
     
     Çankaya Köşkü müzayedede 
     TÜRK resim sanatının önemli isimleri Abidin Dino, Avni Arbaş, Bedri Rahmi Eyüboğlu, Fikret Mualla, Eşref Üren, İbrahim Balaban gibi sanatçıların eserleri, Sheraton Oteli'ndeki müzayedede satışa sunuldu. Librairie De Pera Müzayede Evi'nin düzenlediği müzayedeye koleksiyoncuların yanısıra Çankaya Köşkü de katıldı. Köşk, 2.5 milyar lira değerinde Atatürk portresi satın aldı. 
     
     Türk gemisi Ege'de çarpıştı 
     ÇANAKKALE'NİN Bozcaada ilçesi ile Ayvacık ilçesi arasındaki uluslararası sularda bir Türk gemisi ile Kamboçya gemisi çarpıştı. Kazada 3 personeli hafif şekilde yaralanan Kamboçya gemisi Midilli Adası'na sığındı. Kaza, Ege Denizi'nin kuzeyinde önceki gece saat 03.30 sıralarında meydana geldi. İçinde 3 bin 650 ton buğday yükü bulunan Kamboçya gemisinde 3 personel yaralanırken geminin kıç kısmında hasar oluştu. 
     
     Dede öldü, torun ağır yaralandı 
     GAZİOSMANPAŞA'DA otomobilin çarptığı bir kişi öldü, bir kişi ise ağır yaralandı. Esentepe Mahallesi 2852 Sokak'ta yürüyen Burhan Demir 55 ile torunu Özer Demir'e 10 , sürücüsü henüz belirlenemeyen 34 FB 7478 plakalı otomobil çarptı. Burhan Demir olay yerinde hayatını kaybederken ağır yaralanan Özer Demir, vatandaşlar tarafından Sultançiftliği Özel Sultan Hastanesi'ne kaldırıldı. 
     
     Yumurtalı protesto davası 
     ABD Dışişleri Bakanı Colin Powell'ın Ankara ziyaretini protesto etmek amacıyla Dışişleri Bakanlığı önünde gösteri yapan ve güvenlik kuvvetlerine yumurta atan gruptan 10 kişi hakkında 3'er yıla kadar hapis istemiyle dava açıldı. Sanıkların suçlarının sabit olduğu öne sürülen iddianamede, 2911 sayılı Toplantı ve Gösteri Yürüyüşleri Kanunu'nun "hükümet emrine karşı gelenler" hükmünü içeren madde uyarınca 1 yıl 6'şar aydan 3'er yıla kadar hapis istendi. 
     
     Cerrah, müdürü açığa aldı 
     İSTANBUL Emniyet Müdürü Celalettin Cerrah, geceyarısı bölgesinde denetim yaptığı Kartal İlçe Emniyet Müdürü Ufuk Tanju Güven'i açığa aldı. Cerrah'ın, bu sırada yemekli bir toplantıda olan Güven'i hastaneye göndererek alkollü olduğunu da tespit ettirdiği öne sürüldü. Güven'in, disipline uymadığı için hakkında işlem yapılarak açığa alındığı öğrenildi. 
     


GÜNCEL 

















</TEXT>
</DOC>
