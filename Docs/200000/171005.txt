<DOC>
<DOCNO> 171005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur19.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyurgezer balkondan düşüp öldü... 
</HEADLINE>
<TEXT>

     Gaziantep'te 5. kattaki evinin balkonundan düşen uyurgezer, öldü. 
     Alınan bilgiye göre, Gazikent Mahallesi Sonko Evleri'nde 5. katında bulunan evin balkonundan düşen Mustafa Küçük 16 , olay yerinde öldü. 
     Küçük'ün, uyurgezer olduğu, balkonda uyuduğu sırada kalkarak, dengesini kaybetmesi sonucu düştüğü öğrenildi. 
     
     AYDIN'DA BIÇAKLI KAVGA 2 YARALI... 

     Aydın merkeze bağlı Umurlu Beldesi'nde çıkan kavgada, 2 kişi bıçakla yaralandı. 
     Edinilen bilgiye göre, Bayramyeri Mahallesi'nde oturan Mehmet Çayüzü ile Halil Özer arasında, daha önceden olan anlaşmazlıktan dolayı tartışma çıktı. 
     Kavgaya dönüşen tartışmada, Çayüzü ve Özer birbirlerini bıçakla yaraladı. 
     Yaralılar, Aydın Devlet Hastanesi'ne kaldırıldı, soruşturmanın sürdüğü belirtildi. 
     
     KARDEŞLERİN KAVGASINDA, ANNE VURULARAK ÖLDÜ 

     Adana'nın Pozantı İlçesi'nde arsa yüzünden tartışan iki kardeş arasına giren anne, tüfekle vurularak öldü. 
     Alınan bilgiye göre, Kamışlı Köyü'nde meydana gelen olayda, Yılmaz B., kardeşi Fahrettin B. ile yaklaşık 500 metrekarelik arsa yüzünden tartıştı. 
     Tartışma sonrası, evine giden Yılmaz B, daha sonra av tüfeğini alarak geri döndü. Arsaya ev yapmak istediğini söyleyen Yılmaz B. ile buranın kendisine ait olduğunu ve tapusu bulunduğunu ifade eden Fahrettin B. arasında, kavga çıktı. Kavgayı ayırmak isteyen anne, Yılmaz B'nin tüfekle ateş etmesi sonucu boğazından vuruldu. 
     Pozantı'daki ilk müdahalenin ardından Adana Numune Hastanesi'ne sevk edilen Sıdıka B. 60 , tüm müdahalelere rağmen kurtarılamadı. 
     Yetkililer, Yılmaz B'nin gözaltına alındığını, olayla ilgili soruşturmanın sürdürüldüğünü bildirdiler. 
     
     DERE YATAĞINA DÜŞEN KADIN, ÖLDÜ 

     Ordu'nun Gürgentepe İlçesi'nde yaklaşık 25 metre yükseklikten dere yatağına düşen kadın, öldü. 
     Edinilen bilgiye göre, Okçabel Mahallesi'nde Firdevs Bölükbaş 58 , kendisine ait fındık bahçesinde çalışırken, bir anlık dikkatsizlik sonucu dengesini kaybederek düştü. Bölükbaş, yaklaşık 25 metre yükseklikten dere yatağına yuvarlandı. 
     Bölükbaş, olay yerinde öldü. Soruşturma sürdürülüyor. 
     
     BURSA'DA CİNAYET... 

     Bursa'nın merkez Osmangazi İlçesi'nde bir kişinin, yolda yürürken kendisine sözle sataşan genci bıçaklayarak öldürdüğü belirtildi. 
     Alınan bilgiye göre, Akpınar Mahallesi Hürriyet Caddesi'ndeki Pilot Sanayi İlköğretim Okulu önünde, Ferit Karataş 20 ile Sinan S. arasında sözle sataşma nedeniyle başlayan tartışma, bıçaklı kavgaya dönüştü. Birbirlerine bıçak çeken gençlerden Sinan S, Ferit Karataş'ı göğsünden bıçakladı. 
     Karataş, yaralı olarak kaldırıldığı Bursa Devlet Hastanesi'nde yaşamını yitirirken, Sinan S. ve kavgaya karıştığı belirlenen ağabeyi Kenan S. gözaltına alındı. 
     
     BAŞINI TAŞA ÇARPAN KİŞİ ÖLDÜ 

     Ordu'nun Gölköy İlçesi'nde, yürürken ayağı takılıp düşerek başını taşa çarpan kişi, öldü. 
     Güzelyurt Beldesi'nde Yunus Yılmaz 80 , evine giderken yolda yürüdüğü sırada ayağı ağaç kütüğüne takılınca dengesini kaybedip düştü. Başını taşa çarparak bayılan Yılmaz, çevredeki vatandaşlar tarafından hastaneye kaldırılırken yolda öldü. 
     Yılmaz'ın, beyin kanaması sonucu öldüğü bildirildi. 
     
     GÜVERCİN SEVDASI HASTANEDE BİTTİ 

     Adana'nın Ceyhan İlçesi'nde, evin damında güvercin uçuran küçük çocuk, düşerek ağır yaralandı. 
     Büyükmangıt Beldesi'nde, Sercan Yılmaz 7 iki katlı evlerinin damından uçurduğu güvercinleri izlerken dengesini kaybederek, bahçeye düştü. 
     Ağır yaralanan Yılmaz, kaldırıldığı Devlet Hastanesi'ndeki ilk müdahalenin ardından Adana Numune Hastanesi'ne sevk edildi. 
     
</TEXT>
</DOC>
