<DOC>
<DOCNO> 168471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun18.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada satılan her 3 CD'den biri korsan.. 
</HEADLINE>
<TEXT>

     Dünyada satılan her 3 CD'den birinin korsan olduğu ve geçen yıl dünya çapında satılan korsan CD'lerin sayısının ilk kez 1 milyarı geçtiği bildirildi. 
     Uluslararası Fonogram Yapımcıları Birliği'nin IFPI yıllık korsan CD raporuna göre, geçen yıl korsan CD satışları yüzde 14 oranında arttı. 
     Raporda, 2001'e göre yüzde 7 büyüyen korsan CD pazarının, 4.6 milyar dolarlık bir hacme ulaştığı belirtildi. 
     2002 rakamlarına göre, korsan CD satışı, 25 ülkede yasal CD satış sayılarını geçti. 
     Korsan satışlardan en çok etkilenen ülkeler, Brezilya, Çin, Meksika, Polonya, Rusya, İspanya, Tayvan, Tayland ve Ukrayna oldu. Rapora göre, Çin'de satılan CD'lerin yüzde 90'ı korsan. 
     Tayland ve Tayvan'da ise korsan üretime kaynak teşkil eden boş CD üretimi çok fazla yapılıyor. 
     Avrupa'da Polonya'nın başkenti Varşova'daki stadyumun, korsan CD satıcıları için ''maden'' olarak nitelendirildiği, İspanya'nın da korsan CD üretiminin en fazla arttığı ülke durumunda olduğu belirtiliyor. Korsan CD'lerin Güney Amerika'ya giriş çıkışı ise özellikle Paraguay üzerinden yapılıyor. 
     2002 yılında, korsan CD satıcılarıyla yapılan mücadele kapsamında 50 milyon CD ele geçirilmişti. 
     70'ten fazla ülkede 1500 üyesi bulunan IFPI'ye göre, bu ülkeler korsan CD üretimine karşı mevzuatlarını sertleştirmeli, telif haklarını düzenlemeli ve denetimleri artırmalılar. 
     
</TEXT>
</DOC>
