<DOC>
<DOCNO> 181660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun16.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Savunma Bakanı Terör henüz yenilmedi 
</HEADLINE>
<TEXT>

     Almanya Savunma Bakanı Peter Struck, teröre karşı mücadelenin henüz kazanılmadığını söyledi. 
     Struck, 11 Eylül saldırılarının 2. yıldönümü nedeniyle Berlin'de Polis Sendikası GdP tarafından düzenlenen toplantıda, ''Terör henüz yenilmedi. Terör her an herkesi vurabilir'' dedi. 
     Struck ayrıca, terör tehdidine karşı bazı durumlarda müdahale edebilmesi için Alman Silahlı Kuvvetleri'ne daha fazla yetki verilmesinden yana olduğunu kaydetti. 
     Toplantıya katılan ABD'nin Berlin Büyükelçisi Daniel Coats ise Almanya'ya uluslararası terörizmle mücadelede daha fazla çaba harcaması çağrısında bulunarak, Almanya ile ABD'nin, barış ve demokrasi için ortak çabalarını sürdürmeleri gerektiğini ifade etti. 
     Coats, Alman askerlerinin Afganistan ve Balkanlar'daki çalışmalarından ve Almanya'daki Amerikan kuruluşlarını korumalarından dolayı Alman hükümetine teşekkür de etti. 
     Polis Sendikası Başkanı Konrad Freitag de, hükümetten, güvenlik alanında tasarruf yapmamasını istedi. 
     Bu arada, İçişleri Bakanı Otto Schily'nin, Polis Sendikası'nın, polislere verilen tatil paralarında kesintiye gidilmesini protesto etmek amacıyla düzenlediği gösteri nedeniyle toplantıya katılmadığı bildirildi. 
     
</TEXT>
</DOC>
