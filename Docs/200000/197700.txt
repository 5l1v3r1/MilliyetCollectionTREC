<DOC>
<DOCNO> 197700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/guncel/gun09.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutupta güneş böyle tutulur... 
</HEADLINE>
<TEXT>

   Antarktika'daki ilk tam güneş tutulmasını, yüzlerce bilim adamı ve meraklı izledi 
      DIŞ HABERLER SERVİSİ 
   
   Antarktika'dan ilk kez izlenebilen tam güneş tutulması, yüzlerce bilim adamı ve meraklıyı güney kutbuna çekti. 300 kişi de yaklaşık 2 dakika süren tutulmayı havadan izlemek üzere özel olarak tahsis edilmiş bir uçak yolculuğu için 5 bin sterlin yaklaşık 12.5 milyar TL ödedi. 
   Antarktika'daki Rusya, ABD, Avustralya ve Yeni Zelanda gözlem merkezlerine akın eden bilim adamları, bu tarihi anı fotoğraflamak için dondurucu soğukta tutulma saatini bekledi. Türkiye saatiyle önceki gece 01.00'da gerçekleşen tutulma, Avustralya, Yeni Zelanda, Arjantin ve Şili'nin bazı bölgelerinde kısmen görüldü. 
   Antarktika Kıtası'nda daha önce tam bir güneş tutulmasının görülmediğini kaydeden bilim adamları, bundan sonraki ilk tam güneş tutulmasının 2005 yılının nisan ayında gerçekleşeceğini, ancak yalnızca Büyük Okyanus'un ortasından izlenebileceğini söyledi. 
   
   
   
</TEXT>
</DOC>
