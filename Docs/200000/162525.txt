<DOC>
<DOCNO> 162525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sonspo35.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş Galatasaray'da kaldı... 
</HEADLINE>
<TEXT>

     Galatasaray, sözleşme yenilemek istememesi nedeniyle geçen sezon sıkıntı yaşadığı Hasan Şaş'la bugün mukavele imzaladı. 
     Florya Metin Oktay Tesisleri'nde gerçekleştirilen imza töreninde, sözleşme süresi ile ilgili ısrarlı sorulara, ''Süresi istediğimiz kadar'' karşılığını veren Galatasaray Kulübü İkinci Başkanı ve Basın Sözcüsü Ali Dürüst, Hasan Şaş'ın bugün kendilerini de şaşırttığını söyledi. Ali Dürüst, hiçbir futbolcularıyla yollarını ayırmayacaklarını daha önce söylediklerini belirterek, ''Bu, Hasan Şaş için de geçerliydi. Diğer kulüplerle görüşüp gelmesini istemiştik ve gönlümüz Hasan'dan yanaydı. Ama bugün hepimiz şaşırdık. Kapı çaldı ve içeriye giren Hasan, imza atmaya geldiğin söyledi. Biz tamamiyle şok olduk'' dedi. 
     Hasan Şaş ise kulübüyle yeniden anlaşmasından dolayı çok mutlu olduğunu belirterek, şöyle konuştu 
     ''Benim için doğru bir karara oldu. 7-8 aydır çok zor günler geçirdim. Benim için çok spekülasyonlar oldu. Doğru bir karar aldığıma inanıyorum. Gönlüm hep Galatasaray'dan yanaydı. Yerli ve yabancı çok takımdan teklif aldım ama en cazip olanı da Galatasaray'ın teklifiydi. İmza kararını da ani bir şekilde bugün verdim.'' 
     
</TEXT>
</DOC>
