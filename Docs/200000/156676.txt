<DOC>
<DOCNO> 156676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo37.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Finalin adı Bilgi ve Marmara... 
</HEADLINE>
<TEXT>

     Mavi Jeans tarafından düzenlenen Mavikupa Üniversitelerarası Basketbol Şenliği'nde, İstanbul Bilgi Üniversitesi ve Marmara Üniversitesi takımları finale yükseldi. 
     Basketbol Federasyonu ile Üniversiteler Spor Federasyonu'nun işbirliğiyle bu yıl 6'ncısı gerçekleştirilen şenlikte, bugün oynanan yarı final maçlarında, İstanbul Bilgi Üniversitesi, Fatih Üniversitesi'ni 69-66, Marmara Üniversitesi de Mimar Sinan Üniversitesi'ni 67-57 yendi. 
     İstanbul Bilgi Üniversitesi ve Marmara Üniversitesi takımları, yarın final maçında karşı karşıya gelecek. Final maçı öncesinde, İTÜ'nün 1969-73 yıllarındaki şampiyon takımının oyuncuları ile basketbol camiasının ünlülerinin yer alacağı takımlar arasında gösteri maçı yapılacak. Maçta Mehmet Baturalp, Hasan Arat, Doğan Hakyemez, Battal Durusel, Güner Yalçıner, Nuri Tan, Ünal Öğün ve Serdar Tunçelli gibi isimler de forma giyecek. Yarınki kapanış etkinlikleri çerçevesinde, dansçı kızların gösterileri ve animasyonların yanı sıra 3 sayı ve smaç yarışmaları düzenlenecek, turnuvanın en değerli oyuncusu, ribaunt, asist ve sayı kralı ilan edilecek. 
     Turnuvanın şampiyonu olacak takımın oyuncuları ödül olarak, 5-14 Eylül tarihleri arasında İsveç'te yapılacak Avrupa Basketbol Şampiyonası'nın ilk tur maçlarını izlemeye gönderilecek. 
     
</TEXT>
</DOC>
