<DOC>
<DOCNO> 194276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/dunya/adun.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen Kara Şahin Bush'u gagaladı 
</HEADLINE>
<TEXT>

   Irak'ta düşürülen her helikopter ABD Başkanı'nın siyasi desteğini azaltırken, kayıplar, 2004 seçimleri kampanyasının da bir numaralı konusunu oluşturuyor 
      Yasemin Çongar Washington 

   
   Irak'ta istikrarın henüz sağlanamaması ve ABD askerlerinin hemen her gün kayıp vermesi, ABD Başkanı George W. Bush'un siyasi desteğini azaltıyor. Bush'un Irak politikasına verilen destek, Amerikan güçlerinin Bağdat'ın denetimini ele geçirmelerinden bu yana geçen 6 ay içinde sürekli geriledi ve son iki hafta içinde ilk kez yüzde 50'nin altına indi. Mayıs ayında savaşın kazanıldığı izleniminin ABD kamuoyuna egemen olduğu günlerde yüzde 70'ler düzeyinde destek gören Bush'un anketlerde hızla gerilemesi, Beyaz Saray'daki siyasi danışmanları, yeni stratejiler belirlemeye yöneltirken, Bush'un rakipleri de Irak meselesini 2004 seçimlerinin "bir numaralı konusu" yapma çabasında. 
   Beyaz Saray'dan sızan bilgilere göre, Cumhuriyetçi siyasi kampanya ekibi, Başkan'ın Amerikalı askerlerin cenazelerine katılmaması ve Irak'taki kayıpları gösteren ya da çağrıştıran hiçbir imajla aynı kare içinde TV ekranlarına yansımaması kararı aldılar. Geçen hafta sonunda, Chinook helikopterinin düşürülmesi ve 16 ABD askerinin hayatını kaybetmesi ABD açısından "savaşın en büyük kaybını" oluştururken, Başkan Bush söz konusu karar çerçevesinde, televizyon kameralarından uzak durdu. Bush bu tutumunu, Black Hawk Kara Şahin helikopterinin düşürülmesinin ardından da sürdürdü. 
   
   Ekonomi mi, Irak mı 
   Bush'un kamuoyu yoklamalarını yöneten Matthew Dowd'un Cumhuriyetçi Parti Başkanı Marc Racicot'a yazdığı not, Demokratik Parti'nin başkan adayını saptamasının ardından Bush'un anketlerdeki desteğinin hızla inişe geçebileceği uyarısında bulunuyor. 
   ABD'deki son büyüme ve istihdam rakamlarının uzun süre durgunluk yaşayan ekonominin canlanma trendine girdiğine işaret etmesi, başkanlık için yarışan 9 Demokrat'ın Irak meselesini öne çıkarmasına neden oluyor. Demokrat adaylar, Irak Savaşı'nın yanlış yöntemlerle başlatılması, Saddam'ın h l yakalanamaması ve uluslararası desteğin sağlanamaması nedeniyle Bush'u kıyasıya eleştiriyorlar. 
   
   Clark 'NATO ve BM göreve'    Demokrat başkan aday adaylarından emekli general Wesley Clark, Irak Savaşı'na muhalefetini giderek yükseltmesine karşın, bu aşamada ABD'nin Irak'ı bırakıp gitmesinin hem kendi güvenlik çıkarları, hem de bölgenin istikrarı açısından "çok yanlış" olacağını söyledi. 
   Clark'ın Bush'un politikasına alternatif olarak sunduğu öneri ise, Irak'taki askeri operasyonların NATO tarafından üstlenilmesi, siyasi ve ekonomik yeniden yapılanma çalışmasının da Birleşmiş Milletler'in BM denetimine verilmesi. 
   Clark'ın bu önerisi, ABD kamuoyunda destek bulma potansiyeli taşımakla birlikte, bir grup gözlemci tarafından, "Almanya ve Fransa'nın tavrının, NATO'nun devreye girmesine olanak vermeyeceği" gerekçesiyle "gerçekçilikten uzak" bulunuyor. 
   
   
</TEXT>
</DOC>
