<DOC>
<DOCNO> 174867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur07.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Belediyenin kendine borcu var, ödemiyor 
</HEADLINE>
<TEXT>

     Resmi kurumlardan alacaklı olduğu yaklaşık 1 trilyon liralık su borcunu tahsil edemeyen Aydın Belediyesi'ne, Vali Konağı ve Hükümet Binası ile Belediye'nin kendi Su Servisi'nin 366 milyon lira borcu bulunduğu tespit edildi. 
     Aydın Belediye Başkan Vekilli Mustafa Selçuk, Aydın Belediyesi'nin, en kısa sürede resmi kurumlardan su borçlarını tahsil edeceğini belirterek, şöyle konuştu 
     ''Belediye olarak zor durumdayız. Borçları kısa sürede tahsil etmek istiyoruz. Önümüzdeki günlerde ilgili yerlere gerekli tebligatı yapacağız. Şu anda resmi kurumlardan 456 milyar 996 milyon, ilköğretim okullarından 102 milyar, lise ve dengi okullardan 97 milyar, sağlık kuruluşlarından da yaklaşık 64 milyar alacağımız var.'' Selçuk, 1995'den beri borcu olan kurumların bulunduğu listede en fazla su borcu olan kurumun, 221 milyar 244 milyon lirayla E Tipi Cezaevi olduğunu belirtti. 
     
     OKULLAR VE SAĞLIK KURUMLARI 
     Aydın Belediyesi'ne 54 ilköğretim ve ortaöğretim okulunun su borcu bulunduğu belirtilirken, ilköğretim okulları arasında Hacı Celal İlköğretim Okulu 6 milyar 303 milyon lira ile en fazla borcu gözüken okul olurken, Polis Okulu da liselerde 24 milyar lira ile borçlu listesinin başını çekiyor. 
     Sağlık kuruluşlarının da Belediye'ye toplam 63 milyar 986 milyon lira borcu olduğu bildirildi. 
     
</TEXT>
</DOC>
