<DOC>
<DOCNO> 157926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/siyaset/siy03.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluk Komisyonu eski dosyaları açacak 
</HEADLINE>
<TEXT>

Yolsuzlukları Araştırma Komisyonu'nun raporunda, Beyaz Enerji ve Mavi Akım iddialarından dolayı Yılmaz, Hazine'yle ilgili kararları nedeniyle de Çiller hakkında soruşturma açılması istenecek 
     SALİHA ÇOLAK Ankara 

     AKP Grup Başkan Vekili Salih Kapusuz ve arkadaşlarının yolsuzlukların araştırılması için verdiği önergeyle üç ay önce kurulan TBMM Yolsuzlukları Araştırma Komisyonu, aralarında eski başbakanlar Tansu Çiller ve Mesut Yılmaz'ın da bulunduğu beş siyasi hakkındaki dosyaları gündeme getirmeye hazırlanıyor. İki eski liderin yanı sıra üç eski bakan da, haklarındaki iddiaların Meclis'te kabul edilmesi halinde Yüce Divan'da yargılanabilecek. 
     Komisyon, yazımına başladığı raporunda, geçmiş hükümetler döneminde, karşılıklı pazarlıklarla aklanıp her defasında Yüce Divan'dan kurtulan Çiller ve Yılmaz hakkında Yüce Divan isteminde bulunacak. Komisyon bu çerçevede, şimdilik altı dosyayla ilgili Meclis Soruşturma Komisyonu kurulmasını talep edecek. Hakkındaki iddialar nedeniyle yeniden gündeme gelen Yılmaz ile birlikte eski Enerji Bakanı Cumhur Ersümer'in de, enerji dosyalarıyla ilgili olarak Yüce Divan'da yargılanması istenecek. Hazine ve Merkez Bankası işlem ve kararları nedeniyle, Çiller'in yanı sıra eski Devlet Bakanı Recep Önal hakkındaki iddiaların da soruşturma komisyonuna sevk edilmesi talep edilecek. Komisyonun soruşturma açılmasını isteyeceği dosyalar arasında, deprem konutları ve ihalelere ilişkin iddialar nedeniyle eski Bayındırlık Bakanı Koray Aydın da yer alıyor. 
     
Soruşturma isteyecekler      Araştırma komisyonunun raporu Genel Kurul'da okunduktan sonra rafa kaldırılacak. Ancak, altı dosyayla ilgili soruşturma istemi doğrultusunda milletvekillerince verilecek önergeler, Genel Kurul'da görüşülecek, eski başbakan ve bakanlar hakkındaki her dosya için ayrı soruşturma komisyonu kurulabilecek. Soruşturma komisyonları, eski bakan ve başbakanların Yüce Divan'da yargılanıp yargılanmayacağına karar verebilecek. Araştırılması istenen yolsuzluk olayları ise şöyle Hayali ihracat, haksız vergi iadeleri, kaçak et ithali, SSK ve Bağ - Kur'daki ilaç vurgunu, özelleştirmelerdeki usulsüzlükler, Beyaz Enerji ve Mavi Akım, bankaların hortumlanması. 
     
     
     

</TEXT>
</DOC>
