<DOC>
<DOCNO> 184569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko24.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Döviz kurunun bir dengeye oturacağına inanıyorum 
</HEADLINE>
<TEXT>

     Devlet Bakanı Kürşad Tüzmen, Türkiye ekonomisindeki iyiye gidişin devam ettiğini söyledi. 
     Tüzmen, Gaziantep Gazeteciler Cemiyeti'ni ziyareti sırasında yaptığı açıklamada, ''Türkiye ekonomisi her geçen gün bir önceki günden daha iyi hale geliyor'' dedi. 
     Türkiye'nin iç ve dış ticaretinin artmaya devam ettiğini belirten Tüzmen, ''İhracattaki yüzde 33'lük artış hızı sürüyor. Yaşanan tüm sıkıntılara karşın ihracatçılarımız, sanayicilerimiz özverili bir çalışmayla sahip oldukları pazar paylarını koruyorlar, ihracat hamlesini devam ettiriyorlar'' diye konuştu. 
     Tüzmen, enflasyonun istikrarlı bir biçimde aşağı çekilmesinde, tüm dünyanın takdirle izlediği bir başarı elde ettiklerini vurguladı. Enflasyonla mücadelede ortaya konan dikkat ve kararlılığın aynen devam ettirileceğine işaret eden Tüzmen, açıklamasını şöyle sürdürdü 
     ''Enflasyon yüzde 20'lere hatta yüzde 20'lerin altına dahi düşebilecek. Enflasyonu yüzde 20'lerin altına düşürülmesini, Türkiye'nin tamamında yaşanan gelir dağılımı bozukluğunu giderecek ana etkenlerden biri olarak görüyoruz. 
     Faiz oranları 3 Kasım'dan bugüne yüzde 75'ler seviyesinden yüzde 30'lara gerilemiş durumda. Ama sanayicilerimizin kullandığı girdilerin maliyetlerini dünyadaki seviyeye getiremedik. Ancak, enerji ve su fiyatlarına zam yapılmaması, faizlerin düşmesi girdi maliyetlerinin dünya fiyatlarına yaklaşmasına katkı sağladı. 
     Her geçen günün Türkiye ekonomisi için daha güzel günlerin habercisi olacağına inanıyorum.'' 
     
     IRAK'A ASKER GÖNDERİLMESİ KONUSU 
     Tüzmen, Türkiye'nin Irak'a asker göndermesine ilişkin soruya verdiği yanıtta, Türkiye'nin Irak'la ilgili tarihi bir rolü ve misyonu bulunduğunu vurguladı. Hemen tüm ülkelerin Türkiye'nin bir arabulucu rolü üstlenmesini istediklerini ifade eden Tüzmen, şunları anlattı 
     ''Biz, artık daha fazla Irak halkının çocuğunun ölmesini istemiyoruz. Biz artık daha fazla Amerikan halkının çocuğunun ölmesini istemiyoruz. Biz artık daha fazla İsrail halkının çocuğunun ve Filistin halkının çocuğunun ölmesini de istemiyoruz. Biz hep bunu söyledik, söylemeye devam ediyoruz. 
     Biz, bölgede kalıcı barışın ülkeler arasında ticari ilişkiler geliştirilerek, ülkelerin birbirlerine ekonomik bağımlılığı artırılarak tesis edilebileceği, bölgeye huzurun ve barışın getirilebileceğini savunuyoruz. 
     Irak'a ilişkin değerlendirmelerimizi binlerce yıl bu coğrafyada yaşadığımızı ve daha binlerce yıl yaşayacağımızı düşünerek yapıyoruz. Bizim için önemli olan Türkiye'nin milli menfaatleri doğrultusunda bir karar vermektir. Hükümetimiz, Irak'a asker gönderilmesine ilişkin değerlendirmelerini ve analizlerini sürdürüyor.'' 
     
     ''KUR, KENDİ İÇİNDE DENGEYE KAVUŞACAK'' 
     Döviz kurundaki düşüşe bağlı olarak ithalatla ihracat arasındaki farkın arttığı belirtilerek bu konuda görüşü sorulan Tüzmen, ''Biz bunu 5 ay önce söyledik. Bunu söylediğimizde sağımıza ve solumuza baktık, kimseyi göremedik. Ben o zaman temkinli olmamız gerektiğini ifade ettim'' dedi. 
     Tüzmen, ihracatın ithalatı karşılama oranının önemli bir ekonomik gösterge olduğuna dikkat çekerek, sözlerini şöyle sürdürdü 
     ''İhracatın ithalatı karşılama oranının yüzde 70'lerde olması bizim için iyidir. Ama bu oran yüzde 60'lara doğru gerilemeye başladığında sıkıntılar ortaya çıkar. Şu anda bu oran yüzde 66-67'ler seviyesinde. Yani temkinli bir şekilde ilerlemeye devam edeceğiz. 
     Önümüzdeki günlerde döviz kurunun kendi içinde bir dengeye kavuşacağına inanıyorum. Çünkü, ekonomide denge dışında birşey oluşmaz. Hele hele de açıklanamayan bazı değerlendirmeler varsa, örneğin Türk lirasının neden bu kadar değerli olduğunu anlatamıyorsak kurun dengeye gelmesi daha kolay olacaktır.'' Tüzmen bir başka soru üzerine de Türkiye'nin bu yılki ihracatının 42 milyar dolar, ithalatının 63 milyar dolar dolayında gerçekleşmesini tahmin ettiklerini belirterek, ''20 milyar dolarlık dış ticaret açığının, 100 milyarlık dış ticaret hacmi içindeki payı yüzde 20'ler dolayında olacak. Bu oranın geçmişte yüzde 50'lerde olduğuna tanık olduk. Dolayısıyla şu anda bu açıdan çok daha istikrarlı bir konumdayız'' diye konuştu. 
     
</TEXT>
</DOC>
