<DOC>
<DOCNO> 151413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo28.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Galatasaray maçına moralli hazırlanıyor... 
</HEADLINE>
<TEXT>

     Birinci Süper Futbol Ligi'nde, Altay'ı 5-2 yenerek büyük moral depolayan Adanaspor, hafta sonu yapacağı Galatasaray maçının hazırlıklarına başladı. 
     Adanaspor İdari Menajeri Erdoğan Yılmaz, yaptığı yazılı açıklamada, son haftaların en kritik karşılaşmasını Altay ile yaptıklarını belirterek, ''Henüz her şey bitmedi. Önümüzde daha zorlu bir dönem var. Çünkü, Galatasaray, Gençlerbirliği ve Beşiktaş ile üst üste oynayacağız'' dedi. 
     Deplasmanda yapacakları Galatasaray karşılaşmasından da puan getireceklerine inandığını belirten Yılmaz, şunları kaydetti 
     ''Altay maçında takım ruhu, arkadaşlık ve paylaşmayı en üst düzeyde gerçekleştirdik. Taraftarlarımız sağanak yağışa rağmen maç boyunca bize desteklerini esirgemedi. Farklı Altay galibiyetiyle sağladığımız yüksek moral Galatasaray maçına da yansıyacaktır. 
     Altay maçında Ercan'a gösterilen kırmızı kart hayli ağır oldu. Ercan, son haftalarda başarı grafiği yükselen ve takıma çok yararlı olan bir oyuncumuzdu. İnanıyorum ki bu moral ve havayla Galatasaray maçından puanla döneceğiz.'' Sakatlığı nedeniyle 3 haftadır ayrı çalışan Timko'nun bugünkü antrenmana takımla çıktığını belirten Yılmaz, kart cezalısı Ercan'ın yanı sıra Gökmen ve Pachola'nın da Galatasaray'a karşı forma giyemeyeceklerini belirtti. 
     





</TEXT>
</DOC>
