<DOC>
<DOCNO> 180663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/spor/spo01.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan tek tabanca 
</HEADLINE>
<TEXT>

   İkili forvetin başarılı olmadığını gören Mircea Lucescu, Beşiktaş'ı 1-3-6-1 düzeniyle oynatacak. Rumen hoca, tek golcü olarak İlhan Mansız'ı düşünüyor 
      ORHAN YILDIRIM 

   
   Kartal'a yeni düzen 
   DENİZLİSPOR maçı sonrasında Beşiktaş'ın ikili forvetle yapamadığını söyleyen Teknik Direktör Mircea Lucescu, takıma yeni bir taktik düzen oturtmak için kolları sıvadı. Geçen sezon UEFA Kupası maçlarında denediği 1-3-6-1 düzeniyle takımı sahaya çıkarmayı planlayan Rumen çalıştırıcı, forvetteki etkisizliği de, İlhan Mansız'ı tek forvet oynatarak aşmayı planlıyor. 
   
   İlk ciddi sınavı 
   PAF takımıyla oynanan hazırlık maçında üç gol birden atıp, göze giren İlhan Mansız, yarın oynanacak Bursaspor karşılaşmasında ilk ciddi sınavını verecek. Henüz tam gücüne ulaşamayan golcünün, özellikle ikili mücadelelerden kaçması, Lucescu'yu sıkıntıya sokuyor. Kulüp doktoru Ayhan Optur, İlhan'ın oynamasında sağlık açısından hiçbir sorun kalmadığını açıkladı. 
   
   Sakatlar iyileşiyor    BURSASPOR ile yarın oynanacağı özel maçın hazırlıklarını sürdüren Beşiktaş, dünü tek antrenmanla geçirdi. Siyah - Beyazlılar'da Denizlispor maçında sakatlanan Ronaldo ile diğer eksik Ümit Aydın da takımla birlikte idmanlara başladı. Doktor Yalçın Yavuzer, Kartal'ın Malatyaspor karşısına Yasin hariç tam kadro çıkacağını açıkladı. 
   
   İndirime isyan    SİYAH-BEYAZLI yönetimin, kapalının alt kısmında Çarşı grubuna yer açabilmek için kapalının üst kısmındaki 4 milyarlık kombine biletleri, 1 milyar 800 milyon liraya kadar indirmesi tepki topladı. Daha önce sezonluk koltuk alan taraftarlar, "Bazı grup ve kişilere ayrıcalık tanınıyor. Bizim kabahatimiz ne" diye isyan etti. 
   
   Komşu'ya gittiler    BEŞİKTAŞ PAF Takımı, Türk - Yunan dostluğuuna katkı sağlamak amacıyla dün Yunanistan'a gitti. Karayoluyla Gümülcine'ye geçen kafile bugün 17.30'da Pantrakikos takımıyla bir karşılaşma oynayacak. Bu arada Gümülcine'deki Beşiktaşlılar Derneği'ni ziyaret edecek kafile, Siyah - Beyazlılar ile biraraya gelip, yarın İstanbul'a dönecek. 
   
   Canaydın'ın durumu iyi    ŞİKAYETLERİ nedeniyle Amerikan Hastanesi'nde anjiyo olan Galatasaray Başkanı Özhan Canaydın'da müdahale gerektirecek bir bulguya rastlanmadı. Canaydın hakkında bilgi veren Dr. Sinan Özbayrakçı, başkanın bugün taburcu olacağını belirterek, "Bu olay kesinlikle kalp krizi değil, rutin bir check - up'ın sonucudur. Biz operasyonda herhangi bir damar tıkanıklığına dahi rastlamadık" dedi. Kimseyi kabul etmeyen Canaydın'ı, operasyon öncesi Fatih Terim ziyaret etti. Bu arada Fenerbahçe de Galatasaray Başkanı'na "Geçmiş olsun" mesajı gönderdi. 
   
   
   
</TEXT>
</DOC>
