<DOC>
<DOCNO> 195935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur07.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Soba kurarken dikkat 
</HEADLINE>
<TEXT>

     Sobaların az sayıda boru ile kurulmasının zehirlenme riskini azalttığı bildirildi. 
     Konya Büyükşehir Belediyesi Çevre Koruma Daire Başkanlığı yetkililerinden alınan bilgiye göre, çok sayıda aile, bu kış da diğer yakıtlara oranlara ekonomik olması nedeniyle sobayla ısınacak. 
     Sobayla ısınmanın kötü sonuçlara yol açmaması için ise bazı ayrıntılara dikkat edilmesi gerekiyor. Bu kapsamda ilk olarak, ucuz olması nedeniyle daha fazla tercih edilen kalitesiz kömür kullanımından kaçınılması öneriliyor. 
     Kalitesiz kömürün yanma ile birlikte son derece zehirli olan karbonmonoksit gazı çıkarttığını belirten yetkililer, bu gazın solunumla alınması durumunda kişinin ölümüne neden olabileceğini bildirdi. 
     Soba borusu ve bacanın her kış öncesi mutlaka temizletilmesi gerektiğine dikkati çeken yetkililer, ısınmanın kabusa dönüşmemesi için şu önerilerde bulundu 
     ''Sobanın tütmesini ve bacanın kurum tutmasını önlemek için soba, baca deliğine en yakın yere kurulmalıdır. Soba kurarken, az sayıda boru kullanılması zehirlenme riskini azaltır. 
     İdeal yanmanın sağlanabilmesi için soba üstten tutuşturulmalıdır. 
     Zehirli gaz oluşumunun artmaması için, soba tutuşturulduktan sonra kömür kor haline gelmeden hava alma kapakçıkları kapatılmamalıdır. 
     Zehirli gaz oluşumunu artıracağından, sobada yanan kömürün üzerine kömür ilave edilmemelidir. 
     Yatmadan önce kesinlikle sobaya kömür atılmamalıdır.'' 
     
</TEXT>
</DOC>
