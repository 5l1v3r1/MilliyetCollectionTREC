<DOC>
<DOCNO> 156316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/yasam/yas05.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf kurtuldu 
</HEADLINE>
<TEXT>

Yusuf Gedemen, gelecekten tüm umudunu kesip köyüne dönmüştü ama Milliyet’teki haberleri dikkatle izleyenler vardı. Kaybettikleri oğullarının acısını dindirmeye çalışan Çağlıişlek Ailesi, okuyabilsin diye Yusuf’u bağrına bastı... 
     ŞÜKRAN PAKKAN İstanbul 

     Türkiye, 16 yaşındaki Yusuf Gedemen’i geçen ay düzenlenen liselerarası "Bilişim Teknolojileri Olimpiyatı"nın finalleri öncesi tanıdı. Projesiyle ödül alan ancak engelli olması nedeniyle lise birinci sınıftan ayrılmak zorunda kalan Gedemen’in durumu gazetemizde "Yusuf ne yapsın " başlığıyla haber olmuş ve bunun üzerine Yusuf’a eğitim hayatı boyunca burs sağlanmıştı. 
     Ancak, İstanbul’da istediği okulda eğitim şansı tanınan Yusuf, kalacak yeri olmadığı için yine Hatay’ın Akarca köyüne döndü. Ama Yusuf, beş ay önce, çalıştığı fabrikada kaza geçirip sağ bacağı kesilen Cengizhan Çağlıişlek’in 43 , kendisiyle ilgili gelişmeleri izlediğinden habersizdi. 
     
     Parmak çocuk Eda 
     Cengizhan ve Şükran Çağlıişlek 48 çifti, ender görülen bir böbrek hastalığı nedeniyle 15 yıl önce oğulları Serhan’ı kaybetmişti. 
     Serhan’ı kaybettikleri sırada bir kızları oldu, şimdi 15 yaşında olan Eda. Ama Çağlıişlek çifti oğulları Serhan’ın acısını hiç dindiremedi. Ve Cengizhan Çağlıişlek, o gün gazetemizde yayımlanan habere görünce kararını verdi. Aile, Yusuf’u İstanbul’a davet etti, o da valizini toplayıp geldi. 
     Çağlıişlek ailesi, ayda 1 milyar lira ile geçiniyor. İki oda, bir salondan ibaret evlerine 175 milyon lira kira ödüyor. Lise birinci sınıf öğrencisi kızları Eda’nın odası, ikinci bir yatak odası olmadığından Yusuf’a tahsis edilmiş. Banyosunu yaptırmaktan, çorabını giydirmeye, suyunu içirmeye kadar her işiyle Şükran Hanım ilgileniyor. Baba Cengizhan Çağlıişlek, Yusuf’u sık sık internet kafeye götürüyor. Bu yaz bütün aile bir tanıdıklarının Alanya’daki yazlığında tatil yapmayı planlıyor. Yusuf ise, eylül ayında yeniden okula dönecek olmanın heyecanıyla dolu. 
     

</TEXT>
</DOC>
