<DOC>
<DOCNO> 161293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo44.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Okan Yılmaz flörtü'nde Fatih Terim devrede... 
</HEADLINE>
<TEXT>

     Galatasaray Teknik Direktörü Fatih Terim, takımından ayrılacağını açıklayan Bursasporlu futbolcu Okan Yılmaz'ın menajeri Ali Güven ile görüştü. 
     Florya Metin Oktay Tesisleri'nde, sarı-kırmızılı teknik adamla biraraya gelen FIFA Menajeri Ali Güven, Fatih Terim'in, Okan'ı kadrosunda görmek istediğini söyledi. 
     Güven, İtalya'nın SS Lazio Kulübü ile prensip anlaşmasına vardıklarını ve Okan ile ilgilenen başka takımlar da bulunduğunu ifade ederek, ''Teknik direktör Fatih Terim'e, hedefimizin Avrupa olduğunu, eğer bu gerçekleşmezse ilk tercihimizin Galatasaray olacağını söyledik'' dedi. 
     Son kararı Okan'ın vereceğini, A Milli Takım'ın, Makedonya ile yapacağı Avrupa Şampiyonası Eleme Grubu maçı sonrası herşeyin netleşeceğini anlatan Güven, şöyle konuştu 
     ''Okan'dan, milli takımda yer alan ve yurtdışında futbol oynayan arkadaşlarıyla konuşmasını ve tavsiyeler almasını istedim. Dünyanın en büyük futbolcuları İtalya'da oynamak ister. Her zaman Türkiye'de futbol oynayabilir. Türkiye'deki futbolseverler için de yeni bir heyecan olur. Neden İtalya'nın Nihat Kahveci'si olmasın '' 
     
</TEXT>
</DOC>
