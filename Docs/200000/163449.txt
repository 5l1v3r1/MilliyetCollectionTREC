<DOC>
<DOCNO> 163449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun23.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırp sutopu fanatikleri Hırvat elçiliğine saldırdı.. 
</HEADLINE>
<TEXT>

     Sırp sutopu fanatikleri, Avrupa Şampiyonası'nda Hırvatistan ile yapılan maçın ardından, Hırvatistan Büyükelçiliği'ne saldırarak, Hırvat bayrağını yırttılar. Olay üzerine Hırvatistan Dışişleri Bakanı Karadağ'a yapacağı ziyareti iptal etti. 
     Sırbistan-Karadağ takımının, dün Slovenya'da yapılan karşılaşmada Hırvat sutopu takımını 9-8 yenmesi üzerine, yenilgiyi hazmedemeyen Hırvat taraftarlar maçın yapıldığı havuza şişe ve taş attılar. 
     Sırp takımının 2 üyesinin saldırıda yaralanması üzerine, Slovenya'nın Kranj kentinde yapılan şampiyonadaki madalya töreni iptal edildi. 
     Televizyonda yayınlanan bu sahneler Sırp fanatikleri harekete geçirdi. Belgrad'taki Hırvat Büyükelçiliği'ne taşlarla saldıran fanatikler, elçiliğe Hırvat bayrağı yerine Sırp bayrağı çektiler. 
     Bunun üzerine Hırvatistan, Belgrad büyükelçisine protesto notası verdi. Hırvatistan Dışişleri Bakanı Tonino Picula da, Karadağ'a bugün yapmayı planladığı ziyareti iptal etti. 
     Maçtan sonra Sırp taraftarların Sırbistan'ın ikinci büyük kenti Novi Sad'da yaptıkları kutlamalar sırasında çıkan olaylarda da 20 kadar kişi yaralandı. 
     
</TEXT>
</DOC>
