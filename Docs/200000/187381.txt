<DOC>
<DOCNO> 187381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/guncel/gun01.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevlana'nın ruhuyla konuşarak çizmişler 
</HEADLINE>
<TEXT>

   10 - 17 Aralık'taki 730. Vuslat törenlerinde ziyaretçiler yeni bir Mevlana resmiyle karşılaşacak 
      MEHMET KAYHAN YILDIZ Konya DHA 

   
   Aralarında ressamların da yer aldığı bir grubun, Mevlana'nın ruhunu çağırarak resmini çizdiği iddia edildi. 
   Kültür ve Turizm İl Müdürlüğü, Mevlana Müzesi'ne 30 yıl önce eski Sağlık Bakanlığı Müsteşarı Ferhan Erkay'ın hediye ettiği ve Mevlana'nın daha genç göründüğü resmini poster ve kartpostal olarak hazırladı. 1960'dan bugüne kadar düzenlenen törenlerde Tahran Üniversitesi öğretim üyesi İbrahim Nimetullah'ın çizip hediye ettiği cübbe ve sarıklı Mevlana portresinin kullanıldığını belirten Müze Müdürü Erdoğan Erol, "10 - 17 Aralık'ta yapılacak 730. Vuslat Törenleri'nde ziyaretçiler yeni bir Mevlana resmiyle karşılaşacak. Mevlana'nın yeni portresini Erkay hediye etmişti. Geçen yıl vefat eden Erkay 42 yıl boyunca bütün törenlere katıldı" dedi. 
   
   HİPNOZ UZMANLARI VAR 
   Yeni resmin kim tarafından yapıldığının bilinmediğini kaydeden Erol sözlerini şöyle sürdürdü 
   "Erkay, kendisinin yanısıra ressam, hipnoz uzmanları, hayranları ve Mevlevilerin aralarında bulunduğu bir grupla Mevlana'nın ruhunu çağırdıklarını, gelen siluetini de resme işlediklerini söyledi. Elimizdekilerle hediye ettiği Mevlana resmini karşılaştırdığımızda büyük bir benzerlik olduğunu gördük. Bu resmi odamda muhafaza ediyordum. Kültür ve Turizm Müdürlüğü'nce yapılan değerlendirmede bu yılki anma törenlerinde bu resmin kullanılması uygun görüldü. Bakanlık da bu öneriyi onayladı." 
   
   
</TEXT>
</DOC>
