<DOC>
<DOCNO> 166332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun03.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Suriye sınırında vurulan konvoyda Saddam vardı" 
</HEADLINE>
<TEXT>

     Amerikan Newsweek dergisi, Saddam Hüseyin'in, 18 Haziran gecesi Irak-Suriye sınırında Amerikan helikopterlerince vurulan konvoyda bulunduğuna dair çok sağlam istihbarat alındığını, ancak çeşitli aksilikler nedeniyle ele geçirilemediğini ileri sürdü. 
     Derginin son sayısında yer alan habere göre, istihbarat, 18 Haziran sabahı, bir askeri yetkili tarafından doğrudan ABD Başkanı'na iletildi. 
     Dergi, ''Büyük bir insan avı başlatıldığını, birkaç yüz Amerikan askerinin Irak'ın kuzeybatı sınırına sevk edildiğini, operasyona Irak'taki en gizli görevleri üstlenen özel harekat timinin Task Force 20 de katıldığını'' yazdı. 
     3. zırhlı alay komutanı yarbay Bill Dolan, dergiye, ''Bize, 1, 2 ve 3 nolu hedeflerin peşinde olduğumuz söylendi'' açıklamasında bulundu. 
     Dolan, dergiye şu bilgileri verdi 
     ''İnsan avına, havadan Apache ve Blackhawk helikopterleri, karadan ise Bradley zırhlı personel taşıyıcılar katılıyordu. 'Bandit' kod adlı grup, 2 beyaz cip SUV ile bir siyah Mercedes'ten oluşan bir konvoy görüldüğünü bildirdi. Helikopterler konvoyu bulmak üzere yola çıkarken sınır geçidine de askeri polisler sevk edildi. Kısa süre sonra 'Task Force 20' konvoyun güneye yöneldiğini ve sınıra 9 kilometre uzaklıkta bulunduğunu rapor etti. Daha fazla helikopter ile Bradley'ler bölgeye sevk edildi. Bu sırada 'TF-20', konvoyun isabet aldığını duyurdu. Kovalamaca giderek düzensiz bir hal alıyordu. Helikopterlerin yakıtı azalmaya başlamıştı. Ancak hedef, peşi bırakılamayacak kadar önemliydi. Konvoydaki araçlar birbirinden ayrılmış, gruplar halinde sınıra doğru kaçıyorlardı. Saat 01.04'de 'TF-20'nin uçağı Suriye'ye geçmek isteyen 4 aracı vurmayı başardı. Aynı anda araçların yöneldikleri saraya benzer binanın bombalanması emredildi. 
     Bombardıman, 5 saat sürdü. Bu arada, araçlardaki bazı kişilerin, yaya olarak Suriye'ye geçmeye çalıştıkları haberi geldi. Arayan kişi 'aralarında Saddam'ın bulunduğuna inanıyoruz' diyordu. Derhal 'çatışmaya gir ve imha et' talimatı verildi. Ancak birliğe destek veren en yakın helikopter 9 dakika mesafedeydi ve yakıtı çok azdı. Helikopter hiçbir zaman olay yerine ulaşamadı.'' Newsweek dergisi, kovalamacayı zırhlı araçlarla sürdüren personele, ''sınırları dikkate almayın'' talimatı verildiğini, bunun üzerine birliğin 2 Apache helikopteriyle Suriye sınırına dayandığını ve Suriye askerleri ile 5 metre mesafede karşı karşıya geldiklerini yazdı. Haberde, ''bombalanan binanın yanında mermilerle delik-deşik olmuş kırmızı bir SUV bulunduğu, ancak içinde Saddam'ın olmadığı'' da kaydedildi. 
     Araçta bulunan birkaç saç telinin ise DNA testi için yeterli olmadığı belirtildi. 
     
</TEXT>
</DOC>
