<DOC>
<DOCNO> 156688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur12.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay parçalı tutulacak, sanki sol kenarında ısırık olacak... 
</HEADLINE>
<TEXT>

     Ay'ın sol kenarının ısırık alınmış gibi görüneceği parçalı Ay tutulması, 16 Mayıs Cuma sabahı gerçekleşecek. Tutulma, Türkiye'den de izlenebilecek. 
     Orta Doğu Teknik Üniversitesi ODTÜ Amatör Astronomi Topluluğu üyesi Tunç Tezel'den alınan bilgiye göre, 7 Mayıs Çarşamba günü öğleden önce Merkür'ün Güneş'in önünden geçmesinden 9 gün sonra, bu kez 16 Mayıs Cuma sabahı Ay, Dünya'nın uzaydaki gölgesinin içinden geçecek ve tam Ay tutulması gerçekleşecek. 
     Tam Ay tutulması, Türkiye'den ''parçalı'' olarak gözlenebilecek. Çünkü, Ay bütünüyle gölgenin içine girmeden, yani saat 06.14'ten önce batacak ve Güneş doğacak. 16 Mayıs Cuma sabahı batan Ay'ın sol kenarından bir ısırık alınmış gibi görünecek. Bu ısırığın büyüklüğü ise Türkiye'de bulunduğumuz yere göre değişecek. 
     Ay, Türkiye'nin batısında, doğusuna göre daha sonra, yani tutulmanın daha ileri bir evresinde batacağı için, bu ısırık batıda daha derin görülecek. Samsun-Şanlıurfa hattının doğusunda ise tutulma izlenemeyecek. 
     Ancak Ay, gözlem yapılan yere göre bu saatten 10 dakika sonra bile görülebileceği gibi, çok önce de gözden kaçabilir. Bunda hava koşullarının da etkisi olacak. 
     Bir sonraki Ay tutulması ise 9 Kasım 2003 Pazar sabahı gerçekleşecek. Tam Ay tutulması, Türkiye'den de gözlenebilecek. 
     
     PARÇALI GÜNEŞ TUTULMASI 

     Bu arada mayısın son sabahı, Türkiye'nin büyük bölümünde gündoğumu alışılmıştan biraz farklı olacak. Çünkü, parçalı Güneş tutulması gerçekleşecek. 
     Parçalı Güneş tutulması, Türkiye'nin her yerinde İspanya, Portekiz ve Güney Fransa dışında tüm Avrupa'da ve Ortadoğu'da gündoğumunda izlenebilecek. Rusya, İran, Afganistan, Pakistan ve Türk Cumhuriyetleri'nde ise olay gündüz gerçekleşecek. 
     31 Mayıs'taki Güneş tutulması Kuzey İskoçya, Faroe Adaları, İzlanda ve Grönland'da halkalı Güneş tutulması şeklinde olacak. 
     Bundan sonra Türkiye'den görülebilecek ilk parçalı Güneş tutulması 3 Ekim 2005 Pazartesi, ilk tam Güneş tutulması ise 29 Mart 2006 Çarşamba günü gerçekleşecek. 
     Güneş tutulmasının, Güneş'in zararlı ışınlarını geçirmeyen bir Güneş filtresi ve bir teleskop kullanılarak gözlenmesi gerektiğine işaret edilerek, Güneş'e uzun süre bakmanın, acı hissi uyandırmaksızın kalıcı göz hasarı, hatta körlüğe neden olabileceği belirtiliyor. 
     
</TEXT>
</DOC>
