<DOC>
<DOCNO> 197125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur47.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya Karayolları Müdürü makamında bıçaklandı 
</HEADLINE>
<TEXT>

     Karayolları 133. Alanya Şube Şefliği Müdürü Süleyman Ateş, 16 yaşındaki genç tarafından makamında bıçaklandı. 
     Makam odasında bulunan Süleyman Ateş, odaya giren ve ''Şimdi babamın hali ne olacak'' diyen 16 yaşındaki A.K'nın bıçaklı saldırısına uğradı. Saldırı sırasında bacağına iki bıçak darbesi alan Ateş, gencin elinden bıçağı almayı başardı. 
     Ateş, Alanya Devlet Hastanesi'nde yapılan tedavisinden sonra taburcu edildi. 
     Olaydan sonra polis tarafından yakalanan A.K'nın babası Ziya K'nın, Karayollarında şoför olarak görev yaptığı bildirildi. 
     Karayollarında şoför olarak çalışan Ziya K'nın huzursuzluk yarattığı gerekçesiyle 8 ayda 8 kez sürgüne gönderildiği, son görev yaptığı Alanya'da da 5 mesai arkadaşının şikayeti üzerine Hakkari'nin Yüksekova İlçesi'ne tayin edildiği kaydedildi. 
     Olaydan sonra yakalanan A.K ise ''Babam sürekli sürgüne gönderiliyordu. Alanya'dan da gönderilince kendimi kaybetmişim. Pişmanım'' dedi. 
     
</TEXT>
</DOC>
