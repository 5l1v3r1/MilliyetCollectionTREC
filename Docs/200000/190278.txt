<DOC>
<DOCNO> 190278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/eko06.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka hafifleyip büyüyor 
</HEADLINE>
<TEXT>

   710 milyon dolarlık hacme sahip kolalı içecek pazarında yüzde 25 pazar payı hedefleyen Ülker Grubu'nun Cola Turka markası 'light' üretimine de başladı 
      EKONOMİ SERVİSİ 
   
   Yıllık 710 milyon dolarlık hacme sahip kolalı içecekler pazarına temmuz ayında yüzde 25 pazar payı hedefiyle giren Ülker Grubu'nun Cola Turka markası 'hafifledi'. 
   Cola Turka Light'ın ürün çeşitleri arasına katılması nedeniyle Sakarya Akyazı'daki Della fabrikasına düzenlenen basın gezisinde konuşan Ülker Gıda Grubu Başkanı Metin Yurdagül, üç buçuk ayda yüzde 20 pazar payına ulaştıklarını söyledi. 
   Cola Turka'nın pazara girmesinden önce temmuzda pazar payı yüzde 66 olan Coca Cola ve pazar payı yüzde 22.9 olan Pepsi yetkilileri ise Ülker'in açıkladığı oran hakkında değerlendirme yapmadı. Her iki firmanın yetkilileri de rakamsal hiçbir açıklama yapamayacaklarını belirtti. 
   Yüzde 20 pazar payı açıklamasını AC Nielsen'in araştırmasını referans göstererek açıklayan Yurdagül ise rakiplerinin pazar paylarında nasıl bir değişim olduğu sorusu üzerine "Ülker kaliteli bir oyuncu olduğu için girdiği her pazarı hareketlendiriyor, genişletiyor. Bu kola pazarı için de geçerli" demekle yetindi. 
   
   Üretimi artıracak 
   Yurdagül, bir gazetecinin Cola Turka'nın reklamlarında 'milliyetçi motiflerin işlendiği'ni söylemesi üzerine, "Milliyetçilikle, siyasetle işimiz yok. Sanayiciyiz, işimizi yapıyoruz" dedi. 
   Kola, dondurma ve Türk kahvesi pazarında çok yeni olduklarını belirten Yurdagül, önümüzdeki ay Ankara'da, Türkiye'de bir ilk olan mama fabrikası açacaklarını da söyledi. 2000 yılında kurulan Sakarya'daki Ülker Della fabrikasında Çamlıca ve Sunny üretimi geçen yıl haziran ayında, Cola Turka üretimi ise geçen temmuz ayında başladı. 38 bin metrekare kapalı, 100 bin metrekare açık alanı bulunan fabrikada önümüzdeki dönem yapılacak yatırımla, saatte 130 bin litre olan üretim kapasitesinin 180 bin litreye çıkarılması hedefleniyor. Yatırım tutarı 50 milyon dolar olan tesiste 240 kişi istihdam ediliyor. 
   
   Ülker Grubu    Toplam şirket sayısı 58 
   Ürün sayısı 1000'i aşkın 
   İhracat rakamı 258 milyon dolar 
   Fabrika sayısı Yurtiçinde 29, yurtdışında 6 Kazakistan, Ukrayna, İran, Suudi Arabistan ve Romanya. Hepsi bisküvi ve çikolata fabrikası. 
   
   Grubun borsa şirketleri Anadolu Gıda Taç Yat. Ort. Ödenmiş sermaye 34.2 trilyon 1.9 trilyon Piyasa değeri 128 milyon 3 milyon Hisse fiyatı 5.500 2.550 Hissenin kazancı 2003 233 54 Halka açık kısmı 49 16 
   
</TEXT>
</DOC>
