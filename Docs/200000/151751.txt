<DOC>
<DOCNO> 151751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/guncel/gun04.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör otosu kurşunlandı 
</HEADLINE>
<TEXT>

     M. AKİF ERDEM, BERİL ÖZCAN İstanbul 

     Esenyurt Belediye Başkanı Gürbüz Çapan'ın aracını hedef aldıkları öne sürülen saldırganların silahından çıkan kurşun, Bahçeşehir Üniversitesi Rektörü Prof. Dr. Halil Güven'in makam otomobiline isabet etti. Esenyurt Belediye Başkanlığı önüne dün saat 11.00 sıralarında 34 YA 1876 plakalı otomobille gelen 2 kişi, belediyeye bir paket getiren Rektör Prof. Dr. Halil Güven'in şoförü tarafından park edilen aracı hedef alarak 6 el ateş ettikten sonra kaçtı. Saldırganların, lastiğine bir kurşun isabet eden otomobili Gürbüz Çapan'ın makam aracı zannettikleri öne sürüldü. 
     Çapan, "İmajımızı lekelemek istiyorlar. Olaysız günümüz geçmiyor. Yaklaşan seçimler dolayısıyla bunlar yapılıyorsa, beni silah zoruyla başkanlıktan indiremezler" dedi. 
     
     Davada ifade verdi 
     Bu arada Çapan, "terör örgütü PKK-KADEK'e yardım ve yataklık ettiği" iddiasıyla açılan dava kapsamında ifade verdi. Erzurum DGM'nin açtığı dava kapsamında, İstanbul 6 No'lu DGM'de ifadesi alınan Çapan, Kars ve Ardahan'da Ermeni ve Kürtleri örgütleyerek PKK-KADEK'e yardım ettiği iddialarını reddetti. 7.5 yıla kadar ağır hapsi istenen Çapan, "Kimin kervanını ürküttüm bilmiyorum. Ben düşmanımla açık dövüşmeyi severim" dedi. Çapan, "Kürt ajanı, Ermeni ajanı oldum. Bir Saddam kaldı. Beni MİT'e sorun" diye konuştu. 
     


GÜNCEL 




















</TEXT>
</DOC>
