<DOC>
<DOCNO> 172063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/spor/ysenay.html </URL>
<DATE> 2003/07/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Savunma derbederliği 
</HEADLINE>
<TEXT>

     Hertha Berlin'in Cim - Bom'dan çok daha futbola hazır olduğu açıkça ortadaydı. Gerek fizik ve teknik, gerekse kondisyon olarak komple bir takım bütünlüğündeydi Herthalılar... Biz Cim - Bom'a dönersek, Sabri - Ömer - Ergün - Hakan Ünsal - Volkan - Cihan - Arif - Ümit Karan gibi isimler oldukça çalışkan bir görüntüdeydiler. Ancak Mondragon'un kalesinde yaptığı zamanlama hataları çok düşündürücüydü. Hakan Şükür'ün şanssızca sakatlanması da bir başka uğursuzluktu. Halbuki goldeki asisti ne de güzel bir mazi fotoğrafıydı. Hasan Şaş'taki durgunluk aynen devam ediyor... Dünya üçüncülüğünün unutulmaz Hasan Şaş'ı nerede Bir küsür yıldır kendine gelemiyor. Halbuki Şaş'ın müthiş driplinglerini, sol ayağına yapıştırdığı topla yaptığı görkemli slalomlarını ne kadar da özledi gözlerimiz... 
     Evet, Galatasaray Hertha'ya farklı yenildi... Bu tip olumsuz maçları liglere hazırlanan her takım oynayabilir... Önemli olan bu 90 dakikalardan gereken dersleri çıkarıp, hatasız oynayan bir kadroya erken zamanda kavuşabilmektir... Hele Cim - Bom'daki bu "savunma derbederliği" ni gördükten sonra Fatih hocaya kolaylıklar diliyoruz. 
     

</TEXT>
</DOC>
