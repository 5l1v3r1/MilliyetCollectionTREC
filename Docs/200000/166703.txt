<DOC>
<DOCNO> 166703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur32.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
61 yaş yeniden kabul... 
</HEADLINE>
<TEXT>

     61 yaşını dolduranların emekliliği ile ilgili yeni düzenlemeler öngören yasa tasarısı, TBMM Plan ve Bütçe Komisyonu'nda bazı müsteşarlara tanınan istisnalar çıkarılarak kabul edildi. 
     Anayasa Mahkemesi'nin daha önce çıkarılan yasa hakkında yürütmeyi durdurma kararı vermesinin ardından yapılan yeni düzenlemede, emeklilik yaşının 65'den 61'e indirilmesi korunurken, kademeli emeklilik sistemi öngörülüyor. 
     Emekli Sandığı Kanunu'nda değişiklik öngören tasarıya göre, iştirakçilerin görevleri ile ilişkilerinin kesilmesi gerektiren yaş haddi 61 yaşını doldurdukları tarih olacak. 61 yaşını dolduranların açıktan ve naklen tayinleri yapılmayacak. 
     Görevlerinde kalmaları faydalı görüldüğü taktirde, Başbakanlık Müsteşarı, DPT Müsteşarı, Hazine Müsteşarı ve Dış Ticaret Müsteşarının yaş hadlerinin, 65 yaşını geçmemek üzere uzatılmasına ilişkin hüküm, AK Parti milletvekillerinin önergesiyle tasarıdan çıkarıldı. 
     Üniversite öğretim üyelerinin emeklilik yaş haddi 67, hakim ve savcılar ile Dışişleri Bakanlığı'nda görevli büyükelçi ve daimi temsilcilerin emeklilik yaş haddi ise 65 olacak. 
     Bu kanunun yayımı tarihinde 61 yaşını doldurmuş olup 62 yaşını doldurmamış olanlar kanunun yayımı tarihinden 6 ay, 62 yaşını doldurmuş olup 63 yaşını doldurmamış olanlar 5 ay, 63 yaşını doldurmuş olup 64 yaşını doldurmamış olanlar 4 ay, 64 yaşını doldurmuş olup 65 yaşını doldurmamış olanlar 3 ay süreyle ve 65 yaşını doldurdukları tarihi geçmemek üzere görevlerinde kalacaklar. 
     Yine bu kanunun yayımı tarihinde 61 yaşını doldurmalarına 1 ay veya daha az süre kalmış olanlar 61 yaşını doldurduktan sonra 5 ay, 2 ay veya daha az süre kalanlar 61 yaşını doldurdukları tarihten itibaren 4 ay, 3 ay veya az süre kalanlar 61 yaşını doldurdukları tarihten itibaren 3 ay, 4 ay veya daha az süre kalanlar 61 yaşını doldurdukları tarihten itibaren 3 ay, 5 ay veya daha az süre kalanlar 61 yaşını doldurdukları tarihten itibaren 1 ay süreyle ve 65 yaşını doldurdukları tarihi geçmemek üzere görevlerinde kalabilecek. 
     Tasarı, 17 Nisan 2003 tarihinde Emekli Sandığı iştirakçisi olanlardan, yaş haddi nedeniyle emekliye sevk edilmeleri gereken tarihteki fiili hizmet süreleri emekli aylığı bağlanması için gerekli süreden az olanlara, 65 yaşını dolduracakları tarihi geçmemek üzere, emekli aylığına hak kazanmak için gerekli hizmet süresini dolduruncaya kadar görevde kalmalarına olanak sağlıyor. 
     Anayasa Mahkemesi'nin yürütmenin durdurulması kararını verdiği 10 Mayıs 2003 tarihi ile bu tasarının yasalaşıp yürürlüğe gireceği tarih arasındaki sürede 65 yaşını dolduranlar da emekli olacaklar. 
     
     KADROLAŞMA İDDİALARI 
     Tasarının üzerinde söz alan CHP Trabzon Milletvekili Akif Hamzaçebi, tasarının bir ''kadrolaşma'' yasası olduğunu öne sürerek, Cumhurbaşkanı'nın ve Anayasa Mahkemesi'nin gerekçelerinin dikkate alınmasını istedi. 
     Tasarıda, bazı müsteşarlara istisna tanınmasını da eleştiren Hamzaçebi, ''Sayın Bakan, yanınızda oturan Maliye Müsteşarı diğerlerinden daha mı önemsiz '' diye sordu. 
     CHP İstanbul Milletvekili Birgen Keleş de ''Bir Adalet ve Kalkınma Partisi klasiği ile daha karşı karşıyayız'' diyerek, tasarının, devlette kadrolaşmayı hedeflediğini öne sürdü. 
     İktidarın, devlet memurluğunu, ''hükümet memurluğu'' olarak algıladığını iddia eden Keleş, ''Özal'ın prensleri vardı, bu Hükümet'in de belediyecileri ve imamları var'' diye konuştu. 
     
     ATATÜRK ÖRNEĞİ 
     AK Parti Ağrı Milletvekili Melik Özmen de konuşmasında, Mustafa Kemal Atatürk'ün 40 yaşına kadar askerlik yaptığını, 40-50 yaş arasında ise Türkiye Cumhuriyeti Devleti'ni kurduğunu, 50-57 yaş arasında da kütüphanede çalışarak araştırmalar yaptığını anlattı. Özmen, Atatürk'ün 50 yaşına geldiğinde yapmak isteyip de yapamadığı hiç bir şey kalmadığını ifade ederek, ''İnsanların 65 yaşına kadar illaki devlet memuru olarak bu ülkeye hizmet edecekleri diye bir şart yok. Bu insanlar, emekli olduktan sonra danışmanlık yaparak, deneyimlerini yazarak veya özel sektöre geçerek de bu ülkeye hizmet edebilirler'' diye konuştu. 
     
     SANATÇILAR 
     AK Parti Isparta Milletvekili Mehmet Emin Bilgiç de devletin sanatçı ve fikir adamı istihdam etmesinin yanlış olduğunu savunarak, Kültür ve Turizm Bakanlığı'nın sanatçı istihdamından vazgeçmesini istedi. 
     CHP İstanbul Milletvekili Berhan Şimşek de söz alarak, gelişmiş pak çok ülkede sanatçıların devletten maaş aldıklarını söyledi. Bazı ülkelerden örnekler veren Şimşek, AK Parti zihniyetinin 1950 yılından beri iktidarda olduğunu söyledi. 
     TBMM Başkanı Bülent Arınç ile gittikleri Macaristan'ın Başkenti Budapeşte'de 230 tiyatro ve opera salonu bulunduğunu belirterek, ''Bunlardan birine opera izlemeye gittik ama bazı arkadaşlarımız maalesef uyudu'' dedi. 
     Bazı Türk sanatçılarının isimlerini sayarak ilerleyen yaşlarına rağmen hizmet verdiklerini ifade eden Şimşek, Devlet tiyatrosu sanatçılarına emeklilikte istisna getirilmesini önerdi. 
     
     ''KAÇ AYLIKSIN...'' 
     Şimşek, 15 yıldır iktidarda olan sağ partilerin yolsuzlukları yüzünden insanların açlık çektiğini ve bu faturanın 154 milyar dolara ulaştığını söyledi. AK Parti'li Emin Bilgiç'in, ''CHP'de iktidar ortağı idi'' diye laf atması üzerine Şimsek, ''sen tarih bilmiyorsun herhalde'' dedi. CHP Muğla Milletvekili Gürol Ergin de, ''Sayın Bilgiç, böyle konuşursan o zaman sana 'kaç aylıksın' diye sorarlar'' şeklinde konuştu. 
     
     BAKAN UNAKITAN 
     Soru ve eleştirileri yanıtlayan Maliye Bakanı Kemal Unakıtan, tasarı ile 2004 yılından itibaren bütçede tasarruf sağlanacağını bildirerek, ''emekli olacakların yerine yeni personel alınmayacak. Dolayısıyla devletin yükü azalıyor'' dedi. 
     CHP'li Hamzaçebi'ye ''Müsteşarımla aramı kimse bozamaz'' diyen Bakan Unakıtan, kadrolaşma iddialarını reddetti. Devlet kadrolarında bulunan genç insanların önünün açılması ve onlara bir fırsat verilmesi gerektiğini anlatan Unakıtan, ''61 yaşın üstündekileri koruyacağız diye altındakileri de gücendirmeyelim'' diye konuştu. 
     Unakıtan, CHP milletvekillerinin ''devletçi zihniyetten'' vazgeçmelerini isteyerek, özel sektördeki yatırımların arttığına dikkati çekerek, devletin iş bulma kapısı olmaktan çıkarılacağını söyledi. 
     Daha sonra yapılan oylamada tasarı AK Parti milletvekillerinin oylarıyla kabul edildi. 
     
</TEXT>
</DOC>
