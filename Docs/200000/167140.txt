<DOC>
<DOCNO> 167140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur21.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Seni özledik Kemal Sunal... 
</HEADLINE>
<TEXT>

     Geçirdiği kalp krizi sonucu 3 yıl önce ölen ünlü sanatçı Kemal Sunal, Zincirlikuyu Mezarlığı'ndaki kabri başında anıldı. 
     Anma törenine, Kemal Sunal'ın eşi Gül, oğlu Ali, babası Mustafa ve annesi Saime Sunal ile Tiyatro Oyuncuları Derneği TODER Başkanı Göksel Kortay, tiyatro oyuncusu Mustafa Uzun ve dostları katıldılar. 
     Sunal'ın kızı Ezo Sunal'ın ise İngiltere'de devam eden okulu nedeniyle gelemediği öğrenilen anmada, ilk olarak dua okundu. 
     Kemal Sunal'ın oğlu Ali ve annesi Saime'nin uzun süre ağladığı anma töreninden sonra basın mensuplarının sorularını yanıtlayan Gül Sunal, ''neler hissettiğinin'' sorulması üzerine, ''tüm ailenin şu an sadece acı hissettiğini'' söyledi. 
     Sunal, ''Hakikaten çok zor bir şey çok sevdiğimiz bir insanı kaybetmiş olmak. Aradan 3 sene geçmesi sadece özlem getiriyor, başka bir şey değil. Gittikçe özlemimiz artıyor'' dedi. 
     ''Törende az kişi var. Hayranlarının, dostlarının ilgisinin azaldığını söyleyebilir miyiz '' şeklindeki soru üzerine de Sunal, ''böyle bir durumun söz konusu olmadığını, eşinin dostlarıyla sürekli görüştüğünü, hayranlarının da sık sık mezarını ziyarete geldiğini'' bildirdi. 
     Gül Sunal, şunları kaydetti 
     ''Biz normalde Kemal'i doğum günü olan 11 Kasım'da anıyoruz. Bu anma, bizim ailece Kemal'e bir dini görevimiz. Onun için bu tür spekülasyonlar olmamalı. Bütün arkadaşlarıyla biz daha geçen hafta biraraya geldik. Hepsiyle konuşuyoruz, hepsi her zaman yanımızdalar. Yani azalmış hiçbir şey yok. Bu tarih çok zamansız. Onun için ben onlara özellikle rica ediyorum 'kimse programını bozmasın' diye.'' Sunal, ''sanatçının filmlerinin hala televizyonlarda gösterildiğinin'' hatırlatılması üzerine de, ''Ben inanıyorum ki filmleri 30 yıl sonra da televizyonlarda gösterilecek. Bunu Kemal söylemişti zaten...'' dedi. 
     TODER Başkanı Kortay da Kemal Sunal'a, ''bunca yıl insanlara böylesi güzellikler yaşattığı ve insanları mutlu ettiği için ancak teşekkür edilebileceğini'' belirtti. Kortay, ''Nurlar içinde yatsın. Çok önemli bir sanatçımızdı. Bizi erken bıraktı gitti'' diye konuştu. 
     
</TEXT>
</DOC>
