<DOC>
<DOCNO> 183617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sonspo08.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız'ın gol özlemi bitti 
</HEADLINE>
<TEXT>

     Beşiktaş'ın golcü futbolcusu İlhan Mansız, 1-1 biten İstanbulspor maçında, uzun süren gol özlemine son verdi. 
     Ligde son golünü geçen sezonun 22. haftasında, 2 Mart 2003'de BJK İnönü Stadı'nda 7-3 sonuçlanan Göztepe maçının 51. dakikasında kaydeden İlhan Mansız, İstanbulspor karşılaşmasının 39. dakikasında attığı golle tam 202 gün sonra golle buluştu. 
     Sakatlığı nedeniyle zaman zaman takımından ayrı kalan milli futbolcu böylece, 12'si geçen sezondan, 5'i de bu sezondan olmak üzere ligde tam 17 maç sonra gol atmanın sevincini yaşadı. 
     Öte yandan Güngören Mimar Yahya Baş Stadı'nda yapılan maçta, attığı gol sonrası teknik direktör Mircea Lucescu'ya koşan İlhan Mansız, SS Lazio maçı sonrası gerginleşen ortamın buzlarını eritti. 
     SS Lazio maçından sonra yaptığı konuşmada, tek forvet oynatılması nedeniyle hocasını eleştiren İlhan, gol sonrası Lucescu'yu öperek, gerginliğe son verdi. 
     
</TEXT>
</DOC>
