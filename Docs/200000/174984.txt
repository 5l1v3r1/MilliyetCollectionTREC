<DOC>
<DOCNO> 174984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun06.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Irak, yine saldırı, yine yaralı ve ölü ABD askerleri... 
</HEADLINE>
<TEXT>

     Irak'ta, başkent Bağdat'ın 60 kilometre kuzeydoğusunda bulunan Bakuba'da bir polis karakoluna dün akşam yapılan el bombalı saldırıda 1 Amerikan askerinin öldüğü, 2'sinin yaralandığı bildirildi. 
     Binbaşı Mark Solomons, ölen ve yaralanan askerlerin, bölgede görev yapan 4. Piyade Tümeni'ne bağlı olduğunu söyledi. 
     Solomons, el yapımı bombayla düzenlenen saldırının, Amerikalı askerlerin korumasındaki Bakuba polis karakoluna dün geç saatlerde yapıldığını kaydetti. 
     Saldırı üzerine, Amerikan güçleri bölgeyi abluka altına aldı. 
     Öte yandan, bir Amerikan askerinin kışlasında ölü bulunduğu bildirildi. 
     ABD Merkez Komutanlığı'ndan CENTCOM yapılan açıklamada, 1. Zırhlı Tümeni'nde görevli askerin ölüm nedeninin belirlenemediği, olayla ilgili soruşturma açıldığı kaydedildi. 
     
</TEXT>
</DOC>
