<DOC>
<DOCNO> 197651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur07.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Öğretmenevleri özelleştirilmeyecek 
</HEADLINE>
<TEXT>

     Milli Eğitim Bakanı Hüseyin Çelik, öğretmenevlerinin özelleştirilmeyeceğini, ancak işletmelerinde iyileştirmeler yapılacağını söyledi. 
     Çelik, 24 Kasım Öğretmenler Günü dolayısıyla Milli Eğitim Bakanlığı önünde düzenlenen törenin ardından gazetecilerin konuya ilişkin sorularını yanıtladı. 
     Maliye Bakanlığı'nın bütün öğretmenevlerini özelleştirme kapsamına aldığını anımsatan Çelik, konuyu Başbakan Recep Tayyip Erdoğan ve Maliye Bakanı Kemal Unatıkan ile görüştüğünü söyledi. Çelik, ''Özellikle sahillerde tatil köyü veya tatil yeri anlamına gelebileceklerin dışındaki öğretmenevlerimizi özelleştirme kapsamı dışına çıkardık'' dedi. 
     Öğretmenevlerinin işletmelerinin daha iyi hale getirileceğini kaydeden Çelik, ''Bugünkü işletme tarzı aslında öğretmenlerimizin de rahat edebileceği bir tarz değil maalesef. Öğretmenevlerimizin işletmelerinde iyileştirmeler yapacağız ama öğretmenevleri özelleştirilmeyecek'' diye konuştu. 
     
</TEXT>
</DOC>
