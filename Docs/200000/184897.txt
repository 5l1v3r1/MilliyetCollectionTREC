<DOC>
<DOCNO> 184897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy09.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder'e eşlik edecek 
</HEADLINE>
<TEXT>

   Almanya Başbakanı Schröder, Mısır, Suudi Arabistan ve Arap Emirlikleri'ne yapacağı resmi ziyarete Türk kökenli milletvekili Ekin Deligöz'ü götürüyor 
      MEHMET AKTAN Berlin 

   
   Almanya Başbakanı Gerhard Schröder'in, 4 -7 Ekim tarihlerinde Mısır, Suudi Arabistan ve Birleşik Arap Emirlikleri'ne yapacağı resmi ziyarete Yeşiller Federal Milletvekili Ekin Deligöz de katılacak. Schröder'in Müslüman ülkelere yapacağı ziyarette kendisine eşlik etmek için Türk kökenli Müslüman bir kadın milletvekilini seçmesi, "Başbakan, Deligöz'ü örnek gösterecek" şeklinde yorumlandı. 
   Bu ziyaretin bir başka önemi de Deligöz'ün Almanya Başbakanı'nın dış gezisine katılacak ilk Türk kökenli milletvekili olması. Deligöz'ün Alman heyetinde yer almasının, ev sahibi ülkelerde de ilgiyle karşılanması bekleniyor. Suudi Arabistan'da özellikle kadınların durumunu görüşeceğini belirten Ekin Deligöz ise yaptığı açıklamada, "Müslüman ve Türk kökenli bir Alman kadın milletvekili olarak, Suudi Arabistan'da nasıl karşılanacağımı ben de merak ediyorum" dedi. 
   Heyette Alman Hür Demokrat Partili Birgit Homburger'in de bulunduğunu belirten Deligöz, "Ziyarette, Suudi Arabistan Sanayi Ticaret Odası Kadınlar Komitesi başkanıyla da görüşeceğiz. Kadınlarla ilgili projeleri yerinde görmeyi ve çalışan kadınlarla görüşmeyi planlıyoruz" diye konuştu. 
   Suudi Arabistan ziyareti sırasında, iki kadın milletvekilinin başörtüsü takıp takmayacağı bilinmiyor. Ancak Homburger'in bürosu bir açıklama yaparak Alman Dışişleri Bakanlığı'nın misafir ülkenin geleneklerine saygı açısından, kadın milletvekillerine, yanlarına gerektinde başörtüsü olarak kullanılabilecek siyah bir şal almalarını önerdiğini açıkladı. 
   
</TEXT>
</DOC>
