<DOC>
<DOCNO> 179490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun06.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ITC Bağdat cephesi Türk askeri bir denge olur.. 
</HEADLINE>
<TEXT>

     Irak Türkmen Cephesi Bağdat Kolu Başkanı Faruk Abdullah, Türk ordusunun Irak'a gelmesi halinde, bu durumun Irak'ın emniyeti açısından bir denge olacağını söyledi. Abdullah, ''Türk ordusunun Irak'a gidişini, bir işgalci güç olarak değil, emniyeti ve asayişi sağlayan bir ordu olarak kabul ettiğini'' kaydetti. 
     ''Hiçbir insan, vatanına, ister Müslüman, ister Hıristiyan ister Yahudi olsun, bir işgalcinin girmesini kabul etmez'' diyen Abdullah, ''Bu yüzden Türk ordusunun bir işgalci değil de bir dost ordu olarak, Irak toplumuna ve Irak'ın varlığına yardımcı bir ordu olarak girdiği an, bunu sanıyorum hem bizler hem de diğer toplumlar kabul eder'' görüşünü dile getirdi. Abdullah, Türkiye'nin, uygar bir devlet olarak, Türkmenlere, yapılan baskıları insanlık açısından değerlendirip Irak'ın varlığına ve Irak'ta istikrarın yaşanmasına katkısı olacağına emin olduğunu ifade ederek, ''O yüzden Türk ordusunun Irak'ta bulunuşu emniyet için bir dengedir, hem komşu hem Müslüman devlet olarak'' diye konuştu. 
     
     GELECEKTE BÜYÜK BOŞLUK YARATILACAK 
     Türkmenlerin, Irak Geçici Yönetim Konseyi'nde ve oluşturulan Bakanlar Kurulu'nda yeteri kadar temsil edilmediğinden yakınan Abdullah, ''Bu iş böyle giderse, kanaatime göre gelecekte büyük bir boşluk yaratılacak ve Türkmenlerin hakları çiğnenecek'' dedi. 
     Birçok grup tarafından Türkmenleri dışlama gayretlerinin her zaman olduğuna işaret eden Abdullah, Saddam rejimi devrildikten sonra Irak'ta bir grubun, herhangi bir grup üzerinde baskı kurmaması gerektiği düşüncesinden yola çıkarak mücadele verdiklerini söyledi. Abdullah, Irak'taki Amerikalı sivil yönetici Paul Bremer'e ültimatom vererek temsilci sayısının artırılmasını istediklerini, Bakanlar Kurulu'nda da kendilerine birden fazla bakanlık verilmesi için mücadelede bulunduklarını, ancak bu isteklerinin hiçbirinin yerine getirilmediğinden şikayet etti. 
     Abdullah, Türkmenlerin haklarının korunması için bundan sonra da gerek Geçici Konsey'de gerekse de diğer ilgili makamlarda gerekli girişimlerde bulunmayı sürdüreceklerini vurguladı. 
     
     HADİSELER YENİDEN CANLANDIRILIYOR 
     Saddam rejimi sırasındaki baskılara karşı iyi mücadele verdiklerini, ancak şu an yeni grupların Türkmenleri zayıf düşürmek için aynı baskıları yaptığını anlatan Abdullah, 43 yıl önceki Kerkük katliamı öncesinde olan hadiselerin yeniden canlandırıldığının açıkça görüldüğünü söyledi. 
     Türkmenlerin milletin bölünmesine karşı olduğunu herkesin bildiğini, hiçbir zaman Irak'tan kopmayacaklarını da herkesin bilmesi gerektiğine işaret eden Abdullah, şöyle konuştu 
     ''Saddam rejimi sırasında mücadeleyi iyi şekilde verdik, ama şu an yeni gruplar Kerkük, Tuzhurmatu ve başka yerlerde aynı baskıları yapıp Türkmenleri zayıf düşürmeyi amaçlıyor.'' 
     
     EL HEKİM'İN ÖLDÜRÜLMESİ 
     Abdullah ayrıca, Şii lider Ayetullah Muhammed Bekir El Hekim'in öldürülmesiyle, Irak'ta durumun daha da karışacağını tahmin ettiğini söyledi. 
     Bu tür saldırıların, milletin birbirine girmesi ve Irak'ın bölünmesini, ileriye doğru gitmesini, hürriyete doğru koşmasını engellemek için yapıldığını belirten Abdullah, ''El Hekim'in öldürülmesiyle, Irak'ta durumun daha da karışacağını tahmin ediyorum. Çünkü bu işleri kontrol altında olmayan insanlar yapıyor'' diye konuştu. Şii liderin öldürülmesinin Irak'ta asayişin sağlanmasına da engel olacağı görüşünü dile getiren Abdullah, sözlerini şöyle noktaladı 
     ''Bu olay akıllı insanlar tarafından değerlendirilirse, bütün gruplar birleşip, Irak'ın birliği hedefinde birleşirlerse sanıyorum ki sıkıntılardan kurtulmak mümkündür.'' 
     
</TEXT>
</DOC>
