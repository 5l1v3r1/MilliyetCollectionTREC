<DOC>
<DOCNO> 190779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo24.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa ümitli Fener maçındaki gibi oynarsak İstanbul'u yeneriz 
</HEADLINE>
<TEXT>

     Bursaspor Kulübü Basın Sözcüsü Sedat Kaya, Fenerbahçe karşısında sergiledikleri olumlu futbolu İstanbulspor maçında da tekrarlamaları halinde, sahadan istedikleri sonuçla ayrılacaklarını söyledi. 
     Kaya, lige çok iyi bir başlangıç yapan İstanbulspor'un son haftalarda düşüşe geçtiğini, toparlanmak için hafta sonu oynanacak maçtan mutlak galibiyetle ayrılmak isteyeceğini, ancak kendilerinin de 3 puandan başka sonuç düşünmediğini kaydetti. 
     Sezon başından beri bir-iki maç dışında iyi futbol oynadıklarını ama bunu bir türlü skora yansıtamadıklarını belirten Kaya, ''Galatasaray ve Fenerbahçe'yi elimizden kaçırdık. Normal koşullarda, oynadığımız futbolun karşılığında şu anda en az 17 puanımız olmalıydı'' dedi. 
     Kaya, bu yıl Gheorghe Hagi'nin teknik direktörlüğünde kadroyu kaliteli oyuncularla yeniden oluşturduklarını ifade ederek, takımın uyum sorununu yavaş yavaş üzerinden attığını anlattı. 
     Fenerbahçe maçındaki başarılı futbolun futbolcuların özgüvenlerini yeniden kazanmaları için çok yararlı olduğunu vurgulayan Kaya, ''Fenerbahçe karşısında sergilediğimiz futbolu, İstanbulspor maçında da tekrarlarsak, sahadan istediğimiz sonuçla ayrılırız. İstanbulspor'u yenerek çıkışa geçmek istiyoruz. Kadro kalitemiz bunu başaracak güçte'' diye konuştu. 
     
</TEXT>
</DOC>
