<DOC>
<DOCNO> 179151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun04.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus nükleer denizaltısı battı 2 ölü 
</HEADLINE>
<TEXT>

     Barents Denizi'nde bir Rus nükleer denizaltısının battığı bildirildi. 
     Batan Rusya'ya ait K-159 tipi nükleer denizaltıda 10 mürettebattan en az 2'sinin öldüğü bildirildi. 
     Savunma Bakanlığı'ndan yapılan açıklamada, sabaha karşı TSİ 5.00 Kildin Adası'na 3 deniz mili mesafedeyken batan denizaltının batma anında nükleer reaktörünün kapatıldığı belirtildi. Açıklamada, denizaltıda silah bulunmadığı, gemicilerden birinin kurtarıldığı, 7 gemicinin akıbetinin ise bilinmediği kaydedildi. 
     Bu arada havadan ve denizden kurtarma çalışmalarına başlandığı belirtildi.x 
     
     KURTULMA ŞANSLARI ZAYIF 

     Barent Denizi'nde Rus nükleer denizaltısının batmasından sonra kaybolan 7 denizcinin canlı bulunma şansının zayıf olduğu bildirildi. 
     Rus Deniz Kuvvetleri Komutanı Viktor Kravçenko, televizyona yaptığı açıklamada, ''Ne yazık ki, kaybolanları canlı bulma ümidimiz çok düşük'' dedi. 
     Denizaltının batmasından sonra kurtarma gemilerinin bir saat içinde kaza bölgesine gittiği, şiddetli yağmur altında çalışmaların sürdüğü belirtiliyor. 
     Uzmanlar, K-159 tipi denizaltının battığı Barent Denizi'nde sıcaklığın 10 derece civarında olduğunu, bir insanın koruyucu elbise olmadan bu sıcaklıkta en fazla 45 dakika yaşayabileceğini, bu yüzden de gemicilerin canlı kalma şanslarının az olduğunu bildiriyorlar. 
     Uzmanlar, denizaltının, nükleer reaktörlerinin kapatılması nedeniyle çevreye zarar verme tehlikesi bulunmadığını da ifade ettiler. 
     Bu arada İtalya'nın Sardunya adasında İtalya Başbakanı Silvio Berlusconi'nin konuğu olan Rusya Devlet Başkanı Vladimir Putin'in de kazayla ilgili olarak bilgilendirildiği bildirildi. 
     Putin, 12 Ağustos 2000'de meydana gelen ve 118 kişinin öldüğü Kursk denizaltı faciası sırasında da tatildeydi. Putin, o dönemde hızlı hareket etmediği ve kazayı kamuoyuna geç duyurduğu gerekçesiyle suçlanmıştı. 
     Rusya'nın Kursk nükleer denizaltısı 12 Ağustos 2000 tarihinde yine Barent Denizi'nde bir tatbikat sırasında batmış, denizaltıdaki 118 kişinin tamamı ölmüştü. 
     
</TEXT>
</DOC>
