<DOC>
<DOCNO> 181404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/spor/spo07.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özlenen gün 
</HEADLINE>
<TEXT>

   Kurtköy'de yapılacak Formula 1 pistinin temelini bugün Başbakan R.Tayyip Erdoğan ile Bernie Ecclestone atacak 
      
   VE beklenen gün geldi, çattı. Türkiye'nin yıllardır hayalini kurduğu Formula 1 pistinin temeli, bugün İstanbul Kurtköy'de atılacak. 2005 yılından itibaren yarışlara ev sahipliği yapılmasının planlandığı pistin temel atma törenine Başbakan Recep Tayyip Erdoğan ile Formula 1'in patronu Bernie Ecclestone da katılacak. Tören saat 11.00'de başlayacak. 
   TÖREN için dünyanın önde gelen motorsporları takım ve yetkililerine de 4 bin adet davetiye gönderildi. Halka açık olarak gerçekleşecek törende, pistin padoklarından birinin temeli atılacak. Çeşitli gösterilerle de renklenecek törende Vali Muammer Güler, Belediye Başkanı Ali Müfit Gürtuna ve İTO Başkanı Mehmet Yıldırım da hazır bulunacak. 
   
   Formula serveti    DÜNYANIN en çok izlenen ikinci sporu olan Formula 1'deki parasal kazançlar baş döndürüyor. Takım patronları sıralamasında Bernie Ecclestone, kariyeri boyunca 3.9 milyar dolar ile en çok kazanan olurken, pilotlarda Michael Schumacher 285 milyon dolar ile birinci sırada yer aldı. Mühendislerde ise BMW-Williams'ın teknik patronu Patrick Head, 82 milyon dolarlık geliriyle diğerlerini geride bıraktı. 
   
   
</TEXT>
</DOC>
