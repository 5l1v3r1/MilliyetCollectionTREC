<DOC>
<DOCNO> 181712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
-"Geçen yıl yaptığımızı ligde tekrarlamak istiyoruz" 
</HEADLINE>
<TEXT>

     Beşiktaş Teknik Direktörü Mircea Lucescu, takım olarak ligde geçen sezon yaptıklarını tekrarlamak istediklerini söyledi. 
     Ligin zor olacağını belirten Lucescu, "Pek çok ekip güçlenerek lige başladı ama dengeli geçeceğine inanıyorum. Biz, geçen yıl yaptığımızı tekrarlamak istiyoruz. Bir yerlere gelmek kolay değil. Ama orada kalmak daha zor. Elimizdeki şampiyonluğu tutabilmek için dengeli ve akıllı olmamız lazım" dedi. 
     Birinci Süper Futbol Ligi ve Avrupa Şampiyonlar Ligi nedeniyle haftada 2 maç yapacaklarını hatırlatan Lucescu, Futbol Federasyonu'nun bu nedenle maç programlarını dengelemesi gerektiğini söyledi. 
     Bu konuda federasyona teklifte bulunduğunu ifade eden Lucescu, "Elimdeki futbolcularla Malatyaspor maçını oynamaktan korkmuyorum. Pazar günü maç yapıp, ardından salı günü yine oynayacağız. Televizyon yayınları nedeniyle bu durumu anlayabiliyorum, ama bence saat 19.00'da ve 21.00'de olmak üzere maçlar peşpeşe oynatılabilir" diye konuştu. 
     Şenol Güneş'i çok zeki bir antrenör olarak niteleyen Lucescu, "Son derece iyi bir ekip yarattı. Futbolda dünya üçüncüsü olan bir ülkenin liginde bulunmaktan ben de gurur duyuyorum. Avrupa Şampiyonası'na, A Milli Takım'ın grup birincisi olarak doğrudan gideceğine inanıyorum. Çünkü Türkiye, İngiltere'den daha güçlü bir takım" şeklinde konuştu. 
     
</TEXT>
</DOC>
