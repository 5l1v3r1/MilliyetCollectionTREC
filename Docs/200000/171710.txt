<DOC>
<DOCNO> 171710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/guncel/gun02.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yok öyle hemen ehliyet sahibi olmak 
</HEADLINE>
<TEXT>

   Sürücü belgeleri yeni yasayla birlikte değişiyor. Ehliyet almak için iki yıl deneme süresi olacak. Kamyon, otobüs, okul taşıtı kullananlarda "üç yıl" şartı aranacak 
      
   Trafik kazalarının önlenmesiyle trafikte AB standartlarına uyum sağlamayı amaçlayan İçişleri Bakanlığı, Karayolları Trafik Kanunu'nda önemli değişiklikler içeren yasa taslağı hazırladı. Taslak, sürücü belgesi almak için 2 yıllık deneme süresi uygulanmasını öngörüyor. 
   İlgili bakanlıkların görüşüne sunulan taslak, şu değişiklikleri içeriyor 
   Sürücü belgeleri, yeni yasayla birlikte değişecek. Yeni sürücü belgelerinde vatandaşlık numarası da yer alacak. Kamyon, otobüs, okul taşıtı kullananlarda üç yıllık ehliyet sahibi olma şartı aranacak. Okul taşıtı kullanmak için sürücü belgesine geçici olarak el konulma cezasına çarptırılmama hükmü de yer alacak. Sürücü belgesi sahibi olanlar 50 yaşına kadar 10 yılda bir, 50-65 yaş arası beş yılda bir, 65 yaşından sonra üç yılda bir sağlık kontrolünden geçecek. Hasarlı trafik kazalarına sigorta şirketlerinin eksperleri bakacak. Eksper raporu, kaza tespit tutanağı yerine geçecek. Hasarlı kazalarda adli kovuşturma yapılmayacak. Trafik kazalarının asli kusurlarına alkollü araç kullanma, hız sınırını ihlal, sürücü belgesi olmadan araç kullanma ve tek yönlü yollarda geri geri gitme de eklenecek. Trafik zabıtası yalnızca suç veya ceza tutanağı düzenleyebilecek. Para cezasının takibi ve tahsilini Maliye Bakanlığı yapacak. Para cezaları, tebliğ tarihini takiben 30 gün içinde ödenecek. Bu süre içinde ödenmeyen cezalar iki katına çıkarılarak 30 gün daha süre tanınacak. Bu süre içinde de ödenmezse, öngörülen ceza üç katına çıkacak. "Korsan parkçı" olarak nitelenen ve yetkisiz oldukları halde araç park ettirenlere üç aydan altı aya kadar hafif hapis cezası ile 265 milyon 300 bin lira ile 532 milyon 600 bin lira para cezası verilecek. Trafik işlemleriyle ilgili iş takibi yapan kişiler "trafik müşaviri" olarak adlandırılacak. Bu kişiler vatandaşların işlerini noterden alacakları vek letler karşılığında yürütebilecek. 50'den fazla sürücünün çalıştığı özel kurum ve kuruluşlara, eğitim ve denetlenme amacıyla trafik uzmanı istihdamı zorunluluğu getirilecek. 
   
   60 ceza puanı alan yanacak    Tasarıya göre, sürücü kurslarını başarıyla tamamlayanlara, yeni uygulamada stajyer sürücü belgesi verilecek. Belge 2 yıl geçerli olacak. Bu sürede 2 kez kırmızı ışıkta geçen, 2 kez hız limitini aşan, uyuşturucu, alkollü maddelerin etkisiyle araç kullanan, asli kusurlu olarak ölümlü ve yaralamalı kazalara karışan, 60 ceza puanını dolduran sürücülerin belgeleri iptal edilecek. Bu kişilerin belge alabilmesi için yeniden eğitim görüp sınavı geçmesi, psikiyatri uzmanından olumlu rapor almaları gerekecek. Stajyer sürücü belgesi alanlar, 2 yıl içinde kuralları ihlal etmezse, asıl sürücü belgesini alacak. 
   
   
</TEXT>
</DOC>
