<DOC>
<DOCNO> 174527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo31.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam Türkiye'ye döndü... 
</HEADLINE>
<TEXT>

     33. Avrupa Erkekler Basketbol Şampiyonası finalleri hazırlıkları kapsamında İtalya'da kamp yapan ve burada düzenlenen turnuvaya katılan A Milli Takım, yurda döndü. 
     Basketbol Federasyonu Başkanı Turgay Demirel, Atatürk Havalimanı'nda yaptığı açıklamada, Avrupa Şampiyonası hazırlıklarının iyi bir biçimde sürdüğünü belirterek, şampiyonanın başlangıcına dek takımın istenilen düzeye geleceğini söyledi. 
     Başantrenör Aydın Örs de, kampın çok olumlu geçtiğini ifade ederek, yapılan maçların eksiklikleri görebilmek açısından yararlı olduğunu kaydetti. 
     Kamp dönemince bazı olumsuzlukların da yaşandığı belirten Örs, ''Çok ağır bir çalışma programına karşın, taktiksel açıdan önem taşıyan bir turnuvaya katıldık. Zor rakiplerle oynamak, bizim eksikliklerimizi görebilmek açısından bilinçli tercihimizdi'' diye konuştu. 
     Bazı oyuncuların hafta sonunu özel çalışmayla geçireceğini kaydeden Örs, ''Giderek takım olarak daha iyi duruma geleceğiz. Eksik oyuncuların da tamamlanmasıyla Almanya kampını sorunlarımızı aşarak tamamlayacağız'' dedi. 
     Milli oyunculardan Hidayet Türkoğlu da, çok iyi bir kamp dönemi geçirdiklerini kaydederek, ''Hedefimiz Avrupa Şampiyonası'na en iyi şekilde hazırlanarak 12 Dev Adam ekolünü sürdürmek'' dedi. Türkoğlu, takımdaki arkadaşlık havasının çok iyi olduğunu sözlerine ekledi. 
     İtalya'da 12 gün süren ilk yurtdışı kampı boyunca ''12 Dev Adam'', Bormio'da oynadığı 3 özel maçta Litvanya'ya 88-68, İtalya'ya 72-62 yenilirken, 33. Avrupa Şampiyonası'nın evsahibi İsveç'i 79-75 yendi. 
     
     2 GÜN İZİN 
     A Milli Erkek Basketbol Takımı, 2 gün izin yapacak. 
     Chiesa ve Bormio kentinde ağır bir kondisyon yüklemesi yapan ve 3 hazırlık maçı oynayan mililler, cumartesi ve pazar günlerini izinli geçirip, 11 Ağustos Pazartesi günü İstanbul'da yapacağı çift idmanla hazırlıklara yeniden start verecek. 
     12 Ağustos Salı günü 5 günlük Almanya kampı için Nürnberg kentine gidecek olan ''12 Dev Adam'', 16 Ağustos'ta Almanya Milli Takımı ile özel bir maç yapıp yurda dönecek. 
     
</TEXT>
</DOC>
