<DOC>
<DOCNO> 151917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sontur11.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilvan'da korkunç olay.. 
</HEADLINE>
<TEXT>

     Şanlıurfa'nın Hilvan İlçesi'nde, iki kardeşin tecavüz ettiği ve daha sonra hamile kalarak kardeşlerden biriyle evlenmek zorunda kalan kadının, dünyaya getirdiği bebeğini, 1 hafta aç bırakıp ağzına bez bağlayarak, öldürdüğü ortaya çıktı. Olayla ilgili 5 kişi gözaltına alındı. 
     Ali A. komşuları olan akrabalarının kızı Fatma Ç. ile zorla birlikte oldu. Daha sonra Ali A. kardeşi Celal A'ya olayı anlatarak, Fatma Ç. ile birlikte olması için ortam hazırladı. Bunun üzerine Celal A'da, Fatma Ç. ile zorla birlikte oldu. 
     Fatma Ç'nin, ailesi bir süre sonra kızlarının karnındaki şişliği fark etti. Kızlarının hamile olduğunu öğrenen aile, Fatma Ç'yi, Ali A. ile evlendirdi. 
     Fatma Ç. evlilikten yaklaşık 2 ay sonra bir bebek dünyaya getirdi. Bebeğin hangi kardeşten olduğunu bilmeyen Fatma Ç, bebeği 1 hafta aç bırakarak, ağzına bez bağlayarak öldürdü. Fatma Ç. daha sonra ölen bebeğini, eşinin kardeşi Celal A. ile birlikte ilçe çıkışındaki boş bir araziye açtığı çukura gömdü. 
     Vatandaşlardan gelen ihbarı değerlendiren güvenlik güçleri, çocuğun gömüldüğü tarlada inceleme yaparak, cesedi gömüldüğü yerden çıkardı. Savcılık gözetiminde yapılan otopsi sonucu korkunç cinayet ortaya çıktı. 
     Olayla ilgili Fatma Ç. eşi Ali A., kardeşi Celal A., kayınvalidesi Gazal A. ve kendi annesi İde Ç. yakalanarak gözaltına alındı. 
     Yetkililer, gözaltına alınan kişilerin verdikleri ilk ifadelerinde olayı doğruladıklarını belirterek, soruşturmanın sürdürüldüğünü bildirdiler. 
     





</TEXT>
</DOC>
