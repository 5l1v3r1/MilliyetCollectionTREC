<DOC>
<DOCNO> 185135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/soneko03.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'dan doğalgaz müjdesi 
</HEADLINE>
<TEXT>

     Başbakan Recep Tayyip Erdoğan, ''1 Ekim'den itibaren yapacağımız yeni uygulama ile sanayide doğalgazı yüzde 7.5, konutlarda ise yüzde 8 indiriyoruz'' dedi. 
     Erdoğan, Erzincan Havaalanı'nda, vatandaşlara hitaben yaptığı konuşmada, eskiden gün-hafta geçmeden elektrik, mutfak tüpü ve doğalgaza zam geldiğini belirterek, ''9 ay oldu, elektriğe zam yok. Bu ne demek Bu, istikrar demek'' diye konuştu. 
     Erzincan'ı pek ilgilendirmemesine rağmen buradan bir müjde vereceğini ifade eden Erdoğan, şunları kaydetti 
     ''Buradan bir müjde veriyorum. 1 Ekim'den itibaren yapacağımız yeni uygulama ile sanayide doğalgazı yüzde 7.5, konutlarda ise yüzde 8 indiriyoruz. Şu andaki hesaplarımıza göre fakir fukaraya hava kirliliğini tehdit etmeyen bölgelerde 800 bin ton kömür vereceğiz. Bu yaklaşık 1.5 milyon aileye kömür yardımı demek. Sizlerin bu bereketiniz ve alın teriniz fakir fukaranın daha rahat bir kış geçirmesine sebep olacaktır.'' ''Her gün, her hafta değişik yerlerde ben ve bakan arkadaşlarım özel ve kamu sektörüne ait kurumların açılışlarını yaptık'' diyen Erdoğan, şöyle devam etti 
     ''3 Kasım'dan bu yana 100'ü aşkın açılış gerçekleştirdik. Ülkeye 3 Kasım seçimlerinin vermiş olduğu heyecanı aynı şekilde devam ettiriyoruz. Bu heyecan, ülkenin her kesimini sarmış vaziyette. Dün Trakya'daydım. Açılışlar yaptık. Bugün ise Erzincan, Gümüşhane ve Kelkit'teyim. Heyecan dalgası Türkiye'yi sardı. Artık karamsarlıkları atıyoruz. 81 ilde yeni bir mutluluk dalgası yaşanıyor.'' Erdoğan ayrıca, geçmişte bir gecede yüzde 7 bin faiz ödendiğini ve bunu kimsenin konuşmadığını belirterek, ''Bu paralar sizin cebinizden çalınarak ödeniyordu. Bir yıl öncenin rakamlarına bakın. Bugün herşey değişmiştir'' dedi. 
     
</TEXT>
</DOC>
