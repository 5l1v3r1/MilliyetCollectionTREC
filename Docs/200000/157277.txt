<DOC>
<DOCNO> 157277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun20.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey'e geçen Rumlara bildirili engelleme... 
</HEADLINE>
<TEXT>

     KKTC Bakanlar Kurulu'nun aldığı karar uyarınca 23 Nisan'da başlayan serbest geçişler çerçevesinde KKTC'ye geçen Rumlara, sınır kapılarında dağıtılan bildirilerle engel olunmaya çalışılıyor. 
     ''Magromadis Milli Kulübü'' imzasıyla geçişlerin yapıldığı sınır kapılarında dağıtılan bildirilerde, ''geçilen noktanın ilerisinin 'işgal' altında bulunan Avrupa toprağı olduğu'' öne sürüldü. 
     ''Dikkat '' diye başlayan bir bildiride, Rumlara KKTC'ye ''kutsal topraklarda ve kiliselerde ibadet, evlatlarına halis Yunan mirası ile atalarının mezar ve evlerini göstermek'' amacı dışında bir ziyarette bulunmaması telkini yapılıyor. 
     ''Hatırla'' diye başlayan bir başka bildiride ise ''Oturup yemek yediğin o yerde Elen kanı aktı. Bulunduğun ve eğlenmekte olduğun gazino ve eğlence yerinde özgürlük mücadelecileri yatıyor'' ifadeleriyle KKTC'ye geçmek isteyen Rumlar engellenmeye çalışılıyor. 
     
     KKTC'DEN ALIŞVERİŞ YAPAN RUMLARIN EŞYALARINA EL KONULDU 
     Öte yandan, Rum Gümrük Dairesi memurları ve Rum polisi, KKTC'den alışveriş yapan Rumların eşyalarına el koydu. 
     Fileleftheros gazetesinin haberine göre, KKTC'ye geçen 7 Rumun üzerinde bulunan 16 karton sigara, 17 adet iç çamaşırı, 5 adet pantolon ve 1 adet kemere el konuldu. 
     
</TEXT>
</DOC>
