<DOC>
<DOCNO> 180320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur03.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Okula başladılar, kimlikleri oldu... 
</HEADLINE>
<TEXT>

     İzmit'te, okul çağına gelmiş 87 çocuk kayıttaki zorunluluk sayesinde ilk kez nüfus kağıdı sahibi oldu. 
     İzmit Nüfus ve Vatandaşlık Müdürü İsmahan Çiçek, önceki yıllarda olduğu gibi bu yıl da nüfus kağıdı olmayan çocukların okul kaydı için ilk kez nüfus kağıdı çıkarttığını söyledi. 
     Temmuz ve ağustos ayında okul çağındaki 87 çocuğun kendilerine başvuruda bulunduğunu belirten Çiçek, bu çocuklara sağlık ocaklarından getirdikleri raporla nüfus kağıdı verildiğini kaydetti. 
     Nüfus kağıdı çıkartılmayan çocukların genellikle kırsal kesimde ve gecekondu mahallelerinde olduğuna işaret eden Çiçek, ''Maalesef birçok aile bu konuda duyarsız kalıyor. Bu olaya daha çok resmi nikah yaptırmayan çiftlerde rastlıyoruz'' dedi. 
     
     DİPLOMA İÇİN NÜFUS KAĞIDI 
     Çiçek, çocuklarına okul çağına gelinceye kadar nüfus kağıdı çıkartmayan ailelerden daha duyarsızlarına rastladıklarını belirterek, şunları söyledi 
     ''Geçmiş yıllarda, ilköğretim okulunu bitirmiş öğrencilerin, diploma almak için ilk kez nüfus kağıdı için başvurduğuna da tanık olduk. Ailelerin duyarsızlığını anladık, ama bir öğrenci nüfus kağıdı olmadan nasıl okula kayıt yaptırır ve mezun olur bunu çözemedik.'' Çiçek, ailelerden doğum hastanede yapılmışsa hastane raporu, evde yapıldı ise sağlık muayenesi raporu ile gecikilmeden kendilerine başvurmalarını istedi. 
     
</TEXT>
</DOC>
