<DOC>
<DOCNO> 190923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/yazar/dundar.html </URL>
<DATE> 2003/10/24/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
41 kere maşallah 
</HEADLINE>
<TEXT>

   
   Elimde eşsiz bir koleksiyon var Katıldığım CHP kurultaylarının basın kartları... 
   Kimi olağan, kimi olağanüstü kongrelerden alınmış, 6'şar 6'şar oklu onlarca kart... Bazısı heyecanlı bazısı sıradan, kimi yarışlı, kimi barışlı onlarca kurultayın giriş vizeleri... 
   Masaya serip nostalji yapıyorum bazen 
   Şu Ecevit'in son kurultayı... bu CHP'nin yeniden açılış kurultayı... bu İnönü'nün Baykal'ı devirdiği kurultay... bu Altan Öymen'e su şişesi attıkları kurultay... şu Baykal'ın gelemediği, bu Ricky Martin eşliğinde merdivenden indiği, bu elde saat rakiplerini beklediği kurultay... 
   Dizi dizi kartlar, giderek keyifsizleşen kurultayların simgeleri olarak duruyor masada, sıra sıra... 
   
   80'lik ihtiyar    Koleksiyonumuzun son 6 oklu kartını boynumuza takıp, yine Atatürk Spor salonuna giriyoruz. 
   Önceki kurultaylarda izdihamdan girilemeyen kapı önü, şimdi müşteri bekleyen gazinolar gibi... Çevrede partiliden çok işportacı var. Ve salon, maziye yas tutmaya gelmişlerle dolu bir taziye evini andırıyor... 
   Ecevit'ten bu yana en kalabalık grupla Meclis'i dolduran ana muhalefet partisinin 80. yıl kurultayı, 80'lik bir ihtiyarın yorgunluğunu taşıyor. 
   İlk görüntüde partinin niye büyüyemediğinin ipuçları var 
   Tek bir muhalefet izi taşımayan afişler ve sloganlar... 
   Divan Başkanı'ınki gibi uzun, beylik konuşmalar... 
   İtirazsız delegeler, heyecansız partililer... 
   Ve Baykal'ın, ideolojik derinlikten, stratejik öngörüden, yeni açılımlardan, vizyon tartışmasından yoksun, 1 saat 45 dakikalık nutku... 
   
   Asıl kurultay martta    Salonda tartışılamayanlar, salonun dışında konuşuluyordu. 
   İçerde Baykal "Cumhuriyet demokrasisiz olmaz" derken dışarıda il başkanları Cumhuriyet'in Partisi'nin demokrasisiz olmasından yakınıyordu. 
   Güneydoğu'dan bir il başkanı "Parti giderek eriyor, burada tartışmıyoruz bile" dedi. 
   Bir başkası, "Yerel seçimlerde yüzde 10'un altına düşersek asıl kurultay 29 Mart'ta toplanır ve bu yönetim tasfiye olur" diye ekledi. 
   Derviş'i sordum. Uşak'tan bir delege, Ege'nin tepkili olduğunu söyledi. Bingöllü bir delege itiraz etti 
   "Biz de başta 'Sömürge valisi' diyorduk. Sonra söylediklerini dinleyince sempatimiz arttı." 
   Derviş'in etkilendikleri sözü şuydu 
   "CHP, sistemin partisi görüntüsü veriyor. AKP ise muhalefetmiş gibi görülüyor." 
   
   Emekli paşalar gibi    Deniz Baykal konuşmasında adeta bu görüntüyü yalanlamaya çalıştı. 
   CHP'nin "Devleti kuran parti olduğunu, ama devletin kendisi olmadığını" anlatmaya çalıştı. Kuruluşunda "resmi" bir girişim değil, "sivil" bir hareket olduğuna vurgu yaptı. Farklı kimliklere sahip çıktı. 
   Eskiden beri askerle, devletle, sistemle ilişkilendirilen CHP'yi devlet katından halk katına indirmeye çalıştı. 
   Baykal'ın resmettiği CHP, yıllar yılı üniformalı gezdikten sonra emekli olup siyasete atılmış paşalar gibiydi. Demokrasiden söz ediyor, ama evinde uygulayamıyor "farklı kimlik" diyor, adını koyamıyor, halktan söz ediyor ama oy alamıyordu. "Resmi değilim" dese de, sivil kıyafetle gezse de kılığı, tıraşı, söylemi, sloganı onu ele veriyordu. 
   Sonunda, 41. kurultayda, ne değişen global dünyada solun yeni misyonu tartışılabildi, ne IMF politikalarıyla nasıl siyaset yapılabileceği, ne kaybedilen varoşların yeniden nasıl kazanılabileceği... 
   Asıl hesaplaşma, yerel seçim sonrasına ertelendi. 
   Ve CHP kurultay kartları koleksiyonum "41 kere maşallah" dedi. 
   
      
   
   
</TEXT>
</DOC>
