<DOC>
<DOCNO> 188977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/zbirand.html </URL>
<DATE> 2003/10/16/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Irak'a girişimiz çok şeyi değiştirecek 
</HEADLINE>
<TEXT>

   
   Türk askerinin Irak'a girişini genelde dedikodu düzeyinde tartışıyoruz. Derinine inen olmadığı gibi, ne gibi değişimler yaşanacağına kafa yoran insanımız yok denecek kadar az. Oysa, bu gelişme Türkiye'nin bölgedeki konumunu çok etkileyecektir. 
   Önce, Araplarla ilişkilerin ne olacağına bakalım. 
   Biz, nedenlerini incelemeden, Irak'taki çeşitli gruplar ve Arap başkentlerinden kaynaklanan tepkilere sinirleniyoruz. Oysa, Türk askerinin Irak'a girişi, hem Araplar hem de Kürtler açısından son derece önemlidir. 
   Biz istediğimiz kadar, Irak'ta istikrarı kurmak, yardımcı olmak için gittiğimizi söyleyelim, kimseyi kandıramayız. Araplar, "Türkiye'nin bir yere girdi mi, bir daha çıkmayacağı" görüşündedirler. Hele yüzyıllar boyunca Türk'ü işgalci gibi görmüş, kuşaktan kuşağa Türk korkusuyla büyütülmüş olan Araplar, Türk askerinin Irak'ın bir bölümünü kontrol altına aldıktan sonra, oradan kolay ayrılmayacağından eminler. Bu oyalı, Irak'ın paylaşılmasına doğru atılan ilk adım olarak görüyorlar. 
   Bundan dolayı kuşku ve kaygı içindeler ve tepki gösteriyorlar. 
   Biz bu tepkiden rahatsız olabiliriz, ancak onlar da yılların getirdiği kültür, eğitim ve inançları nedeniyle, bir yerde bu olayı kendi açılarından son derece tehlikeli görüyorlar. 
   Üstelik, hepimiz çok iyi biliyoruz ki, Türk Ordusu Irak'tan kolay kolay çıkamayacaktır. Amekira'nın Irak'tan ayrılması 20-25 yıl sürecekse, Türkiye'nin ki de en iyi tahminle 15-20 yıl sürecektir. Bu da, Irak'ta istikrarın kurulabilmesi koşuluna bağlıdır. İstikrar kurulmadığı sürece, ABD ile birlikte, Türk askeri de Irak'ta kalacaktır. 
   Araplar da bu hesapları yapmakta ve olasılıkları bakıp, Türkiye'nin Irak'ta topraklarının bir parçasını kontrol altına almasına tepki göstermektedirler.bütün bu gelişmeler, önümüzdeki yıllarda, Türk dış politikasında yeni bir yön değişmine neden olacaktır. İster başarılı, ister başarısız sonuçlansın, Irak'a girmemiz Araplarla ilişkilerimizin daha da mesafelenmesine yol açacaktır. Türkiye artık bölgesel politika uygulayamayacak ve tümüyle ABD merkezli bir politikaya kayacaktır. 
   AKP, kendini en istemediği pozisyonda bulacak, ancak seyirci kalmaktan başka birşey yapamayacaktır. 
   
   
   
   BÜYÜK YÜK, TÜRK KOMUTANIN OMUZUNDA    Türkiye Irak'ta vezir de olabilir, rezil de... Bataklığa da batabilir, prestijini arttırarakta çıkabilir... 
   Başarılı olmanın bir anahtarı, ABD'nin elinde. ABD başardığı oranda, Türk askeri de rahatlayacak, üstündeki yük azalacak ve sempati kazanacak. 
   İkinci anahtar ise, Irak'a yollayacağımız komutanların elinde olacak. Yöre halkına ve olaylara yaklaşımları herşeyi değiştirecek. 
   Irak'a gidecek komutanlar, askeri taktiklerden çok toplum psikolojisini bilmek ve politik davranmak zorunda kalacaklar. Dilini, kültürünü bilmedikleri , herşeyi ile değişik bir ortama girecekler. 
   Özellikle alt rütbelerdeki sorumlu komutanların tutumları daha önemli olacak. Zira bölge halkıyla onlar karşı karşıya kalacak, emirlerindeki deneyimsiz erleri yönlendirecekler. En doğa basit hataları dahi büyük olayları beraberinde getirebilecek. 
   İşleri çok güç. Omuzlarında büyük yük taşıyacaklar, ancak ben başaracaklarından eminim. 
   
   
   
   TSK, IRAK'A GİTMEYEBİLİR    Türk Büyükelçiliği'ne yapılan saldırı son derece önemli ve mesaj dolu. Şimdi iki görüş var 
   - Türkiye böylesine riskli bir bölgeye asker yollamamalı. Bu olay herkesi uyandırmalı ve karar yeniden gözden geçirilmelidir. 
   - Hayır, eğer bir olay nedeniyle Türk askerini yollamaktan vazgeçersek, bu defa şantaja boyun eğmiş oluruz. Bundan sonra, her attığımız adımda, bu tip olaylarla karşı karşıya kalırız. 
   Ben de ikinci görüşte olanlar arasındayım. 
   Türk Silahlı Kuvvetleri bu tip saldırılardan ürkmediğini göstermeli ve kendisinden beklenen sorumlulukları yerine getirmelidir. 
   Ancak, Washington kulislerinde yeni bir akım söz konusu. Amerikalı yetkililer Irak'ta nabız yoklamaları sonunda, Türk askerinin bölgeye girmesi durumunda işlerin gerçekten daha da karışacağı izlenimini edinirlerse, Ankara'ya "siz sizin gelmemeniz daha iyi olur" diyebilir. Zaten son saldırı ve verilen ateşli demeçler de bu amaca varılması için uygulanıyor. 
   Türkiye'yi bu saatten sonra bölgeye almaktan vazgeçmenin çok daha kötü olacağı, ABD yönetiminin yara alacağı biliniyor. Buna rağmen hala kesin bir aşamaya gelinebilinmiş değil. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
