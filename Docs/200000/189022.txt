<DOC>
<DOCNO> 189022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun46.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Irak Tasarısı, ilk adım ancak istenilen düzeyde değil 
</HEADLINE>
<TEXT>

     Fransa Dışişleri Bakanı Dominique de Villepin, BM Güvenlik Konseyi'nde oylanacak ABD'nin Irak ile ilgili karar tasarısını ''bir ilk adım'' olarak niteledi, ancak tasarının ''istenilen düzeyde olmadığını'' belirtti. 
     Villepin, Brüksel'de düzenlediği basın toplantısında, ''Biz bu tasarının, Irak'ta sorumlulukların devredilmesi ve siyası geçişin yakın sürede olması konusunda daha bağlayıcı olmasını tercih ediyoruz'' dedi. 
     Rusya, Fransa ve Almanya'nın, ABD'nin karar tasarısını ''iyi yönde atılmış bir adım'' olarak gördüklerini söyleyen Villepin, ''ABD'nin, bu üç ülke tarafından sunulan ve BM'nin rolünün de içinde bulunduğu çeşitli değişiklik önerilerini dikkate aldığını'' kaydetti. 
     Almanya Başbakanı Gerhard Schröder, Almanya, Fransa ve Rusya'nın, ABD'nin Irak ile ilgili karar tasarısını destekleme kararı aldıklarını söylemişti. 
     
</TEXT>
</DOC>
