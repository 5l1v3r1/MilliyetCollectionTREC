<DOC>
<DOCNO> 194258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur11.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, havaalanı VİP salonunda hortumcu ile karşılaştı 
</HEADLINE>
<TEXT>

     Adalet Bakanı Celim Çiçek, yolsuzlukla mücadele yargının çok önemli bir sınavla karşı karşıya kaldığını belirterek, ''hiçbir hukuk devletinde, hiçbir demokratik hukuk düzeninde milleti soyma hakkı diye bir hak yok'' dedi. Çiçek, TBMM Plan ve Bütçe Komisyonu'nda, Adalet Bakanlığı, Anayasa Mahkemesi, Yargıtay ve Danıştay'ın 2004 yılı bütçelerini sunarken, yolsuzluk konusuna da değindi. Türkiye'nin son bir kaç yıldır, büyük boyutlarda yolsuzluk yaşandığını anlatan Çiçek, bu durumun ister istemez toplumun dikkatini yargının üzerine çektiğini söyledi. 
     
     VIP SALONUNDAKİ HORTUMCU 

     Çiçek, bu sabah yurtdışından gelirken VIP salonunda bankasına el konulmuş birisini gördüğünü bildiren Çiçek, şöyle konuştu 
     ''Nasıl oluyor diye benim de garibime gitti. Adamın giyiminde kuşamında bankası batmadan önceki durumla sonrası arasında hiçbir fark yok. Sizi temin ederim ayağındaki ayakkabının fiyatına bir ay evrak memuru çalıştırıyorum. Kullandığı parfüm kokusuna baktığınızda, adam neredeyse parfümeri dükkanı gibi... Her yerinden ayrı bir koku geliyor. Daha iyi bir duruma gelmiş ve VIP salonunda oturuyor. 
     Bakınız İstanbul Cumhuriyet Başsavcısı o salona giremez. Ama şu anda bu adamın batırdığı paranın bedelini hepimiz ödüyoruz. Adam keyfinde... Yaşayışında en ufak bir değişiklik yok. VIP salonundan hizmet alabiliyor. Oradaki insanlar, yakasına yapışacağı bu kişiye hizmet veriyor çok önemli şahıs diye. Nasıl olur diye baktım. Kapıda o salondan istifade edecekler sıralanırken devletten madalya alanlar deniliyor. Bu mantıkla baktığımızda devletten madalya almak kadar kolay bir şey yok. Gider 50 trilyon lira çalarsınız 1 trilyonu ile okul yaptırırsınız, biz de o kişiye büyük törenle iyi ki çaldın da 1 trilyonu ile okul yaptın diye madalya veririz. Ömrübillah o salondan hizmet almaya devam eder... Bunların yakasına yapışılamadığı sürece Türkiye bu nevi gariplikleri yaşamaya devam eder.'' Bir ülkede yolsuzlukla mücadeleyi edecek devlet erkinin yargı olduğunu ifade eden Çiçek, yaşanan büyük boyuttaki yolsuzluk olayları karşısında yargının ne yaptığını, ne yapacağını vatandaşın bilmek istediğini kaydetti. 
     AB süreci ile ilgili çıkarılan yasaların uygulamasını büyük oranda yargının yaptığını bu özelliği de yargının dikkatleri üzerine toplandığını anlatan Çiçek, Türkiye'de yargının gündeme gelmesi ve tartışılmasının kaçınılmaz olduğunu söyledi. 
     

     
</TEXT>
</DOC>
