<DOC>
<DOCNO> 172499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yazar/temelkuran.html </URL>
<DATE> 2003/07/30/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Otuz iyidir 
</HEADLINE>
<TEXT>

   
   Telefon çaldı, pazar günü erken. Beklenmedik bir saat, beklenmedik bir telefon. Böyle beklenmedik telefonlardan kötü haber bekleyen, hiçbir mesnedi olmasa da bekleyen, esasen galiba çoğunlukla kötü telefon bekleyen biriyim ben. Şen şakrak kuzu parmak bir şahsiyet değilim yani. Şimdi bu "şen şakrak kuzu parmak" lafı için sözlük karıştırmayın, tamamen benim imalatımdır Uyaklı olduğu için uydurdum. 
   Neyse efendim telefon kötü değilmiş.Telefondaki ses, pazar günü yazdığım ve otuzuma girdiğimi "müjdeleyen" yazı için arıyordu. "Otuz iyidir " diyordu ses. "Kim sana yaşlanmakla ilgili bir şey söylerse selamı sabahı kes " 
   
   "Yaşlanmak istiyorum " 
   On yıl önce Cumhuriyet Dergi için Müjde Ar ile bir röportaj yapmıştım. Başlığını "Hemen yaşlanmak istiyorum" koymuştum, çünkü öyle demişti üstüne basa basa. Tuhaf gelmişti. Galiba hayatın artık peşini bırakmasını istiyordu. Daha fazla tırmalamamak, geldiği yerde durmak, durduğu yerde eğlenmek istiyordu. Artık bir şey daha olmak istemiyordu. Yıllar sonra başka bir röportajını okudum Müjde Ar'ın. Sevgilisiyle birlikte yurtdışında, parasız kalıp bir benzincide sabahladıklarını, bunun hayatının en güzel gecelerinden biri olduğunu söylüyordu. Hayat yakasını bırakmış olmalıydı, herhalde onun "yaşlanmak" dediği şey gerçekleşmişti. Olması gerekenler, yapması gerekenler, kazanması gerekenler ve falan ve filan bitmişti artık keyfine bakıyordu. Uzaklarda herhangi biri gibi olmak iyiydi ve galiba bu, onu "dinlendiriyordu". 
   
   Erken yorulan kadınlar 
   Sonra yakın bir arkadaşım var. Bilinen biri, adını vermiyoruz o yüzden. Geçenlerde bıraktı işi gücü. Bacaklarında sıkıntıdan damla sedefler, bir aydır geçmeyen regl... Doktor demiş ki, "Benim yapabileceklerim bitti. Sizin dinlenmeniz lazım". Bir sabah hiçbir güvencesi olmadan, kimseye de haber vermeden çekti gitti. Biri olmak, bir şey olmak, onun bunun üzerine basmadan, üzerine basanlara karşı kendini korumaya çalışarak başarmak için kendini fazla hırpalamıştı. O da otuzdu. Bizim yaşımızdaki her kadın gibi, nereden baksan on bir yaşından beri "çabalıyordu". Yoksa otuz "ihtiyarlamanın" başlangıcı değildi ama işini iyi yapmak ve bir yandan da iyi insan kalmak gibi bir derdi olan kadınlar için otuz yıl az buz bir zaman değildi. Onu yoran iş değildi, o diğer tuhaf şeylerdi. Yani erken yorulmuş kadınları hep başkaları yoruyordu. 
   Oysa otuz iyidir aslında. Hem de pek iyidir Neden iyidir O da cuma günkü yazıya... 
   
      
   
</TEXT>
</DOC>
