<DOC>
<DOCNO> 170187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun18.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuruyemişlerin üzerine "sağlığa yararlı" ibaresi... 
</HEADLINE>
<TEXT>

     Amerikan Gıda ve İlaç Dairesi FDA , kuruyemiş firmalarının fındık, fıstık, ceviz, badem gibi bazı ürünlerin paketlerine ''sağlığa yararlı'' ibaresini koyabilmelerini onayladı. 
     Böylece bu kuruyemiş paketlerinin üzerine, ''Bilimsel sonuçlara göre, daha az kolesterol ve doymuş yağ içeren bu ürünün günde bir avuç yenilmesi, kalp hastalıkları riskini azaltabilir'' açıklaması konulabilecek. 
     Daha önce FDA, kuruyemiş veya sağlıklı olduğu ileri sürülen gıda ürünleri paketlerinin üzerine, kesin bilimsel kanıtlar elde edilmeden, bu ürünlerin sağlıklı olduğuna ilişkin açıklama konulmasını yasaklıyordu. 
     FDA, bilimsel olarak sağlığa yararlı olduğu kanıtlanan ürünleri A grubunda, sağlığa yararlı olabileceği düşünülen, ancak bu özelliği henüz kesin olarak kanıtlanmamış olan ürünleri ise B grubunda değerlendiriyor. Onaylanan kuruyemişlerin B grubuna girdiği bildirildi. 
     Şimdiye kadar kuruyemişlerin kalp hastalıkları riskini azaltabileceğine ilişkin birçok bilimsel araştırma sonuçlarının açıklandığı, ancak kesin kanıt gösterilemediği biliniyor. 
     FDA'nın, fazla miktarda doymuş yağ, kalori ve kolesterol içeren kuruyemişleri, onaylanan kategorilerin dışında bıraktığı belirtildi. 
     
</TEXT>
</DOC>
