<DOC>
<DOCNO> 199961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun07.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
En 'pahalı' kadınlar 
</HEADLINE>
<TEXT>

     Sinemanın en pahalı kadın yıldızları film başına 29 trilyonla Julia Roberts ve Cameron Diaz. En fazla kazanan oyuncu ise 109 trilyon lirayla Tom Cruise. 
     Cameron Diaz ile Julia Roberts, Hollywood'un 'en pahalı' kadın oyuncuları seçildi. Film başına 20'şer milyon dolar yaklaşık 29 trilyon lira ücret alan oyuncular, Hollywood Reporter gazetesinin geleneksel listesinde ipi göğüsledi. 
     Gazetenin internet sitesindeki habere göre, 'Hollywood Reporter Women in Entertainment' adlı listenin zirvesinde iki güzel isim var Cameron Diaz ve Julia Roberts... Türkiye'de 'Tatlı Bela' adıyla gösterilen 'Erin Brokovich' adlı film için 20 milyon dolar ücret aldıktan sonra, yıllardır bu listede rakipsiz olan Roberts'a, Diaz da 'Charlie'nin Melekleri Tam Gaz' isimli filmdeki rolü için aynı ücreti alarak yetişti. 
     'Charlie'nin Melekleri' filmi oyuncularına çok kazandırdı. Cameron Diaz bu filmden aldığı 20 milyon dolarla Julia Roberts'ı yakaladı. Charlie'nin diğer meleği Drew Barrymore da filmden 15 milyon dolar kazandı. 
     
     Nicole Kidman geride 

     İki güzel oyuncu, en yakın rakiplerine de 5'er milyon dolar fark attı. Diaz ve Roberts'ı 15'er milyon dolarlık yaklaşık 22 trilyon lira ücretleriyle son dönemin gözde ismi Nicole Kidman, Charlie'nin diğer güzel meleği Drew Barrymore ve 'Bu Nasıl Sarışın' filmindeki başarılı oyunuyla hafızalara kazınan genç oyuncu Reese Witherspoon ve Angelina Jolie izledi. 
     
     Hollywood'un A takımı 

     Oscar'lı oyuncu Halle Berry 14 milyon dolarlık 20 trilyon lira ücretiyle üçüncü, Sandra Bullock 12 milyon dolarlık yaklaşık 17 trilyon lira ücretiyle dördüncü sırada yer aldı. Sinema dünyasının en pahalı oyuncusu unvanını 'Mission Impossible 2' Görevimiz Tehlike filminden aldığı 75 milyon dolarla yaklaşık 109 trilyon lira Tom Cruise elinde bulunduruyor. Hollywood'un en çok kazanan ve 'A Listesi' diye tanımlanan oyuncuları arasında Tom Cruise, Tom Hanks, Mel Gibson, Julia Roberts, Nicole Kidman, Russel Crowe, Ben Affleck, Leonardo DiCaprio, Harrison Ford gibi isimler var. 
     
</TEXT>
</DOC>
