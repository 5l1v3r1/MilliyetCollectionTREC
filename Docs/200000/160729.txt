<DOC>
<DOCNO> 160729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yazar/guclu.html </URL>
<DATE> 2003/06/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Çankaya'nın eğitim seferberliği 
</HEADLINE>
<TEXT>

     İşte eğitim konusunda böylesine bir kaosun içindeyiz. Hem sorun çok önemli diyoruz. Hem de hiç ilgi göstermiyoruz. Eğer öyle olmasaydı 2000'li yıllarda hala okuma yazma kursları düzenliyor olur muyduk .. 
     Bugüne kadar yüzlerce kez yazdım. Ama anlaşılan o ki binlerce kez daha yazacağım Eğitimin sahibi yok. 
     Devlet desen devlet yok. Veli desen veli yok. Politikacıları hiç saymıyorum. Çünkü onlar zaten hiç yok. Siz hiç bugüne kadar eğitime canı gönülden destek veren bir lider ya da parti gördünüz mü .. 
     Medyayı hiç sormayın. Bizim de politikacılardan hiç farkımız yok... 
     İşte duyarsızlığın had safhaya ulaştığı böylesine bir ortamda Çankaya'da yanan eğitim meşalesi çok önemli. 
     Eğitimin önemine gönülden inanmalarına ve samimi çabalarına karşın bunu toplum ile çok sık paylaşmayan Çankaya, son günlerde ciddi bir atak içerisinde. 
     Cumhurbaşkanı Sezer cuma günü İstanbul Üniversitesi'nde, Genel Sekreter Nehrozoğlu ise cumartesi günü İTü'deydi. Bu kadarı bile olumlu bir gösterge derken dün de Ankara Üniversitesi'nde Semra Sezer ile karşılaştık. Mutlu olduk. 
     Her üçü de toplantılara sadece fiziki olarak değil kafaları ve gönülleriyle de katıldılar. 
     Başlattığı Ulusal Eğitime Destek kampanyası ile iki milyona yakın insanımıza eğitim desteği sağlayan Semra Sezer, dün, siyasetçilerin yaptığı gibi toplantının açılışını gerçekleştirip orta yerde bırakıp gitmedi. Tüm panelistleri ve tartışmaları sonuna kadar izledi. Notlar aldı. Görüşlerini ortaya koydu. 
     Eğitilmiş toplum bu ülkenin geleceğinin güvencesidir dedi. 
     Okuma yazma kursu ile başlayan daha sonra mesleki beceri kazandırma ile devam eden Ulusal Eğitim Destekleme kampanyasında hedef kitlenin 9 milyon kişi olduğunu duyduğumda şok olmadım desem yalan olur. 
     Evet yanlış okumadınız. Neden bizi AB'ye almıyorlar diye bin türlü senaryo üretenlere şunu sormak gerekir. 9 milyon okuma yazmaz'ın olduğu bir ülkeyi siz olsanız ciddiye alır mıydınız 
     Ankara Üniversitesi Sürekli Eğitim Merkezi ANKÜSEM'in düzenlediği panel, yetişkinlerin eğitimine yönelikti. Prof. Dr. Meral Uysal'ın yönettiği panelde İşkur Genel Müdürü Dr. Necdet Kenar, MEB çıraklık ve Yaygın Eğitimi Genel Müdürü Esat Sağcan, Mesleki Eğitimi Güçlendirme ve AB fonları iletişim uzmanı Prof. Dr. Ali Şimşek ve ben konuşmacıydım. 
     Çağdaş Yaşamı Destekleme Derneği'nin cumartesi günü düzenlediği seminerde olduğu gibi dün de çok çarpıcı notlar aldı. Bunları ileriki günlerde ayrı ayrı sizlerle paylaşacağım. Çünkü gerçekten çok önemliler. 
     İşte bunlardan bazı satır başları 

</TEXT>
</DOC>
