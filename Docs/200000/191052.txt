<DOC>
<DOCNO> 191052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo31.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Adanaspor maçından notlar... 
</HEADLINE>
<TEXT>

     Fenerbahçe, Birinci Süper Lig'de 39 gün aradan sonra Adanaspor maçında seyircisiyle buluştu. 
     Futbol Federasyonu'nun verdiği saha kapatma cezası, iki deplasman maçının üst üste olması ve milli maç için lige verilen ara nedeniyle 39 gündür FB Şükrü Saracoğlu Stadı'nda taraftarıyla buluşamayan sarı-lacivertliler, Adanaspor maçıyla bu hasrete son verdi. 
     Kadıköy'de son maçını 14 Eylül'de Gaziantepspor ile yapan Fenerbahçe, bu maçın ardından Galatasaray, Konyaspor ve Bursaspor maçlarını deplasmanda, Gençlerbirliği maçını ise cezası nedeniyle İzmir'de oynamıştı. 
     
     DAUM'DAN İMZALI FOTOĞRAF SÜRPRİZİ 
     Adanaspor maçını izlemek için stada gelen taraftarlara, 50. yaş günü anısına teknik direktör Christoph Daum'un imzalı fotoğrafları dağıtıldı. 
     Tribünlere girişte taraftarlara dağıtılan Daum'un fotoğrafının üzerinde, Alman çalıştırıcının ''Her şey için teşekkürler, 50. yaş günü anısına'' şeklinde Türkçe yazılı sözleri yer aldı. 
     Bu arada, 50. yaş gününü kutlayan Daum ve 22 yaşına giren futbolcu Kemal için, numaralı tribüne kutlama mesajı içeren iki ayrı pankart asıldı. 
     
     SELÇUK CEZALI 
     Geçen haftaki Bursaspor maçında gördüğü sarı kartla 4. kartına ulaşan Selçuk, cezalı duruma düştüğü için Adanaspor maçında takımdaki yerini alamadı. 
     Teknik direktör Daum, bu maçta sahaya sürdüğü 11'de, Bursaspor maçının 11'inde yer alan Rebrov'a da yer vermezken, bu futbolcu yedekler arasında kaldı. 
     Daum, Bursaspor maçında yedek soyunan Kemal ve Aurelio'yu bu kez ilk 11'de oynattı. 
     Fenerbahçe-Adanaspor maçından 1,5 saat önce başlayan şiddetli yağmur, çim sahanın zeminini oldukça etkiledi. Sahanın belli bölümlerinde yağmur suyu birikintileri oluştuğu gözlendi. - Fenerbahçe, Dereağzı Tesisleri'nde oynadığı PAF Ligi maçında Adanaspor'u 7-1 yendi. 
     Karşılaşmanın hakemleri anons edildiğinde, taraftarlar ıslıkla protestoda bulundu. Tribünlerde de siyah zemin üzerine beyaz yazıyla ''Temiz bir lig istiyoruz'' yazılı pankart açıldı. Pankart, hakemin yetkililere uyarıda bulunması üzerine kaldırıldı. 
     Teknik direktör Christoph Daum, takımla birlikte sahaya çıktığında, tribünlerdeki taraftarlardan büyük alkış aldı. 
     
     YÖNETİM KURULU TOPLANTI YAPTI 
     Fenerbahçe Kulübü Yönetim Kurulu, Adanaspor maçı öncesinde kulüp binasında haftalık olağan toplantısını yaptı. 
     Yöneticilerin, yarınki Yüksek Divan Kurulu toplantısı için değerlendirmeler yaptığı öğrenildi. 
     
     SARAN ''ADAYLIĞIM NETLEŞMEDİ'' 
     Fenerbahçe'de yaklaşan olağan genel kurul öncesi, başkan adaylığı gündeme gelen eski yönetici Sadettin Saran, bu konunun henüz kesinleşmediğini açıkladı. 
     Saran, A.A muhabirine yaptığı açıklamada, ''Başkan adaylığım konusunda netleşmiş bir durum yok. Dolayısıyla belli olmayan bir adaylığın açıklanması söz konusu olamaz. Böyle bir şey olursa toplantı yapar açıklarım'' dedi. 
     
</TEXT>
</DOC>
