<DOC>
<DOCNO> 171854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/guncel/gun02.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremi vali vekili bildi 
</HEADLINE>
<TEXT>

   Geçtiğimiz günlerde kaymakamlıklara genelge gönderen Denizli Vali Vekili Orhan Öztürk "Sismik fırtına var, deprem olabilir" demişti... 
   SEMRA KARDEŞOĞLU, İstanbul 

   
   Denizli Vali Vekili Orhan Öztürk'ün kaymakamlıklara gönderdiği "Sismik fırtına var, 6 şiddetinde bir deprem olabilir" şeklindeki genelgesinin ardından dün sabah Denizli'de 5.6'lık deprem meydana geldi. Öztürk, uzmanların verdiği bilgilerin ışığında zaman belirtmeden halkı uyardığını tehlikenin ise henüz geçmediğini olduğunu söyledi. Öztürk, "5.9 - 6 şiddetinde bir deprem halen olabilir. Çünkü Denizli'de tek bir fay yok" dedi. 
   Vali vekili Öztürk, daha önce Düzce depreminde görev yaptığını hatırlatarak şunları söyledi 
   "Depremin zamanını kesin olarak bilmek mümkün değil ancak veriler ışığında bir bölgede ne şiddette deprem olabileceği tahmin edilebiliyor. Denizli'ye 1.5 ay önce gelen Prof. Dr. Ahmet Mete Işıkara, Bursa'da olduğu gibi Denizli'de de Buldan merkezli küçük depremler olduğunu, bir hareketlilik yaşandığını, sismik bir fırtına olduğunu söyledi. Üstelik Gölcük ve Düzce depremleri öncesindeki tespitler ışığında bu uyarıda bulunduğunu hatırlattı. Tarihsel olarak da bu durum var. Ayrıca Kandilli Rasathanesi'nde hocalardan Prof. Dr. Mustafa Aktar'la da görüştüm. O da sismik hareketlilik yaşandığını söyledi. Beklenen depremin 6 civarında olabileceğini belirtti. Denizli'de tek bir fay değil, birkaç fay var." 
   Öztürk, sözlerini şöyle sürdürdü 
   "Göreve geldikten iki gün sonra çıkardığım genelge camideki avizelerin sabitlenmesini ya da tamamen kaldırılmasını istedim. Müftülük çalışmaya başladı. Önceki gün yayımlanan genelge ile 6 şiddetindeki depreme karşı uyararak, halkın eşyalarını sabitlemesi gerektiğini söyledim. Bu bir gün sonra deprem olacak onun uyarısı şeklinde değildi. Zaten veriler ışığında biliniyordu. Uygun biçimde söylendiği için panik de olmadı." 
   
   
</TEXT>
</DOC>
