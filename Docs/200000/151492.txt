<DOC>
<DOCNO> 151492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/siyaset/siy01.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın 2. hayali Her bakana yardımcı 
</HEADLINE>
<TEXT>

Başkanlık sistemini isteyen Erdoğan'ın yeni hedefi Bakan yardımcılığı. Küskün vekillerin kabineye sokulmasının amaçlandığı proje hayata geçerse ilk Dışişleri'nde uygulanacak 
     UTKU ÇAKIRÖZER, ABDULLAH KARAKUŞ 

     Başkanlık sistemini istediğini açıklayarak tartışma yaratan Başbakan Recep Tayyip Erdoğan, "bakan yardımcılığı" uygulamasını da Türkiye'ye getirmek istiyor. 
     ABD Savunma Bakan Yardımcısı Paul Wolfowitz'ten etkilenen Erdoğan, 8. Cumhurbaşkanı Turgut Özal'ın da çok istediği bu projeyi hayata geçirmek için kurmayları ile değerlendirmeler yaparak yasal durumu tartışıyor. 
     Erdoğan, projeyi uygulamaya koyarsa kabinenin her üyesine bir bakan yardımcısı atanacak. Müsteşarlık uygulaması devam ederken, ABD ve Avrupa'daki parlamento dışından atanan bakan yardımcılığı uygulamasının aksine Erdoğan'ın bu koltuklar için önceliği milletvekilleri olacak. Erdoğan, projeyle kabineye giremeyen milletvekillerinin küskünlüğünü azaltmak ve sorumluluğu paylaştırmayı amaçlıyor. 
     
     Dışarıdan atama 
     Bakan yardımcılığı görevine dışardan atama yapılıp yapılmayacağı da tartışmaya açılırken, uygulamanın öncelikle başlatılacağı bakanlıkların başında ise Dışişleri'nin geleceği öne sürüldü. Bakanlık koridorlarında "siyasi müsteşar" ya da "bakan yardımcısı" adı altında bir makam yaratılacağı yönündeki iddialar arttı. 
     Bu arada Başkanlık sistemiyle ilgili açıklamalarının geniş yankı bulması Erdoğan'ı şaşırttı. Erdoğan "Başkanlık sistemi lafı ettik, herkes üstüne atladı" dedi. 
     
Tepkiler...      GÜNSELİ ÖNAL 

     Erdoğan'ın "Başkanlık ve yarı başkanlık sistemi benim siyasetteki arzumdur" sözleri tartışma yarattı. "Hukuktan, yasamadan, yargıdan mı rahatsız oluyorlar" diye tepki gösteren CHP ile AKP'lilerin görüşleri şöyle 
     Mustafa Gazalcı CHP Denizli Anayasal düzenimizi içine sindiremeyenlerin başkanlık özlemi duymalarını yadırgıyorum. Sahip oldukları büyük çoğunluğa rağmen, halkın yararına olan neyi isteyip de yapamadıklarını anlamıyorum. 
     Gürol Ergin CHP Muğla Sanırım Erdoğan ya düşündüklerini dikensiz gül bahçesinde yerine getirebilmek istiyor ya da kendisini başarılı olamayacak konumda gördüğü için yeni bir tartışma ortaya atıyor. 
     Ağar da 'başkanlık' dedi 
     DYP Genel Başkanı Mehmet Ağar ise Erdoğan'ın başkanlık önerisine destek verdi. Ağar, Türkiye'nin yarı başkanlık, başkanlık gibi icraatın önünü açacak bir yapısal değişikliğe ihtiyacı olduğunu söyledi. 

SİYASET 




















</TEXT>
</DOC>
