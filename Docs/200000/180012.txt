<DOC>
<DOCNO> 180012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko10.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otokoç Genel Müdürü Hurda oto, 30 bin ek talep yaratacak... 
</HEADLINE>
<TEXT>

     Otokoç Genel Müdür Cenk Çimen, 20 yaşın üzerindeki araçların hurdaya çıkarılıp yerine yenisinin alınması yoluyla tüketiciye sağlanan ÖTV indirimi nedeniyle, bu sene için 30 bin seviyesinde ek talep gelebileceğini bildirdi. Çimen, gelecek yıl bu rakamın 50-60 bin sevilerine çıkabileceğini tahmin ettiklerini açıkladı. 
     Genel Müdür Çimen, son dönemde, ''düşük enflasyon oranları, IMF ile uyumlu yürütülen ekonomik program, faizdeki önemli gerilemeler ve kurların belli seviyede gitmesi'' gibi, olumlu gelişmeler bulunduğunu hatırlattı. 
     Çimen, bunların genel siyasi ve ekonomik yapıdan en fazla etkilenen sektörlerden biri olan otomotivi olumlu etkilediğini vurguladı. 
     Faiz oranlarının 2000 yılındaki seviyelerine geri döndüğünü, otomotiv şirketlerinin yaptıkları kampanyalarla buna destek verdiklerini anlatan Çimen, ''trend pozitif ve her dönem, bir öncekine göre iyileşerek gidiyor'' diye konuştu. 
     
     HURDAYA ÇIKARILACAK ARAÇLARA ÖTV İNDİRİMİ 
     20 yaşın üzerinde olan aracın hurdaya ayrılıp, yerine yenisinin alınması durumunda sağlanan ÖTV indirimine de değinen Çimen, bu yıl için 3.5 milyar, gelecek yıl için ise 4.5 milyara kadar muafiyet imkanı olduğunu hatırlattı. 
     Bu muafiyete KDV'nin eklenmesiyle indirimin daha da arttığını vurgulayan Çimen, bu yıl için 4 milyar 130 milyon lira, gelecek yıl için ise 5.3 milyar liraya kadar indirim olabileceğine dikkat çekti ve bunun pazara ciddi anlamda dinamizm getirdiğini vurguladı. 
     20 yaş üzerinde Türkiye'deki araç parkında 800 bin otomobil bulunduğunu kaydeden Çimen, hurdaya çıkarılacak araçların ilave indirim unsuru olduğunu ifade etti. 
     
     HURDA ARAÇ ALACAKLARA UYARI 
     İndirimden yararlanmak için, hurdaya çıkarılacak araç alacak tüketicilere uyarıda da bulunan Çimen, bu araçların noter masrafı ve ruhsat tescil ile yaklaşık 1.5 milyar liraya geldiğini hatırlattı. 
     Tüketicinin ''indirim alacağım'' diye bu araçları her noktadan almaması gerektiğini vurgulayan Çimen, bu araçların bir çoğunun muayenesi veya trafik sigortası bulunmadığı, dolayısıyla ek masraflar çıkabileceğini söyledi. 
     Araçların hurdaya çıkarılırken yapılması gereken, motor ve şase numarasının imhası gibi önemli işler de olduğunu, bunların yapılmaması halinde tüketicinin ''başının ağrıyabileceğini'' söyleyen Çimen, ''Bu işin erbabıyla ve kurumsal kimliği olan noktalarla yapılması önemli'' dedi. 
     Ekonomik ve politik gelişmelerin son derece olumlu olduğunu, bastırılmış talebin yavaş yavaş piyasaya geldiğini anlatan Çimen, ''Hurda araçla ÖTV muafiyet sektörü olumlu etkiliyor, bu yaz aylarında bile talebi diri tuttu ve otomobile trend şaşırttı'' diye konuştu. 
     
     OTOMOTİV PAZARINDA SON DURUM 
     Bu arada Ağustos ayı itibarıyla satışları otomobilde 17 bin, hafif ticari araçta 3 bin 350, orta ticari araçta 5 bin 500, ağır ticari araçta ise 2 bin 250 adet seviyesinde beklediklerini açıklayan Çimen, bu rakamların geçen yılın aynı ayına göre, otomobilde yüzde 100, hafif ticari araçta yüzde 160, orta ticari segmentte yüzde 58, kamyonda ise yüzde 50 artış anlamına geldiğini söyledi. 
     Ağustos ayında toplam pazarın 27 bin 500-28 bin seviyesinde seyredeceğini de ifade eden Çimen, yıl sonu itibariyle toplam pazarın ise 305-330 bin aralığında oluşacağını vurguladı. 
     Çimen, bu yıl toplamında ise 180-190 bin otomobil, 50-55 bin hafif ticari araç, 55-60 bin orta ticari araç, 20-25 bin de ağır ticari araç satışının gerçekleşmesini beklediklerini sözlerine ekledi. 
     
</TEXT>
</DOC>
