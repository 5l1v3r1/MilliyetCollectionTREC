<DOC>
<DOCNO> 193178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/spor/spo03.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzaklara dikkat 
</HEADLINE>
<TEXT>

   Galatasaray Teknik Direktörü Fatih Terim, futbolcularından saha içi ve tribün tahriklerine kapılmamalarını istedi. Tecrübeli hoca, "Sabırla oynayıp, istediğimizi alacağız" diye konuştu 
      ERHAN TELLİ 

   
   Videodan izlediler 
   LİGDEKİ Beşiktaş beraberliğinin ardından Şampiyonlar Ligi'ne dönen Galatasaray'da Fatih Terim, dersini iyi çalışıyor. Özel olarak hazırlanan Olympiakos takımının analizinin yapıldığı video kaseti Florya Metin Oktay Tesisleri'nde futbolcularına izlettiren Terim, bir toplantı da yaparak uyarılarda bulundu. Oyuncularından sabır isteyen Fatih hoca, "Bunu başarırsak, istediğimizi alırız" dedi. 
   
   Taraftar uyarısı 
   ÖZELLİKLE tribün ve saha içi tuzaklarına düşmemelerini belirten Fatih Terim, tahriklere de kulak tıkamalarını ifade etti. Galatasaray Teknik Direktörü, konuşmasına şöyle sürdürdü "Ne rakip futbolcularla, ne de maçı yönetecek olan hakemle gereksiz diyaloglardan kaçının. Çok ateşli bir taraftar topluluğu bizi bekleyecek. Ama biz ne ateşli seyirciler gördük. Size güveniyorum ve başaracağınızı biliyorum." 
   
   Panathinaikos bizimle    EROL DEMİRKOL 

   Aslan'ı destekleyecekler 
   CİM - BOM, Olympiakos deplasmanında yalnız kalmayacak. Yunan ekibinin ülkesindeki ezeli rakibi Panathinaikos'un taraftarlarının yarınki mücadelede Galatasaray'ı destekleyeceği öğrenildi. Grupta Galatasaray ile birlikte UEFA için büyük bir savaş verdiklerini vurgulayan Olympiakos'un yıldızı Djordjeviç, "Şimdilik Real Sociedad ve Juventus'a kafamızı takmıyoruz. En büyük rakibimiz Galatasaray" yorumunu yaptı. 
   
   İlk hedefleri UEFA Kupası 
   GALATASARAY maçını son şans olarak gören Olympiakos Teknik Direktörü Protasov, öncelikli hedeflerinin UEFA Kupası olduğunu belirtti, Cim - Bom'u yenerek üçüncülük şanslarını devam ettirmek istediklerini söyledi. Protasov, "İstanbul'da 1-0 yenilmiştik, buradaki skorun 1-0'dan daha büyük olması lazım. Eğer Galatasaray'ı mağlup edersek, Real Sociedad maçı gruptan çıkma maçı olacak" dedi. 
   
   Lubos ile yenilmedik    OLYMPİAKOS - Galatasaray maçının hakemi Slovak Michel Lubos olarak açıklandı. 1994 yılından bu yana uluslararası karşılaşmalarda görev yapan Lubos, 2003 UEFA Kupası finalini yönetmişti. Mesleği öğretmenlik olan Slovak hakem, Galatasaray'ın UEFA'da Leeds ile İngiltere'de oynadığı ve Şampiyonlar Ligi'nde PSV ile yaptığı maçta görev yapmıştı. 
   
   Lubos'un yönettiği Cim-Bom maçları 
   Şampiyonlar Ligi 
   30.10.2001 Galatasaray - PSV 2-0 
   
   UEFA Kupası 
   20.04.2000 Leeds - Galatasaray 2-2 
   
   Kaptan dalya diyecek    Avrupa'da isim yaptı 
   OLYMPİAKOS maçı Galatasaray Kaptanı Bülent Korkmaz açısından ayrı bir önem taşıyor. Kaptan, yarınki mücadelede Avrupa Kupaları'nda 100. maçına çıkıp, dalya diyecek. İlk olarak 7 Eylül 1988 tarihinde oynanan Rapid Wien maçında Sarı - Kırmızılı formayla buluşan Bülent Korkmaz, bu süre içinde 42 galibiyet, 30 yenilgi, 27 beraberlik gördü. Kaptan, Türkiye dışındaki tek golünü ise Şampiyonlar Ligi Grup maçlarında Monaco'ya attı. 
   
   Gizli golcü Hasan 
   YUNAN ekibi karşısında puan getirecek planları yapan Teknik Direktör Fatih Terim, orta sahayı sağlam tutacak, gizli golcü olarak Hasan Şaş'a görev verecek. Kontrataklarla gol arayacak olan Sarı - Kırmızılı ekip, defansta tıpkı Beşiktaş maçındaki gibi, katı bir oyun anlayışı sergileyecek. Cim - Bom, Avrupa iddiasını kaçırmamak için beraberliği bile yeterli bulacak. Mağlubiyet akıllardan bile geçmiyor. 
   
   Şükür yetişiyor    Ayak parmağındaki ezilme nedeniyle krampon giyemeden çalışan Hakan'ın Olympiakos karşısında oynayacağı belirtildi 
   Yoğun tedavi 
   BEŞİKTAŞ maçında ayak parmağına aldığı darbeyle sakatlanan Hakan Şükür'ün, Olympiyakos maçına yetiştirilmesi için yoğun bir tedavi programı uygulanıyor. Ayağına krampon giyemeyen ve bir numara büyük spor ayakkabısı ile çalışabilen Hakan'ın, parmağındaki ezilmeye rağmen takımını yalnız bırakmayacağı ve oynamak istediği ifade edildi. 
   
   Aslan gidiyor 
   FLORYA'DA yarınki mücadelenin taktik çalışmasını basına kapalı olarak yapılırken idmana Volkan ve kaleci Mehmet katılmadı. Fatih Terim, 18 kişilik kadroya Lukunku ve Tamas'ı alırken Hakan Ünsal'a yer vermedi. Bugün Atina'ya gidecek olan Cim-Bom, akşam son çalışmasını maçın oynanacağı stadda yapacak. Terim, idman öncesinde de bir basın toplantısı düzenleyecek. 
   
   
</TEXT>
</DOC>
