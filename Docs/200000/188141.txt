<DOC>
<DOCNO> 188141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sondun13.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki patlama...Ölü ve yaralı sayısında çelişkili açıklamalar 
</HEADLINE>
<TEXT>

     Irak'ın merkezindeki Bağdat Oteli yakınlarında bomba yüklü olduğu belirtilen bir aracın patlamasının ardından ölü ve yaralı sayısında çelişkili açıklamalar yapılıyor. 
     A.A muhabirinin güvenlik birimlerinden aldığı bilgiye göre, olayda 18 kişi öldü, 32 kişi de yaralandı. 
     Amerikalı Albay Peter Mansoor ise en az 6 Iraklının öldüğünü, 10 kişinin yaralandığını kaydetti. 
     Mansoor, yaptığı açıklamada, ''Bir kişi, Bağdat Oteli'nin güvenlik bariyerine çarptığı arabasını ateşe verdi. En az 6 ölü ve 10 yaralı var'' dedi. 
     Irak polisi ise daha önce yaptığı açıklamada, ABD Merkezi Haberalma Teşkilatı CIA ajanları, ittifak yetkilileri ve Irak geçici hükümet konseyi üyeleri tarafından kullanıldığı belirtilen otel yakınındaki patlamada 10 kişinin öldüğünü açıklamıştı. 
     Öte yandan, ABD'nin Irak'taki sivil yöneticisi Paul Bremer, olayın ardından yaptığı açıklamada, ölenlerin yakınlarına başsağlığı diledi. 
     Bremer, ''Teröristler, Irak halkının ve ittifakın Irak'ın yeniden yapılanmasında başarılı olduğunu biliyor. Onlar, bu yeni Irak umudunu paylaşmıyorlar. Dikkatleri, özgürlüğün elde edilmesinden bu yana devam eden süreçten başka yönlere çekmek istiyorlar'' dedi. 
     Teröristlerin başarılı olamayacağını belirten Bremer, ''Ne ittifak ne Irak halkı, demokratik Irak yolundan döndürülmeyecek. Irak polisi ile birlikte çalışarak sorumluları bulup adalete teslim edeceğiz'' diye konuştu. 
     
</TEXT>
</DOC>
