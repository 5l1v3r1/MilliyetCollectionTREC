<DOC>
<DOCNO> 160672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/siyaset/siy01.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Münevver Hanım itiraf etti 
</HEADLINE>
<TEXT>

TBMM Başkanı'nın eşi, Aksiyon dergisine Sevgi Yağmuru Derneği adına çalıştığını söyledi 
     ANKARA Milliyet 

     TBMM Başkanı Bülent Arınç'ın eşi Münevver Arınç, Devlet Konukevi'nde Ankara Palas tesettür defilesi düzenleyen Sevgi Yağmuru Derneği ile hiçbir ilgisi bulunmadığı yolundaki açıklamasını kendi sözleriyle yalanladı. Arınç, haftalık haber dergisi Aksiyon'da yayımlanan söyleşisinde, Sevgi Yağmuru Derneği adına çalıştığını söyledi. Milliyet'te çıkan "Devlet Konukevi'nde tesettür defilesi" haberinden sonra Arınç'ın avukatı Yakup Erikel aracılığıyla yapılan açıklamada, "Münevver Arınç herhangi bir derneğin manevi annesi ya da koruyucusu değildir. Kendileri bütün derneklere eşit uzaklıkta ve yakınlıktadır. Arınç, orgenizasyonun ne himayecisi, ne aktif katılımcısı ne de organizatörüdür" denildi. 
     Bu açıklamanın yanı sıra Sabah Gazetesi'nde de, Arınç'ın, "Benim bu dernekle fiilen hiçbir bağlantım yok. Defile benim himayemde düzenlenmiyor. Benimle ilgisi de yoktur" sözlerine yer verilmişti. Münevver Arınç, dün piyasaya çıkan Aksiyon dergisinin son sayısında kendisiyle yapılan söyleşide aynen şu ifadeleri kullandı "Bugünlerde arkadaşlarımın kurduğu Sevgi Yağmuru isimli bir dernek adına çalışıyorum." 
     Bazı AKP milletvekillerinin eşleri de, Arınç'ın kuruluşunda da etkili olduğu Sevgi Yağmuru Derneği için çalıştığını açıklamışlardı. 
     Bu arada, Setre Konfeksiyon tarafından yapılan açıklamada, Devlet Konukevi'nde gerçekleştirilmesi planlanan "Osmanlıdan Günümüze Türk Kadını Kıyafetleri" adlı defilenin Dedeman Büyük Anadolu Oteli'nde yapılacağı, iptalinin ise söz konusu olmadığı kaydedildi. 
     

</TEXT>
</DOC>
