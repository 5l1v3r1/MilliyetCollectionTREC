<DOC>
<DOCNO> 190839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur36.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
''Temel Sorunlar ve Çözümler Bildirgesi'' 
</HEADLINE>
<TEXT>

     CHP 30. Olağan Kurultayı'nda oluşturulan ''Temel Sorunlar ve Çözümler Komisyonu''nun hazırladığı ''Temel Sorunlar ve Çözümler Bildirgesi''nde, ''ulusal egemenliğin, egemenliğin saltanatta, hilafette, dinde, mezhepte değil, millette olması anlamına geldiği'' ifade edildi. 
     CHP Kurultayı'nca oluşturulan iki komisyondan biri olan ''Temel Sorunlar ve Temel Çözümler Komisyonu'', çalışmalarını tamamlayarak hazırladığı raporu Divan Başkanlığı'na sundu. 
     ''Temel Sorunlar ve Çözümler Bildirgesi'' adı verilen raporda, CHP'nin, Atatürk ilke ve devrimlerinin, laik Cumhuriyetin, çağdaş sosyal demokrasinin ve başka ülkelere örnek olabilecek ''Türkiye modelinin'' sahibi ve güvencesi olduğu kaydedildi. Bildirgede, ''Ulusal egemenlik, egemenliğin saltanatta, hilafette, dinde, mezhepte değil, millette olması demektir. CHP, bu büyük dönüşümün partisidir''denildi. 
     CHP'nin genel seçimlerden bu yana Türkiye'nin ihtiyacı olan sorumlu, iyi niyetli ve yapıcı bir muhalefet anlayışını özenle sürdürdüğü belirtilen bildirgede, şu görüşlere yer verildi 
     ''Hükümetin izlediği politikalar, demokrasinin ve rejimin geleceği açısından kaygı vericidir. Siyasetin ve devlet kurumlarının tarikatlar tarafından kuşatılması, giderek teslim alınması, hiçbir şekilde kabul edilemez. 
     Hükümet, yasa ve kural tanımaz, hukukun üstünlüğüne duyarsız tavrı ile demokrasimizde ciddi yaralar açmaktadır. 
     AKP'yi bir kez daha uyarıyoruz Devlet yönetiminde partizanlığa, devleti kendi siyasetinizle işgale son veriniz. 
     Hükümet, yurttaşın anayasal sosyal haklarını eksiksiz yerine getireceğine, sorunlara sadaka anlayışı ile yaklaşmakta, insanlarımızın onurunu çiğnemektedir. 
     Hükümet, üniversitelere, TÜBİTAK'a, özerk bilim kurumlarına savaş açmıştır. AKP'yi uyarıyoruz, sağduyuya çağırıyoruz, buralardan elinizi çekiniz.'' 
     
</TEXT>
</DOC>
