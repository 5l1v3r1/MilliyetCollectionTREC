<DOC>
<DOCNO> 172256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/spo03.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den gözdağı 
</HEADLINE>
<TEXT>

   Galatasaray'ın teknik patronu, Hertha Berlin ile oynanan karşılaşmada tel tel dökülen oyuncularına sert çıktı, "Kendinize çeki düzen vermezseniz bu takımda çok zor forma bulursunuz" restini çekti 
      ERHAN TELLİ 

   
   'Bu nasıl futbol' 
   SARI - Kırmızılı camiada Berlin'deki hazırlık maçında Hertha Berlin karşısında alınan farklı mağlubiyet endişe yarattı. Teknik Direktör Fatih Terim'in ortaya konulan kötü futbola çok sinirlendiği bildirildi. Maçtan sonra soyunma odasında öğrencilerini sert bir şekilde azarladığı öğrenilen Fatih Terim'in, "Bu nasıl futbol. Sizi bir daha böyle görmeyeyim" diyerek, gözdağı verdiği ifade edildi. 
   
   'Hakkını verin' 
   TECRÜBELİ hoca, yaptığı kısa konuşmada, "Kimse bu takımda kaldım diye sevinmesin. Bazılarınız kendilerine bir an önce çeki düzen vermezse bir daha zor şans bulur. Herkes bu formanın hakkını versin. Kimsenin yeri garanti değil" diyerek, dikkat çekti. Teknik Direktör Fatih Terim'in yeni transferlere yaptıkları hataları tek tek anlattığı, gençleri de daha gayretli olmaları konusunda uyardığı bildirildi. 
   
   Cottbus maçı iptal edildi    GALATASARAY'IN, yarın akşam Almanya'da geçen sezon 2. lige düşen Energie Cottbus ile oynayacağı karşılaşma iptal oldu. Sarı - Kırmızılı ekip, Hertha Berlin maçında yaşanan sakatlıklar ve karşılaşmanın oynanacağı Cottbus'un kamp yapılan bölgeye 150 kilometre mesafede olması nedeniyle geri adım attılar. 
   
   Kredide imza günü    GALATASARAY, Ali Sami Yen Stadı projesinde finansman sorununu nihayet çözüyor. Anlaşma protokolünün bugün Mecidiyeköy'deki Galatasaray Pazarlama A.Ş. binasında yapılacağı bildirildi. Öte yandan kulübün kurucusu Ali Sami Yen, ölümünün 52. yıldönümünde bugün Zincirlikuyu'daki anıt mezarı başında anılacak. 
   
   'Rakip olamayız'    ŞAMPİYONLAR Ligi'nde Galatasaray'ın olası rakibi Ermenistan'ın Pyunik takımının hocası Mihail Stoichita, "Ne CSKA ne de Pyunik, Galatasaray'ı yenebilir" dedi. Stoichita, Galatasaray'ın iki takım için de geçilmez bir engel olduğunu söyledi. 
   
   Genç Sabri'ye koruma çemberi    ALT yapıdan takıma kazandırılan ve başarılı performansıyla beğeni toplayan Sabri Sarıoğlu'nun adeta üzerine titreniyor. Galatasaray'da geçmişte Emre Belözoğlu'na uygulandığı gibi genç oyuncu koruma altına alındı. Takım arkadaşları Sabri'nin her türlü hareketini yakından takip ediyor. Futbolcular, Hertha maçında Sabri'ye yapılan sert hareketlere tepki gösterirken, maç bitiminde de Yardımcı Antrenör Ahmet Ceyhan kasıtlı faul yapan oyuncuyu sert dille uyardı. 
   
   Hakan Şükür sıkıntı yarattı    Hertha Berlin karşılaşmasında sakatlanan golcü oyuncuya yoğun tedavi uygulanıyor. Durumu bugün netlik kazanacak 
   
   Gergin bekleyiş 
   KULÜP Doktoru Bülent Bayraktar, Hertha Berlin ile oynanan maçta Hakan'ın bileğine darbe aldığını, durumunun bugün kesinleşeceğini söyledi. Yıldız oyuncunun burkulan bileğinde krampon izi bulunduğunu belirten Bayraktar, "Bu tür durumlarda 48 saat beklemek gerekir. Yarın bugün durumu daha da netleşir. Ne kadar süre oynamayacağını şu an söylemek çok zor" dedi. 
   Oynamak istiyor 
   HAKAN ŞÜKÜR dün akşamki idmana çıktı ve düz koşu yaptı. Golcü futbolcu Amsterdam Turnuvası'nda forma giymek istediğini belirtirken "Takımımı yalnız bırakmak istemiyorum" dedi. Bu arada arka adalesinde zorlanma olan Ergün de Hakan'la birlikte çalıştı. Diğer sakat oyuncular Frank De Boer, Prates ve Lukunku ise hafif bir ter idmanı yaptı. 
   
   Cim-Bom'da Yıldıray atağı    Top Leverkusen'de 
   GALATASARAY'IN transferi için uğraş verdiği Yıldıray Baştürk topu kulübüne attı. Yıldız oyuncunun, kulübüyle anlaşılmasını beklediği bildirildi. B.Leverkusen ise, "5 milyon Euro veren, Yıldıray'ı alır" açıklamasını yaptı. Galatasaray, kredi protokülünü imzalanmasının ardından yıldız futbolcuyu Amsterdam Turnuvası'na yetiştirmek için atağa geçecek. Başkan Özhan Canaydın da transferi bitirmek için yarın Almanya'ya gidecek 
   Yoğun pazarlık 
   YÖNETİM, bonservis bedeli olarak Alman ekibine 2.5 milyon Euro teklif etti. Yıldıray'ın alacağı yıllık 1 milyon Euro'nun da düşülmesiyle 3.5 milyon Euro k r edileceği konusunda Alman ekibinin ikna edilmesine çalışılıyor. Milli futbolcunun önümüzdeki sezon serbest kalacak olması da pazarlıkta koz olarak kullanılacak. 
   
   
</TEXT>
</DOC>
