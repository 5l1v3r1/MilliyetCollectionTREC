<DOC>
<DOCNO> 194669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/ekonomi/eko05.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüşvetin belgesini bulduk' 
</HEADLINE>
<TEXT>

   Uzan operasyonunun 8.5 katrilyonluk maliyetinin yatırım bütçesine eşit olduğunu söyleyen Enerji Bakanı Güler, "Rüşvetin belgesini bulduğumuzu zannediyoruz" dedi 
      ANKARA Milliyet 
   
   Enerji Bakanı Hilmi Güler, Uzanlar'ın, "Çukurova Elektrik ÇEAŞ ve Kepez'i verirseniz borcumuzu öderiz" demesini elma ile armutu karıştırmak olarak niteledi. Güler, bakanlığının bütçesinin Meclis Plan ve Bütçe Komisyonu'ndaki görüşmeleri sırasında, ÇEAŞ ve Kepez Elektrik'e ilişkin olarak, "Bu sizin değil ki. Direklerine varana kadar milletin parasıyla yapılmış devletin malı. 'Rüşvetin belgesi olur mu ' denilmişti. Rüşvetin belgesini bulduğumuzu zannediyoruz. Türkiye, temizlenme, boşaltma hareketi yapıyor. Dosyalarımızı hazırladık, verdik. Gerisi yargının görevi" dedi. 
   
   'Matruşka bebeği gibi' 
   ÇEAŞ ve Kepez'in faaliyet alanının Hatay'dan Burdur'a kadar yedi ili kapsadığını, 11 baraj ve 43 trafo merkezinin bulunduğunu belirten Güler, şöyle konuştu 
   "350 kişilik uzman kadrosuyla çalıştık ve yasaya uymamanın verdiği kusurlu hareketi önledik. Kararlı davranarak geri adım da atmadık. Uzan operasyonunun devlete maliyeti 8.5 katrilyon lira. Yatırıma ayrılan bütçeye eşit. Bu konu matruşka bebekleri gibi açılıyor ama giderek daha büyük bebekler çıkıyor." 
   
   'Nükleerin payı yüzde 20 olacak'    ENERJİ Bakanı Hilmi Güler, elektrik üretiminde kompozisyonu değiştirmeyi hedeflediklerini söyledi. Toplam üretimde doğalgazın yüzde 41, hidroliğin yüzde 26, kömürün yüzde 25 ve petrolün yüzde 8 payları olduğunu belirten Güler, nükleer dahil olmak üzere yakıt çeşidini beş ayaklı hale getireceklerini yakıt bazındaki oranları da yüzde 20'ye çekeceklerini açıkladı. Güler'in bu projeksiyonunda böylelikle nükleer güç için de yüzde 20'lik pay kaldı. 
   
   
</TEXT>
</DOC>
