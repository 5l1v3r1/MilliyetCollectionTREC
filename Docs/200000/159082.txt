<DOC>
<DOCNO> 159082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo30.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın İkincilik başarı... Lucescu konusunda rahatım... 
</HEADLINE>
<TEXT>

     Galatasaray Kulübü Başkanı Özhan Canaydın, şampiyonluk yarışında mücadele ettikleri iki rakibe de puan kaybettiklerini ifade ederek, bu şartlarda ikinciliğin başarı olduğunu söyledi. 
     Florya Metin Oktay Tesisleri'nde yeni açılan kafede bir basın toplantısı düzenleyen Canaydın, ligde şampiyonluk yarışının birincisi ve ikincisinin olacağını, bunun da normal olduğunu belirtti. Canaydı, ''Biz Şampiyonlar Ligi'ne girmek için ön eleme hakkını kazandık. Seri başı olduğumuz için de daha uygun bir rakiple oynayacağız. Şampiyonluk bir tane. Galatasaray 10 senede 7 şampiyonluk kazandı. Şampiyonluktan başka bir hedef yoktur, ancak üstümüzdeki Beşiktaş'a 6 puan, altımızdaki Gençlerbirliği'ne de 5 puan kaybettik. Bu şartlarda ikincilik başarıdır'' dedi. 
     
     ''FAİR-PLAY'E DEVAM'' 

     Canaydın, bir basın mensubunun, ''Maçta Fatih Terim'e koro halinde küfür ediliyor, siz Serdar Bilgili ile birlikte el ele taraftarları selamlıyorsunuz'' demesi üzerine de şöyle konuştu 
     ''Ben Fair-play'den yanayım. Dünkü maçta birbirlerini yumruklayan oyuncular dahi birbirlerinin elini sıktılar. Normal dışı hiç bir hareket yapmadım. Galatasaray Lisesi'nde aldığım eğitim bu. Her sıkıntıya karşı aslan gibi duruyorum. Tavrım da değişmeyecek.'' 
     
     ''VİCDANIM RAHAT'' 

     Başkan Cabaydın, yine bir soru üzerine, teknik direktör Lucescu'yu göndermekten dolayı vicdanın rahat olduğunu ifade etti. 
     Geçtiğimiz sezon sonrasında Lucescu ile konuştuğunu ve onun da konuyu bildiğini ifade eden Canaydın, ''Ben taraftarın yüzde 80'inin istediği teknik direktörü getirdim. Vicdanen rahatım. Herhangi bir üzüntüm de yok'' derken, başarısından dolayı Lucescu ve ekibini de tebrik etti. 
     
     ''TRANSFERE KISITLAMA YOK'' 

     Transfer bütçelerinde kısıtlama yapmayacaklarını belirten Canaydın, bu sezon da bir kısıtlama olmadığını hatırlattı. UEFA Kriterlerine uymaya çalışan bir kulüp olduklarını kaydeden Cabaydın, gereken bütçe ayrıldıktan sonra teknik heyetin transferleri yapacağını anlattı. 
     Canaydın, 1 Haziran'dan itibaren transfer için çalışmalara başlayacaklarını dile getirdi. 
     Kulüp ikinci başkanı ve basın sözcüsü Ali Dürüst'ün Hasan Şaş ile her zaman görüştüğünü belirten Canaydın, bu futbolcunun kendisine gelen teklifleri yönetime sunacağını ve görüşmelere devam edeceğini kaydetti. 
     Her Avrupa ve dünya kulübünde olabileceği gibi transferde bazı hatalar yapıldığını kabul eden Canaydın, ''Bu bize maddi bir yük getirmedi. Sadece Felipe'nin durumu var ve bunun da FIFA Tahkim Kurulu'nda çözümünü bekliyoruz'' diye konuştu. 
     -''BİZ SAHADA YENEREK ŞAMPİYON OLMAK İSTERİZ''- Galatasaray'ın hiçbir zaman olayları dramatik hale getirecek açıklamalar yapmadığını kaydeden Canaydın, itirazların kendilerini bir yere götürmeyeceğini söyledi. Hakemlerle ilgili hiçbir zaman spekülasyon yapmadığını söyleyen başkan Canaydın, ''Hakem atamaların MHK yapar. İtirazlarla bir yere varılamaz. Biz sahaya çıkıp yenerek şampiyon olmak isteriz'' şeklinde konuştu. 
     
     ''YARALANDIM'' 

     Başkan Canaydın, bir medya kuruluşunda kendisiyle ilgili haksız haberler yapıldığını da ifade ederek, bu suçlamalar nedeniyle yaralandığını belirtti. 
     Canaydın, yabancı ortaklığa sahip olmaktan dolayı suçlanmayı anlayamadığını kaydederken, ''Ben bir ihracatçı olarak yabancılarla ortaklık kuruyorum. Böyle 50 bin firma var. Bu tür suçlamalarla yaralanıyorum'' dedi. 
     Hiçbir vergi borcunun bulunmadığını ifade eden Özhan Canaydın, bunun aksine Bursa Deftarlığı'ndan teşekkür belgesi aldığını anlattı. 
     2001 yılında yapılan bir reklam sözleşmesinden doğan anlaşmazlıktan dolayı kendisinin aleyhine suçlamalar başladığını anlatan Canaydın, ''Benden önceki yönetim bu konu hakkında hukuki işlemlere başlamış. Benden uzlaşma istediler. Ancak, benim böyle bir hakkım olmadığını söyledim. Bu para gelir gelmez Sportif A.Ş'ye verildi. Burada benim üzerimden Galatasaray yıpratılmaya çalışıyorlar'' dedi. 
     Başkan Canaydın, bundan sonra yazılanlara cevap vermeyeceğini de vurgularken, yaralanmış, suçsuz insanların cesaretli olduklarını göstermek için bu toplantıyı düzenlediklerini söyledi. Bu arada Canaydın, toplantıya katılan basın mensuplarına deftardarlıktan aldığı teşekkür belgesi ile borcunun bulunmadığına dair belgelerin fotokopilerini dağıttı. 
     Özhan Canaydın'ın basın toplantısını basın mensuplarıyla birlikte yönetim kurulu üyeleri de izledi ve başkana destek verdiler. 

     
</TEXT>
</DOC>
