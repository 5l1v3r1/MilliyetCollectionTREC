<DOC>
<DOCNO> 175382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/spor/spo02.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan erken isyan 
</HEADLINE>
<TEXT>

   Takım kurmakta zorluk çektiğini belirten Fenerbahçe Teknik Direktörü, transferde kaliteli isimleri ikna edememekten yakındı, futbolculara sesini duyuramadığını belirtti 
      YUSUF KOBAL 

   
   'Parayla olmuyor' 
   FENERBAHÇE Teknik Direktörü Christoph Daum, transfer konusunu, takımı ve oynanacak Trabzonspor maçıyla ilgili düşüncelerini aktardı. Kalitesi yüksek futbolcuların Fenerbahçe'ye koşarak gelmediğini belirten Alman hoca, "Bazı transferler parayla olmuyor. Bu futbolcuları ikna etmek zordur" dedi. "Alternatifsizlik benim de hoşuma gitmiyor" ifadesini kullanan Daum, Kemal'i övdü, "Nereye koysam oynuyor" diye konuştu. 
   
   'Sesimi duyuramadım' 
   RÜŞTÜ'DEN sonra gelen bir kaleciden beklentilerin fazla olduğuna dikkat çeken Daum, Enke ile görüşüp güven verdiğini vurguladı ve şu Alman atasözünü hatırlattı "Huzursuzlukta vatandaşın ilk görevi sakin olmaktır." İstanbulspor maçında gürültüden dolayı futbolcularına sesini duyuramadığını da söyleyen Daum, "Buna bir çözüm bulmamız lazım. Belki de hakemin kolundaki aletleri futbolculara takmak lazım" diyerek takıldı. 
   
   Trabzon cehennemi 
   TRABZONSPOR'UN kendi sahasındaki atmosferine de değinen Alman çalıştırıcı, "Trabzon'u cehenneme benzettim. Çünkü en son gittiğimde stadın yarısı yanıyordu" yorumunu yaptı. Zor bir deplasman olacağını vurgulayan Christoph Daum, "Oraya gidip her zaman galip gelmedim. Bütün tecrübemi futbolcularıma aktaracağım. İlk mağlubiyetimizden dolayı bizi hafife alacaklar. Bu bizim için avantaj olabilir" ifadesini kullandı. 
   
   Galatasaray'a hazırlık 
   FATİH'İN iki hafta cezalı, Ali Güneş'in sakat olduğunu ifade eden Fenerbahçe Teknik Direktörü, eldeki imkanlar ölçüsünde geçiş dönemini en az hasarla kapamayı düşündüklerini belirtti. Daum, "Takıma yeni katılacak isimlerle yenileneceğiz. Hedefimiz 5. haftaya kadar tam olarak hazır olmak. Bunun ardından Galatasaray maçı Olimpiyat Stadı'nda... Bu onlar için bir avantaj. Ama maç günü herşey eşit olur" dedi. 
   
   Alex işi tamam    Fenerbahçe, Santos'un stoperini renklerine bağladı. Brezilyalı futbolcunun yarın ya da cuma günü İstanbul'a geleceği, ancak Trabzonspor maçına yetişemeyeceği ifade edildi 
   YALÇIN TÜRK 

   
   Elazığ maçında sahada 
   BREZİLYALI Alex Costa, sonunda Fenerbahçeli oldu. Sarı - Lacivertli iki yönetici Hakan Bilal Kutlualp ile Mahmut Uslu'nun, alabilmek için büyük uğraş verdiği 21 yaşındaki genç futbolcunun yarın ya da cuma günü İstanbul'a geleceği ifade edildi. Ümit Milli Takımı'nda görev alan Sambacı'nın, Trabzonspor maçına yetişmeyeceği, Elazığspor karşısında görev alacağı öğrenildi. 
   
   Fabiano ateş pahası 
   DAHA lig başlamadan Brezilya yollarına düşen ve Daum'un istediği bu stoperi transfer etmek için çabalayan Sarı - Lacivertli yönetim, sonunda Santos'u ikna etmeyi başardı. Fener'in peşinde olduğu Sao Paolo'nun golcüsü Fabiano için ise kulübünün bonservisini 15 milyon Euro'ya çıkardığı, bunun için transferin çıkmaza girdiği ifade edildi. 
   
   Selçuk'a himaye    'İkinci gol yıktı' 
   BU sezon İstanbulspor'dan Fenerbahçe'ye giden Selçuk'u ilk kez bu kadar tribünlerden etkilenmiş olarak gördüğünü belirten Sarı - Siyahlılar'ın Teknik Direktörü Aykut Kocaman, eski futbolcusuna sahip çıktı. O dönemdeki Hatayspor Başkanı'nın, "Maracana'da da oynasa, Barnebau'da da olsa sanki tribünde kimse yokmuş gibi rahat oynar" dediğini belirten Kocaman, "Ama onun ikinci golden sonra kırıldığını gördüm" diye konuştu. 
   
   'Selçuk dezavantajlı' 
   SELÇUK'UN Tuncay'a göre dezavantajlı olduğunu vurgulayan Kocaman, "Çünkü Tuncay alındığında kendisinden çok şey beklenmiyordu. Yaptığı her şey artı hanesine yazıldı. Oysa, Selçuk büyük ümitlerle transfer edildi" yorumunu yaptı. Fenerbahçe'de kalıcı olmanın yolunun, baskıyla başa çıkabilmek olduğunu vurgulayan İstanbulspor çalıştırıcısı, "Çıkamayanlar gider, çıkabilenler uzun seneler bu formayı giyer" ifadesini kullandı. 
   
      Recep'e yeşil ışık    İSTANBULSPOR maçında hatalı golleriyle eleştirilen kaleci Enke'nin yerine Recep ısındırılıyor. Takımla birlikte dün koşuya katılan Alman kalecinin daha sonra salonda yalnız çalıştığı ifade edildi. Kaleci antrenörü İmmel tarafından çalıştırılan Recep'in kendine güveni dikkat çekti. Yönetim sezon sonunda mukavelesi bitecek olan genç kaleciye menajeri aracılığıyla beş senelik yeni bir sözleşme önerdi. 
   
   TSYD Balosu'nda Hooijdonk tartışması    TSYD Balosu'nda biraraya gelen Galatasaray Başkanı Özhan Canaydın ile Fenerbahçe Asbaşkanı Murat Özaydınlı, iki kulübün arasını açan Hooijdonk olayını tartıştı. Mahmut Uslu'nun beyanatlarına kızan Canaydın'ın, Hollandalı futbolcuya çok önceden talip olduklarını belirttiği, bu konuda Fenerbahçe'nin centilmenliğe aykırı davrandığını söylediği öğrenildi. Fair -Play konusunda kendisinin sızıntıları önleyebileceğini ifade eden Canaydın, Fenerbahçe'nin buna yanaşmamasından yakındı. 
   
   Yıldırım, İsrail'de    FENERBAHÇE Başkanı Aziz Yıldırım, özel işleri nedeniyle önceki gün İsrail'e gitti. Sarı-Lacivertli ekibin patronunun, Türkiye'ye dönerek yarın takımla birlikte özel uçakla Trabzon deplasmanına gideceği öğrenildi. Yıldırım, maçın ardından da cuma akşamı yine kafileyle beraber İstanbul'a dönecek. 
   
   Trabzonspor hazırlığı    YUSUF DURSUN 

   BİR günlük iznin ardından dün Trabzonspor maçının hazırlıklarına başlayan Fenerbahçe günü iki antrenmanla geçirdi. Sabah yapılan ve yaklaşık 1.5 saat Samandıra Tesisleri'nde çalışan Sarı - Lacivertliler'de, sakatlıkları süren Volkan ve Ali Güneş idmanda yer almadı. Futbolcular, dönüşümlü olarak sahada koşup, tesislerde yer alan spor salonunda çeşitli çalışmalar yaptı. Akşam antrenmanı ise medyaya kapandı. Bu arada Teknik Direktör Daum, basın için konan tel örgülerin kaldırılmasını istedi. 
   
   Avni Aker fobisi    7 sezondur Trabzon Avni Aker Stadı'ndan galibiyet alamayan Fenerbahçe, şeytanın bacağını kırmak istiyor. En son Karadeniz ekibini deplasmanda 1995-96 sezonunda 2-1 yenen Sarı - Lacivertliler, bundan sonra oynadığı karşılaşmalardan 5 yenilgi, 2 beraberlikle döndü. Trabzonspor'a sadece 4 gol atabilen Fenerbahçe, buna karşılık kalesinde 10 gol gördü. 
   
   
</TEXT>
</DOC>
