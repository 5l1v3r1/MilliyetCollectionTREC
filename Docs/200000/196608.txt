<DOC>
<DOCNO> 196608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko38.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Amacımız, TMSF'nin ödediği paraları geri almak 
</HEADLINE>
<TEXT>

     Adalet Bakanı Cemil Çiçek, Bankacılık Yasası'nda değişiklik yapan yasa tasarısının, Tasarruf Mevduatı Sigorta Fonu'na devredilmiş bankalarla sınırlı olarak ödenilen paraları geri almayı amaçlayan bir düzenleme olduğunu bildirdi. 
     Çiçek, İSO Meclis toplantısının ardından gazetecilerin sorularını yanıtladı. 
     Bir gazetecinin dokunulmazlıkların kaldırılmasıyla ilgili Anayasa değişikliğine dair bir sorusu üzerine Çiçek, buna şahsi olarak cevap verme imkanı olmadığını, Anayasa değişikliğinin hükümetin değil, parlamentonun işi olduğunu söyledi. 
     Cemil Çiçek, şunları kaydetti 
     ''Biz, güzel bir parlamento geleneği olarak Meclis'teki sandalye sayısına bakmaksızın Uzlaşma Komisyonu'nda eşit üyelerle bu değişikliği geçmişte yaptık. Bu dönemde de böyle bir komisyon kuruldu. Ama ana muhalefet partisi buraya üye vermedi. Üye vermiş olsaydı bugün epey mesafe almış olurduk. Ben tekrar temenni ediyorum, üyeleri versin bu anayasanın neresi değişmesi gerekiyorsa, dokunulmazlıklar da dahil hepsini bir bütün içinde konuşalım. Doğru olan da budur.'' Bunun zamanına ilişkin bir soruyu Çiçek, ''Ne zaman isteniyorsa konuşulur. Belli bir takvime bağlamanın bir faydası yok'' diye yanıtladı. 
     
     ''BİZ ÖZÜNÜ KORURUZ'' 
     Çiçek, Bankacılık Yasası'nda değişiklik yapan tasarıyla ilgili olarak Uluslararası Para Fonu'nun IMF çekinceleri olduğu yönündeki bir soru üzerine ise, Adalet Komisyonu'nda bu konunun konuşulacağını ifade ederek, şöyle devam etti 
     ''Hiç merak etmeyin, bana güvenin siz. Ben neyi söylediğimi biliyorum, neyi elde etmek istediğimizi de biliyoruz. O noktada hiçbir şeye gerek yok. IMF ile vesaireyle... Bizim yapmak istediğimiz şey sadece ve sadece, bunun altını beş defa on defa çiziyorum, Tasarruf Mevduatı Sigorta Fonu'na devredilmiş olup da vatandaş olarak ödediğimiz paraları geri almak. Sadece bu bankalarla sınırlı olarak... Bununla ilgili getirilmiş olan bir yasal düzenlemedir. Özü itibariyle budur. Biz, bu özünü koruruz. Hiç merak etmeyin. Ve şimdiden de faydalı neticeleri inşallah ümit ediyorum ki başlamıştır. Biz herkesten destek alırız. Bu işin arkasında halkın desteği var.'' 
     
</TEXT>
</DOC>
