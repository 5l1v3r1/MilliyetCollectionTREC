<DOC>
<DOCNO> 156233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur11.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Araçlara benzin alınamadı, duruşmalara tutuklu götürülemedi 
</HEADLINE>
<TEXT>

     Adana E Tipi Kapalı Cezaevi'ndeki araçlara ödenek sıkıntısı nedeniyle yakıt alınamayınca, tutuklu sanıklar duruşmalara getirilemedi. 
     Adana Adliyesi'ndeki Devlet Güvenlik, Ağır Ceza ve diğer mahkemelerde yargılanan tutuklu sanıklar, merkez Yüreğir İlçesi'ne bağlı Kürkçüler Beldesi'nde bulunan E Tipi Kapalı Cezaevi'ndeki tutuklu ve hükümlü nakil araçlarına yakıt alınamaması sonucu duruşmalarda hazır bulundurulamadı. 
     Yargılanmalarına bugün devam edilecek, çeşitli suçlardan tutuklu sanıklara ilişkin dava dosyaları, cezaevindeki araçlara yakıt alınamadığını bildirilmesi üzerine, duruşma günleri tekrar belirlenerek mahkemelerin kalemlerine götürüldü. 
     Adana Cumhuriyet Başsavcısı Cemal Sahir Gürçay, ödenek sıkıntısı yaşandığını, bu nedenle nakil araçlarına yakıt alınamadığını söyledi. 
     Gürçay, Adalet Bakanlığı yetkilileriyle görüşme yaptığını ve sorunun en kısa zamanda giderilmesine çalışılacağını kaydetti. 
     
     TEPKİLER 
     Adana Barosu Başkanı Necati Erdem ise ödenek sıkıntısı nedeniyle tutuklu sanıkların adliyeye getirilmesinde sıkıntı yaşanmaması gerektiğini söyledi. 
     Erdem, bu sıkıntının kaynak aktarımı ile çözümlenebileceğine dikkati çekerek, şunları söyledi 
     ''Ancak, önemli olan, 'Ödenek yok' diye, böyle bir işlemin yapılması. Yargıya ayrılan bütçe payının artırılması gerekir. Ne yazık ki yargı bu hale getiriliyor. Türkiye'de böyle bir şey olmaması gerekiyor. Bakanlar Kurulu, gerekirse diğer bakanlıkların bütçesinden aktarım yapabilir. Bir binanın yapılması, bir barajın inşaatı gecikebilir. Ancak yargı, bu sebeplerle uzarsa yakışık almaz. Yargının saygınlığına uygun değil.'' Cezaevindeki araçlara 5 aydır alınan akaryakıt tutarı borcunun yaklaşık 35 milyar lirayı bulduğu öğrenilirken, bazı avukatlar ise müvekkillerinin getirilmemesine tepki gösterdiler. 
     Avukat Nizar Savaş, Adaleti Güçlendirme Vakfı'na çeşitli işlemler sırasında bağış şeklinde makbuzlarla alınan paranın buralarda değerlendirilmesi gerektiğini ifade ederek, ''Ancak, vakıf kaynaklarından Ankara'daki hakim evleri için 600 milyar lira aktarıldığını öğreniyoruz. Yargılanma sürecinde bu gibi aksaklıkların yaşanmaması gerektiğine inanıyoruz'' dedi. 
     
</TEXT>
</DOC>
