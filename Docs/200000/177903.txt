<DOC>
<DOCNO> 177903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/guncel/gun06.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de mafyayı Türkler yönetiyor 
</HEADLINE>
<TEXT>

   Alman gazetesi Bild am Sonntag, Berlin'in çeşitli mafya grupları tarafından paylaşıldığını gösteren bir harita yayımladı. Buna göre, yeraltı dünyasının yüzde 70'ine Türkler tarafından desteklenen Lübnanlılar h kim 
   ŞENOL ÇALABAKAN Frankfurt 

   
   Almanya'da çeşitli alanlarda büyük başarılara imza atan Türkler, "yeraltı dünyasını da ihmal etmedi." Bild am Sonntag gazetesinde yayımlanan haritada, Türkler'in Berlin'in yeraltı dünyasının yüzde 70'ine hükmettiği belirtildi. 
   100 binde 17 bin 236 suç oranıyla, Almanya'nın en çok suç işlenen kenti unvanını taşıyan 3 milyon 386 bin nüfuslu Berlin'in kayıt dışı ekonomisinin rantını ele geçirmeye çalışan suç örgütleri arasında en güçlüleri, Türkler. Kriminal Dairesi'nin raporuna göre, kenteki en büyük mafya örgütünü Türklerce desteklenen, kendilerini vatansızlar olarak tanıtan Lübnanlılar oluşturuyor. 
   Gazete, Kriminal Dairesi'nin raporuna dayanarak, Berlin'in hangi suç örgütlerince yönetildiğini gösteren bir harita yayımladı. Harita, Türkler tarafından desteklenen Lübnanlıların, şehrin yüzde 70'ini ele geçirdiğini gösteriyor. 
   Gazete, Rus mafyasının da hızla güç kazanarak şehirdeki hakimiyet alanını genişlettiğini kaydetti. Beyaz kadın ticareti, uyuşturucu, kalpazanlık ve sigara kaçakçılığının merkezi konumuna gelen Berlin'de geçen yıl işlenen suç sayısı 828 bin 348. Polis, geçen yıl toplam 8 bin 122 aracın kaçırıldığı kente asayişi sağlamakta zorlanıyor. 
   
   Türkler, 7 ilçeyi ele geçirdi...    Türk ve Lübnan mafyasının hakimiyeti altında olan ve sayıları 15'i bulan ilçe ve semtler şunlar Reinickendorf, Spandau, Tiergarten Moabit, Mitte, Friedrichshain Kreuzberg, Neukölln ve Wedding. Rus mafyası iki ilçeyi kontrol altında tutarken, Vietnam ve Alman mafyasının ellerinde de birer ilçe bulunuyor. 
   
   
   
</TEXT>
</DOC>
