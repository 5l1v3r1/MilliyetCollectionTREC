<DOC>
<DOCNO> 198620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun19.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da mamut fosili bulundu 
</HEADLINE>
<TEXT>

     İran'ın kuzeybatısındaki Doğu Azerbaycan eyaletinde mamut fosili bulundu. 
     Iran Daily gazetesinin bugünkü haberine göre, Doğu Azerbaycan Çevre İdaresi'nde görevli fosil uzmanı Resuli, eyaletin Maraghe bölgesinin Varzegan kesiminde bulunan mamut fosilinin bilim adamlarına bölgedeki vahşi yaşam konusunda yeni kanıtlar sunacağını söyledi. 
     Fosilin memeliler ve maymunların geliştiği Miyosen-Paleyosen dönemi olarak bilinen üçüncü jeolojik çağa ait olduğunu belirten Resuli, ''Bu dönem 7 milyon yıl önceye gidiyor ve fosil mamut ailesine ait. Bu bölgede fil gibi omurgalı bir hayvan fosilini bulmak oldukça garip'' dedi. 
     Özel hava koşulları ve şiddetli yağışların hayvanı çamurun altına gömdüğünü belirten Resuli, ''Doğu Azerbaycan'da bu mamut fosilinin bulunması, yerli ve yabancı paleontologların Miyosen Paleyosen dönemi hakkında daha fazla bilgi edinmesine yardımcı olacak'' diye konuştu. 
     Mamut fosili, Varzegan'a 10 kilometre mesafedeki Abhare köyünde yapılan kazı sırasında ortaya çıkarıldı. 
     
</TEXT>
</DOC>
