<DOC>
<DOCNO> 195969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur41.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Görmez "Bu hunharca saldırıyı telin ediyoruz" 
</HEADLINE>
<TEXT>

     Diyanet İşleri Başkan Yardımcısı Mehmet Görmez ile İstanbul'daki dini cemaat temsilcileri, dün iki sinagoga yönelik bombalı saldırıyı kınadılar. 
     Uluslararası Rotary 2420 Bölgesi'nce, Princess Otel'de ''Türkiye'nin İnanç Mozaiği'' adı altında iftar yemeği verildi. 
     Yemekte, dün gerçekleştirilen bombalı saldırılarda hayatını kaybedenler için 1 dakikalık saygı duruşunda bulunuldu. Daha sonra konuşan Diyanet İşleri Başkan Yardımcısı Görmez, sinagoglara yapılan terör saldırılarını ''facia'' diye nitelendirerek, ''Bu hunharca saldırıyı telin ediyoruz'' dedi. 
     Saldırılarda hayatını kaybedenlere rahmet, yakınlarına sabır, yaralılara da acil şifalar dileyen Görmez, bu olayların iki önemli hususu gözler önüne serdiğini söyledi. 
     Bunlardan birinin, saldırının Ramazan ayında ve aynı zamanda Museviler'in kutsal Şabat gününde yapılması olduğunu belirten Görmez, insanlığın en masum hallerinden birinin ibadet hali olduğunu kaydetti. 
     Görmez, önemli bir noktanın da saldırının, mutlak evrensel değerleri insanlara anlatma görevi bulunan din adamlarına ne kadar büyük görevler düştüğünü göstermesi olduğunu ifade etti. 
     Dinin doğru anlaşıldığında su, hava, tabiat kadar hakikat olduğunu, yanlış anlaşıldığında ise insanın bütün potansiyellerini yok ettiğine işaret eden Görmez, dinin mutlaka doğru bilgilere dayalı olarak anlatılması gerektiğini sözlerine ekledi. 
     Yemeğe Fener Rum Patriği Bartholomeos adına katılan Patrikhane Kutsal Meclis Sekreteri Elpidophoros Lambriniadis de terörün ve şiddetin Türk halkının geleneklerine aykırı olduğunu, barış ve hoşgörü içinde yaşarken gelişen Türk halkının, dünya kültürünü de geliştirdiğini söyledi. 
     ''İstanbul Rum Patrikhanesi adına bu tür terör olaylarını kınıyor ve lanetliyoruz'' diyen Lambriniadis, el ele barış içinde yaşanması halinde Türkiye'nin sıra dışı kültür zenginliğinin korunacağını kaydetti. 
     Türkiye Ermenileri Patrik Vekili Kirkor Damatyan da dünkü saldırılarda günahsız birçok insanın hayatını kaybettiğini belirterek, ''Hiçbir insanın arkasında duramayacağı, günahsız insanları hedef alan bir saldırıyla, kendi geleceğini barış, hoşgörü, sevgi, saygı üzerine kuran bir ülkenin topraklarının kana bulanmasını acıyla karşılıyor, ölenlere rahmet diliyorum. Dünyanın başı sağolsun. Yapılan bu hareket insanlığa karşı işlenmiş bir suçtur'' diye konuştu. 
     Süryani Ortodoks Metropoliti Yusuf Çetin de terör saldırısında vefat eden vatandaşlara rahmet, ailelerine başsağlığı, yaralananlara da acil şifalar diledi. 
     Çetin, bundan sonra ne Türkiye'de ne de dünyada bu tür olayların yaşanmamasını temenni etti. 
     
</TEXT>
</DOC>
