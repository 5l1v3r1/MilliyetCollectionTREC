<DOC>
<DOCNO> 158259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko34.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Merkez Bankası acilen faizleri indirmeli 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Merkez Bankası'nın acilen faizleri ciddi biçimde indirmesini ve kısa vadeli sermaye hareketlerine vergi getirilmesini istedi. 
     RDF Fuarcılık'ın düzenlediği 29. Ayakkabı Yan Sanayi Fuarı'nın AYSAD 2003 açılışında konuşan Satıcı, özerk kurumlara yönelik eleştirilerde bulundu. 
     Özerk kurumların piyasaları iyi okuyamadığını öne süren Satıcı, bazı özerk kurulların 70 milyonu kandırdığını ileri sürdü. 
     Yapılan programlarda dövizin düşüşünün halkın refahı ve mutluluğu için şart olduğunun söylendiğini, enflasyonla mücadele programını, dövizin sırtına bindirmeye çalıştıklarını belirten Satıcı, ''Bunlar son derece yanlış ve sadece ekonomi ile ilgisi olmayan vatandaşlarımızı kandıran ve onlara kısa, tatlı rüyalar gördüren bir afyonlama modelidir. Döviz bir yatırım aracıysa yatırım aracı gibi muamele görmeli. Değilse de, zaten o zaman dövizin düştüğünün ya da çıktığının bugün uygulanan politikalarla hiçbir ilgisi olmaması gerekiyor'' dedi. 
     Satıcı, nasıl özerk kurumlara ve kurullara iş dünyası olarak sahip çıkabiliyorlarsa, bu kurumların da birlikteliğe doğru rasyonel adımları atıp, piyasaları iyi okuyup iyi yazmaları gerektiğini söyledi. 
     
     CAMDAN FANUSLARIN İÇERİSİNE GİRMİŞLER 
     Hiçbir fuarda, çarşıda, pazarda bu kurullardakileri göremediğini ifade eden Satıcı, ''Onların hepsi camdan fanusların içerisine girmişler. Buradan kağıt üzerindeki hesapları yapıyorlar. Bunları daha önce de yaptılar. 2000 yılında hepimizin ortak olduğu bir süreç içinde bir tatlı, pembe dünya kurdular. Ama, gerçekten kaçamazsınız. Gerçeği sadece öteleyebilirsiniz'' dedi. 
     Satıcı, ''Bu sorumluluğu taşıyan arkadaşlara sesleniyoruz, bu şartlarda gemi gitmez. Biz kanımızın son damlasına kadar savaşacağız. Ama vücudumuzda ne kadar kan olduğunu da tespit edemiyoruz. Olmayacak bir şey var ki, biz bu savaştan mağlup çıkmayacağız. Türkiye'nin zenginliğini istiyorsak bir gün mutlaka üreten, emek sarf eden insanlar kazanacaklar'' diye konuştu. 
     Doların Euro karşısında büyük değer kaybettiğine işaret eden Satıcı, ''Arkasından Soros diye bir adam çıkıyor Ben ABD'ye kızdım. Dolarları bozduruyorum diyor ve dolar düşüyor. Euro kıymetleniyor. Var mı böyle bir şey. Tabii ki, var. Bu ülkenin belki ciddi Soros'lara da ihtiyacı var. Vatanı için, memleket için şerefi ile gerektiğinde spekülasyonu, manipülasyonu yapacak para piyasalarında oyunculara da ihtiyaç var. Maalesef biz, dar ve sığ piyasalarda birbirimizi boğarak, içerde ve dışardaki şartları doğru okumayarak kendi ayaklarımıza ateş ediyoruz'' diye konuştu. 
     Soruları da yanıtlayan Satıcı, Türkiye'de döviz fiyatları ile enflasyon arasında bir bağlantı sağlanmaya çalışıldığını, bunun yanlış bir tutum olduğunu dile getirerek, ''Vatandaşı aldatmaktan başka bir şey değil'' dedi. 
     Yapılanın, 31 bin tane kayıt altında çalışan üretici ihracatçı firmaya yeni bir vergi modeli olduğunu belirten Satıcı, ''Kur ile enflasyon arasındaki makas sadece ihracatçıya kesilen bir bedeldir. Arkadaşlar iyi düşünmüşler, demişler ki Biz 70 milyondan tahsil edeceğimize afedersiniz 31 bin tane enayi var. Biz bu yolla vergi gibi bir şey yaratalım. Bunlar çalışsınlar, üretsinler, ihraç etsinler. Bu arada zarar etsinler. Bu zararı vergi olarak ödemiş olsunlar '' diye konuştu. 
     
     ''MERKEZ BANKASI NİYE FAİZ İNDİRİMİNE GİTMİYOR'' 
     Bir gazetecinin, Merkez Bankası'nın kurlara birkaç kez müdahalesi oldu. Bunlar yetersiz mi '' şeklindeki sorusu üzerine de Satıcı, bunların gecikmiş ve yetersiz olduğunu, Merkez Bankası'nın yapacağı uygulamaların bununla sınırlı olmadığını söyledi. 
     Satıcı, şunları dile getirdi 
     ''Merkez Bankası niye faiz indirimine gitmiyor Öyle 100 milyon, 200 milyon dolar almakla hiçbir şey olmaz. Paranız yettiği sürece alabilirsiniz, kurları da biraz oynatabilirsiniz. Paramız bittiği an her şey biter. Kumara benzer. Kumarda cebinde para varsa oynarsın. Para bitti mi her şey eskiye döner. Bugün Merkez Bankası, burada da gecikmemeli. Burada da gecikirse krize bir adım daha yaklaşacağız. Acilen faizleri ciddi bir biçimde indirmeli. Diğer taraftan, kısa vadeli sermaye hareketlerine mutlaka ve mutlaka bir vergi getirilmeli. Vergiyi sadece biz değil, kazanan herkes ödemeli. Biz, kazanmadığımız halde de ödüyoruz vergiyi.'' Satıcı, Soros'un ciddi bir oyuncu olduğunu belirtirken de, ''Bugün mevcut duruma birisi sahip çıktı, dedi ki ben ABD'ye kızdım, yaptım . Keşke Türkiye'de de bir spekülatör, manipülatör olsa da Türkiye'nin lehine böyle bir operasyon yapabilse. ABD her şeyiyle çalışıyor. Merkez Bankası'yla, yönetimiyle, spekülatörüyle, manipülatörüyle çalışıyor. Niçin ABD için çalışıyor. Bizim de burada Türkiye için çalışacak bürokratlara, özerk kurum ve kurulların başkanlarına ihtiyacımız var'' diye konuştu. 
     
     İÇ PİYASADAKİ SATIŞLARDA ARTIŞ 
     Fuarın açılışında konuşan Ayakabı Yan Sanayicileri Derneği AYSAD Başkanı Ender Yazıcıoğlu da, Türkiye'nin 2003 yılında sıkıntılardan çok kolay kurtulamayacağını belirterek, iç piyasadaki satışlardaki artışın çok az olduğunu, kolay kolay da hızlı bir artış beklemediklerini belirtti. 
     TASEV Başkanı Mehmet Büyükekşi de bir soru üzerine Sars nedeniyle iptal edilen Hong Kong fuarının ziyaretçilerinin fuara gelmesini beklediklerini belirterek, ''Oradan katılımcıların yanında ziyaretçilerin de bir kısmını kazanabiliriz diye ümit ediyoruz'' diye konuştu. 
     AYSAD Fuarı'na 22 ülkeden 146'sı yabancı toplam 421 firma katılıyor. 48 firma da KOSGEB desteği ile yer alıyor. 
     Fuar, 25 Mayıs tarihine kadar ziyaretçilere açık olacak. 
     
</TEXT>
</DOC>
