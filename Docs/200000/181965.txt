<DOC>
<DOCNO> 181965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur04.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar, hükümeti bırakıp birbirleriyle kavga ettiler 
</HEADLINE>
<TEXT>

     ÖNDER YILMAZ Ankara 

KESK ile Kamu Sen, hükümetle yürüttükleri zam görüşmelerinde "söz kesme" kavgası yaptı. Hükümet, Uzlaştırma Kurulu'nun raporunu "Türkiye gerçeklerinden bihaberler" diyerek kabul etmezken, Kamu İşverenleri Sendikası uzlaşmazlık zaptına şerh düşme kararı aldı. 
     Toplantıda Hükümet adına görüşmeleri yürüten Başbakan Yardımcısı Mehmet Ali Şahin, Uzlaştırma Kurulu'nun hazırladığı raporun kabul edemeyeceklerini açıkladı. Şahin sendikacılara Uzlaştırma Kurulu raporu konusunda şunları söyledi 
     "Ne para ne kaynak var. Bu rapor, kendi içinde çelişiyor. Ekonomik istikrar programına atıfta bulunuyor. Bahsettiği rakam istikrardan uzak. Enflasyona değiniyor, enflasyonu fırlatacak rakamlar belirliyor. İşçinin üzerinde zam olmaması gerekirken, iki katı zam öngörüyor. Rapor, ne ekonomik istikrar programına, ne enflasyon hedefine ne de işçiye verilen zam oranlarına uyuyor. Kendi içinde çelişen bir rapor. Türkiye gerçeklerinden bi haber hazırlanmış bir rapor. Tek bir maddesini dahi kabul etmiyoruz." Toplantıda KESK Başkanı Sami Evren, hükümetin raporu kabul etmeme kararı üzerine, "1 Ekim'de demokratik hakkımızı kullanarak Meclis'e yürüyeceğiz. Üretimden gelen haklarımızı kullanacağız." diye konuştu. Şahin Evren'e, "Türkiye kanun devleti, kanunlar çerçevesinde istediğinizi yapabilirsiniz, istediğiniz yere yürüyüp eylem yapabilirsiniz" karşılığını verdi. 
     Toplantıda memur sendikaları birbirlerinin sözünü kesince kavga çıktı. KESK Başkanı Sami Evren'in konuşmasının ardından söz alan Kamu-Sen Başkanı Bircan Akyıldız, hükümete "Tamamını reddetmek yerine içinden kabul ettiğiniz maddeler varsa onları belirleyelim. Bütçeye 3 katrilyon yük getiriyor ama 2 katrilyona kadar inilebilir" önerisinde bulundu. Akyıldız, konuşmasını üç kez kesmek isteyen Evren'e "Çok konuşmana rağmen hala sözümü kesiyorsun" diye çıkıştı. Evren, "Sözünü kesmiyorum, bu konudaki görüşlerimizi aktarmaya çalışıyorum." derken, Akyıldız, "Kendiniz demokratiklikten çok bahsediyorsunuz ama karşınızdakini dinlemeye daha katlanamıyorsunuz. Kaç kere sözümü kestiniz" karşılığını verdi. Evren bu sözler üzerine, "Sizi dinlemek mecburiyetinde değilim. Ben kalkıyorum" diyerek masadan kalktı. Tartışmayı izleyen Bakan Şahin ise tarafları yatıştırmaya çalışırken, "Oturalım arkadaşlar, ayıp oluyor size yakışmıyor." dedi. Bütün ısrarlara rağmen toplantıyı terketti. 
     
</TEXT>
</DOC>
