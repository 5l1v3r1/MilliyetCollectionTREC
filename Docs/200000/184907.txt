<DOC>
<DOCNO> 184907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/spor/bvol.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizler inandık... 
</HEADLINE>
<TEXT>

   Bayan Voleybol Milli Takımımız bugün Hollanda'nın karşısına çıkacak, Avrupa Şampiyonası'nda final vizesi arayacak. Tarihi maç saat 19.00'da başlayacak 
      
   Büyük gün geldi 
   AVRUPA Şampiyonası'nda A Grubu'nu ikinci olarak tamamlayan Bayan Voleybol Milli Takımımız bugün yarı finalde Hollanda'nın karşısına çıkacak. Antrenöründen oyuncusuna, masöründen doktoruna kadar Ay - Yıldızlı ekibimizde herkes, saat 19.00'da başlayacak bu tarihi sınavın heyecanını yaşıyor. Hedef tek, o da finale yükselmek. 
   
   Sultanlar iddialı 
   YARI finalin diğer maçında ise Almanya ile Polonya saat 16.30'da karşılaşacak. Şampiyonaya verilen bir günlük arayı cimnastik yapıp, sauna ve masaj ile değerlendiren milli takım oyuncuları, Hollanda'nın zorlu bir rakip olduğunu söylediler, "Ancak biz bu engeli de geçecek güce sahibiz. Kupayı Ankara'da kaldıracağız" diye konuştular. 
   
   'Bu yoldan dönüş yok'    MİLLİ Takımımız'ın teknik patronu Reşat Yazıcıoğulları, "İnancımız bizi mutlu sona ulaştıracak" dedi. Şampiyonanın başından beri hedef olarak bir sonraki günü belirlediklerini ifade eden Yazıcıoğulları, "Şimdi tek düşüncemiz Hollanda maçı. Bir aile olarak yürüdüğümüz bu yoldan geri dönüş yok. Kazanacağız, finali oynayacağız" ifadelerini kullandı. Almanya yenilgisini unuttuklarını da belirten Reşat Yazıcıoğulları, "Bundan sonra rakibin ismi önemli değil. Seyircimizi yine arkamızda görmek istiyoruz" dedi. 
   
   Klasman programı    ŞAMPİYONADA bugün 5 - 8 sıralamasını belirleyecek klasman maçları da oynanacak. Saat 11.30'daki ilk maçta 1. grup üçüncüsü Rusya ile 2. grup dördüncüsü Bulgaristan, 14.00'te de Romanya ile İtalya mücadele edecek. Şampiyonanın son günü saat 19.00'da final karşılaşması, 16.30'da ise üçüncülük maçı oynanırken, 14.30'da beşincilik, 11.30'da da yedincilik müsabakası yapılacak. 
   
   
</TEXT>
</DOC>
