<DOC>
<DOCNO> 167395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/dunya/dun03.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Cihad hücreleri kurduk 
</HEADLINE>
<TEXT>

Irak'ta saklandığını söyleyen Saddam, 'Hükümeti kurban ettik, her şeyi kurban ettik, ancak ideallerimizi değil. Teslim olmayacağız' dedi 
     DIŞ HABERLER SERVİSİ 

     Katar'ın El Cezire Televizyonu, Irak'ın devrik lideri Saddam Hüseyin'e ait olduğunu iddia ettiği bir ses bandını yayınladı. Saddam bantta, "Irak'ta bir kader arkadaşının yanında olduğunu" söyledi. 
     14 Haziran'da kaydedildiği öne sürülen bantta Saddam, Irak halkına hitaben, "Kardeşlerim, size iyi haberlerim var. Cihad hücreleri ve tugayları oluşturuldu. Hükümeti kurban ettik. Her şeyi kurban ettik. Ancak ideallerimizi değil. Teslim olmayacağız" dedi. 
     "Aranızda ve saflarınızda olmama rağmen siz sevgili halkımı özledim" diyen Saddam, rejimin neden bu kadar hızlı çöktüğünü de açıklarken, "Amerikan tehditlerine boyun eğmektense iktidarda kalmayı reddettiklerini" ileri sürdü. Saddam Hüseyin, "Bizi, savaşmadan işgal etmek ve onurumuzu kırmak istediler" diye konuştu. 
     
     11 Iraklı öldürüldü 
     Irak'ta Amerikan askerlerine yönelik saldırılar, ABD'nin Bağımsızlık Günü'nde de sürdü. ABD askeri konvoyuna pusu kuran 11 Iraklı öldürüldü. ABD askeri sözcüsü, başkent Bağdat'ın kuzeyindeki Beled yakınlarında bir otoyolda, konvoya el bombalarıyla saldırı düzenlendiğini, Amerikan askerlerinin saldırganların hepsini öldürdürürken kayıp vermediklerini açıkladı. 
     Bağdat'ta ise, ulusal müzenin önünde görev yapan bir Amerikan askeri, keskin nişancı ateşinde öldürüldü. Önceki gece geç saatlerde, yine Beled kasabası yakınlarındaki bir Amerikan ileri operasyon üssüne düzenlenen havan topu saldırısında 19 Amerikan askerinin yaralandığı bildirildi. 
     

</TEXT>
</DOC>
