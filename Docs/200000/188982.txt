<DOC>
<DOCNO> 188982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun05.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton'ın artık kararını vermesi gerek 
</HEADLINE>
<TEXT>

     ABD'de 2004 Başkanlık Seçimi için Demokrat Parti'nin kampanyası sürerken, aday olmayacağını sık sık dile getiren New York Senatörü Hillary Clinton'ın, kararını değiştirmek için önünde çok kısa süre olduğu bildiriliyor. 
     Hillary Clinton'ın eşi, eski ABD Başkanı Bill Clinton, Demokrat Parti'den aday olacağını açıklamak için 4 Ekim 1991 tarihine kadar beklemişti. Bazı gözlemciler, Hillary Clinton'ın, bu ayın sonuna kadar karar vermesi gerektiğini ileri sürüyorlar. 
     Hillary Clinton, 2004 başkanlık seçimine katılmayı istemediğini sıkça dile getirmişti. Bazı Demokrat Partililer, Cumhuriyetçi Partili ABD Başkanı George Bush'a karşı, ancak New York Senatörü Clinton gibi güçlü bir ismin karşı durabileceğine ve Bush'un ikinci bir dönem daha başkan seçilmesini engelleyebileceğine inanıyor. 
     Bazı gözlemciler ise Clinton'ın gerekli alt yapı çalışmasını yapmadığı için başkanlık seçimi kampanyasına hazır olmadığını ve hazır olmadan gireceği bir yarışta alacağı kötü sonucun da gelecekte aday olma şansını tehlikeye sokacağını belirtiyor. 
     Bu arada Clinton'ın itibarının, seçim çalışmaları için kısa zamanda gereken parayı toplayabilmesine yeteceği kaydediliyor. 
     
</TEXT>
</DOC>
