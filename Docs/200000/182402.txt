<DOC>
<DOCNO> 182402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun08.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta sigara yasağına karşı korsan barlar türedi 
</HEADLINE>
<TEXT>

     New York kentinde Mart ayından bu yana uygulanan katı sigara yasağına karşı tiryakiler, yasağı delmenin yolunu buldular. 
     Belediye yetkililerinin katı para cezası ve bar kapatma uygulamalarına karşı sigara tiryakileri de korsan içki satan evlerde toplanarak, yasağı delmeye başladılar. 
     New York basınında çıkan haberlere göre, Brooklyn bölgesinin bohem semtlerinden Prospect Heights'da doğan korsan barlar, giderek kentin diğer bölgelerine de yayılıyor. 
     Tamamen yasadışı olan yeraltı barları genellikle 90-100 m2 genişliğinde bir apartman dairesini kiracı olarak paylaşan 2 ya da 3 kişi tarafından işletiliyor. Genellikle öğrenci ya da orta düzey yönetici olan bu kişiler, Cuma gününden itibaren bulundukları semtte duyuruda bulunarak hafta sonunda evlerini bara çevireceklerini bildiriyorlar. 
     Ancak bu barlara girmek için mutlaka bir tanıdığın bulunması gerekiyor. 
     Ev sahiplerinin kesinlikle durumdan haberdar olmadıkları bu korsan barlarda favori içkinin tekila olduğu belirtiliyor. 
     Polis baskınından kurtulmak için parti görüntüsü altında çalışan korsan barlar saat 04.00'e kadar açık kalırken, sigara tiryakisi müşteriler de içtikleri içkilerin ücretlerini bahşiş kutusuna atarak ödüyor. 
     
</TEXT>
</DOC>
