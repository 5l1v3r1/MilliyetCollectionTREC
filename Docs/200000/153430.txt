<DOC>
<DOCNO> 153430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/cemal.html </URL>
<DATE> 2003/04/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
MGK artık gerilim kaynağı olmasın 
</HEADLINE>
<TEXT>

     Güreş minderi mi MGK 
     Arena mı 
     Hayır değil, olmaması lazım. 
     Milli Güvenlik Kurulu devletin zirvesi dediğimiz yerdir. Cumhurbaşkanın başkanlığında, siviliyle askeriyle bu ülkenin yönetiminden birinci derecede sorumlu koca koca adamların her ay Çankaya Köşkü'nde buluştukları toplantıdır. 
     Tedirginlik niye o zaman 
     İki taraf hasım mı 
     Bir yanda seçimi kazanıp tek başına hükümet kuranlar... Karşı sırada komutanlar... Evet, seçilmişlerle atanmışlar... Her seferinde bu karşılaşma siyaset sahnesinde ne diye tansiyon kaynağı olsun ki 
     Ama bunca yıldır oluyor. 
     Hep güven krizi var. 
     Tek taraflı da değil bu. Devletin zirvesinde sivil ve asker kanatlar karşılıklı olarak birbirlerine güvenmiyor. Bugüne kadar birbirleriyle uygar ilişkiler, içtenlikli diyaloglar kuramadılar. Hükümetler değişti ama bu güven boşluğu hiç dolmadı. 
     Yıllardan beri öyle. 
     Asker kendini hep üstün gördü. Özellikle laiklik ve devletin birliğiyle toprak bütünlüğü konularında kendini bu ülkenin gerçek sahibi saydı. Seçilmişlere hiç güvenmedi. 
     Bu yüzden denebilir ki 
     Hükümetlerin zayıf, devletin güçlü kalmasına her zaman özen gösterdi asker... 
     Onun için de örneğin MGK Genel Sekreterliği'nin yetkilerinde titizlendi. Avrupa Birliği yüzünden bu yetkilerin aşınmasını - dün olduğu gibi bugün de - engellemeye çalıştı asker. 
     Seçilmişlere gelince... 
     Askerin kendilerine bakışından hep rahatsızlık duydular. Kapalı kapılar arkasında askeri sürekli eleştirdiler. Ama yüz yüze geldiklerinde, genellikle nabza göre şerbet vermek, uyumlu görünmek işlerine geldi. Çatışmaktan, sivil siyasi otoritenin iradesini kullanmaktan genellikle çekindiler. 
     Birçok soru akla gelebilir. 
     Siviller bugüne kadar memleketi çok iyi yönettiler de, asker mi engelledi 
     Veyahut 
     Askeri darbeler, müdahaleler ülkede işleri yoluna sokacaktı da hep siviller mi taş koydu 
     Soruları çoğaltmak kolay ama gereksiz. Çünkü birçok yanlış var, her iki tarafa da ait olan. Olumsuzluklardan tek tarafı suçlamak, siyah - beyaz sonuçlar çıkarmak pek fazla anlamlı değil. 
     Kesip atmak yerine, karşılıklı oturup sorunları içtenlikle, uygarca tartışmaktır doğru olan. Sıcak diyaloglar kurmanın yollarını aramaktır. Dikte değil, ikna kapılarını aralamaya çalışmaktır. Birbirini değişik ortamlarda tanımaya çaba göstermektir doğru olan... 
     Tekrarlamakta yarar var 
     Ne 'irtica' kapıda, ne de 'darbe' zamanı Rejim sorunu yok 
     Siyaset sahnesinde böylesi tehlikeler, böylesi ihtimaller yok. Ancak, asker ve sivillerin birbirleriyle ilgili birtakım duyarlıklara karşılıklı olarak gerekli özeni göstermeleri, önyargıları pekiştirecek adımlardan sakınmaları lazım. 
     Devletin tepesi, gerilim ve kriz kaynağı değil, Türkiye'nin geleceğine akıl taşları döşeyen yumuşama ve diyalog mekanı olsun. Bu ülkeyi çatışma ve bunalımdan sakınmak zorundayız. 
     Gerçek gündem malum 
     Ekonomide yapısal değişimi sürdürmek ve Avrupa Birliği yolunda kararlılıkla yürümek... Daha büyük bir hızla ekmek ve özgürlük sorununu çözmek... İşsizliği, eşitsizliği, bilgisizliği yenmek... 
     Çünkü bütün bunları yapabildiğimiz ölçüde barış ve huzur gelecek irtica ve bölücülük iyice etkisizleşecek ekonomi güçlendikçe, ülke zenginleştikçe, ordumuz daha güçlü olacak. 
     Türkiye'nin gerçek gündemi böyle. 
     MGK gerilim kaynağı olmasın lütfen. Aklı başında hiç kimse istemiyor bunu... 
     
     





</TEXT>
</DOC>
