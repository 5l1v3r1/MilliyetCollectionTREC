<DOC>
<DOCNO> 197429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun08.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da muhalefet gösterileri sürüyor... 
</HEADLINE>
<TEXT>

     Gürcistan'da muhalefet kanadının seçimlere katılan ''Burjanadze-Demokratlar Bloku''nun lideri Nino Burjanadze, iktidar ile kabul edilebilir uzlaşma görüşmelerine hazır olduklarını bildirdi. 
     Burjanadze, yaptığı açıklamada, diyalog görüşmelerinin parlamento binası önünde bekleyen insanların aldatılacağı anlamına gelmediğini belirterek, yeniden seçime gidilmesi yönündeki taleplerinden geri adım atma niyetleri olmadığını da kaydetti. 
     Muhalefet tarafından, dünkü gösteriler sırasında parlamento ve cumhurbaşkanlığına girilmesinin ardından, ''geçici cumhurbaşkanı'' ilan edilen Burjanadze, muhalefetin yeni seçim çağrısını bir kez daha yineledi. 
     Gösterilere öncülük eden ve en çok taraftar kitlesine sahip anamuhalefet lideri Mihail Saakaşvili de bugün TSİ 12.00'de parlamento ve cumhurbaşkanlığı önünde çok daha geniş katılımlı gösterilere başlayacaklarını belirterek, iktidarın, parlamentonun dün yapılamayan yeni dönemdeki ilk toplantısını bugün Şevardnadze'nin konutunda yapmak niyetinde olduğunu, ancak buna da izin vermeyeceklerini kaydetti. 
     Muhalefet cephesinde yer alan eski parlamento başkanı Zurab Jvaniya, Gürcü halkının Şevardnadze'ye, ''artık yeter çek git'' dediğini belirterek, tüm güvenlik birimleri ile el birliği içinde aynı yerde olmaları gerektiğini söyledi. 
     Muhalefetin doğru yolda olduğunu ve bu nedenle kazandığını belirten Jvaniya, Şevardnadze'nin, ''yalan vaatler ile daha fazla iktidarda kalamayacağını'' söyledi. 
     Zurab Jvaniya, olayların bu noktaya gelmesinde ve halkın ayaklanmasında sorumlu olan tek tarafın iktidar olduğunu belirterek, muhalefetin elde ettiği gücü bundan sonra da koruyacağını kaydetti. 
     
</TEXT>
</DOC>
