<DOC>
<DOCNO> 173797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur08.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nilüfer Hemşire kaza kurbanı 
</HEADLINE>
<TEXT>

     Ahmet BAYRAK MUĞLA, DHA 
     

MUĞLA'da meydana gelen trafik kazasında, Köyceğiz Devlet Hastanesi'nde görevli 33 yaşındaki Hemşire Nilüfer Atabay, hayatını kaybetti. 
     Kaza dün sabah saat 08.45'te Galericiler Sitesi yakınında meydana geldi. Yatağan-Muğla yönünde seyreden hemşire Nilüfer Atabay yönetimindeki 48 M 7098 plakalı özel otomobil şerit ihlali yapınca karşı yönden gelen 35 yaşındaki Gürsel Turgut yönetimindeki 48 TM 101 plakalı yolcu otobüsüyle çarpıştı. Çarpışmanın etkisiyle yolun kenarına savrulan otomobil daha sonra çam ağacına çarptı. Otomobil hurdaya dönerken Hemşire Nilüfer Atabay aracın içinde sıkışarak can verdi. 
     Otopsi için cesedi Muğla Devlet Hastanesi'ne getirilen Nilüfer Atabay'ın annesi Fatma Atabay kızının öldüğünü öğrenince şok geçirdi. Ayakta durmakta zorlanan Fatma Atabay'a sakinleştirici iğne yapıldı. Kazayla ilgili soruşturma başlatıldı. 
     
</TEXT>
</DOC>
