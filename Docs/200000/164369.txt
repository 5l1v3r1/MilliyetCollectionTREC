<DOC>
<DOCNO> 164369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun43.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter yarın satışa çıkıyor... 
</HEADLINE>
<TEXT>

     İngiliz yazar J.K. Rowling'in ilki piyasaya çıktığından beri satış rekorları kıran Harry Potter dizisine yeni bir kitap daha ekleniyor. 
     İngiltere'de, bu gece yarısından itibaren kitapçı raflarındaki yerini alacak ''Harry Potter and the Order of Phoenix'' adlı beşinci kitabın da satış rekorları kırmasının beklendiğini belirten J. K Rowling'in menajeri Christopher Little, Rowling'in daha şimdiden dizinin altıncı kitabını da yazmaya başladığını açıkladı. 
     Bu arada J.K Rowling'in bağlı olduğu Bloomsbury yayınevi de, dördüncü kitabıyla beşinci kitabının yayınları arasında üç yıl gibi uzun bir süre bulunan yazarın, altıncı kitap için bu kadar beklemeyeceğini bildirdi. Yayınevi, piyasaya bu gece çıkacak beşinci kitabın, 766 sayfa olduğunu da hatırlattı. 
     The Times gazetesi de, J.K Rowling'in beşinci kitabının piyasaya çıkışını manşetten yayınladığı bir haberle duyurdu. Ünlü yazarla yapılan bir röportaja da yer veren Times, beşinci kitapta artık buluğ çağında olan Potter'ın, ilk kez kızlara ilgi duyacağını ve bir tür duygusallık yaşayacağını bildirdi. 
     Yazar Rowling ise kendisini geç bir yaşında üne ve İngiltere'nin en zengin kadınları arasında yer alabilecek kadar büyük bir servete kavuşturan roman kahramanına teşekkür ederken, ünün tarif edilemez ve insanı yalnızlaştıran bir deneyim olduğunu belirtti. 
     Pek çok ünlünün bu duyguya çabuk alıştığını, ancak kendisinin ünlü olmanın mantığını anlamakta güçlük yaşadığını bildiren Rowling, dördüncü ve beşinci kitaplar arasında bıraktığı uzun boşluğu ise ''çok yorulmuştum, bu yorgunlukla başa çıkamıyordum'' diye izah etti. 
     The Times, ünlü yazarın bir zamanlar İskoçya'nın Edinburgh kentinde çocuğuyla yalnız yaşayan ve mali durumu son derece bozuk bir anne olduğunu hatırlatırken, ''Şimdiki servetiyse 280 milyon sterlin olarak tahmin ediliyor. Bu da, onu Kraliçe'den bile zengin bir kadın haline getiriyor'' dedi. 
     The Times gazetesi, Rowling'in, Potter serisini para için değil, kendisi ve dünya çapındaki sevenlerinin mutluluğu için yazdığını söylediğine de işaret etti. 
     
</TEXT>
</DOC>
