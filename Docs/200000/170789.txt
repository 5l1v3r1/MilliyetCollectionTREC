<DOC>
<DOCNO> 170789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur27.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeditepe Üniversitesi yerleşkesi yakınındaki yangın söndürüldü 
</HEADLINE>
<TEXT>

     Yeditepe Üniversitesi'nin Kayışdağı'ndaki yerleşkesinin yakınındaki ormanlık alanda çıkan yangın, söndürüldü. 
     Yeditepe Üniversitesi 26 Ağustos Yerleşkesi'ne yaklaşık 300 metre uzaklıktaki ormanlık alanda henüz belirlenemeyen bir nedenle başlayan ve rüzgarın etkisiyle geniş alana yayılan yangın, itfaiye ekipleri ve 2 helikopterin yanı sıra vatandaşların da katıldığı yoğun çalışmalar sonucu yaklaşık 1 saatte kontrol altına alındı. 
     Daha sonra söndürülen yangının ardından soğutma çalışmalarına başlandı. 
     Yeditepe Üniversitesi Rektörü Prof. Dr. Ahmet Serpil de, A.A muhabirine yaptığı açıklamada, yangına ilk müdahaleyi, üniversite personelinin okulun su vanaları, yangın söndürme tüpleri ve kazma küreklerle yaptığını söyledi. 
     Prof. Dr. Serpil, ''Çok şiddetli bir rüzgar vardı. Yangın ucuz atlatıldı'' dedi. 
     Yeditepe Üniversitesi Genel Sekreter Yardımcısı İsmet Silahçı da gazetecilere yaptığı açıklamada, üniversitenin çok yakınındaki yanan alanın Çevre ve Orman Bakanlığı'na ait olduğunu, 49 yıllığına askeriyeye kiralandığını kaydetti. 
     Silahçı, yangının itfaiye ekiplerinin de kısa süre içinde müdahale etmesiyle büyümeden söndürüldüğünü belirterek, bu bölgede zaman zaman tinercilerin barındığını ve yangına tinercilerin yol açmış olabileceğini söyledi. 
     İtfaiye ekipleri ise yangının çıkış nedeninin henüz belirlenemediğini ifade ederek, yangın sonucu yaklaşık 19 dönüm ormanlık alanın zarar gördüğünü bildirdiler. 
     
</TEXT>
</DOC>
