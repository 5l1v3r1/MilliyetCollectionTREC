<DOC>
<DOCNO> 199159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/siyaset/siy01.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
4 ay sonra emekli 
</HEADLINE>
<TEXT>

   DSP lideri, 1953'te CHP'ye üyelikle başlayan 50 yıllık siyasi hayatına nokta koyma kararı aldı. Ecevit, yerel seçimden sonra Genel Başkanlık'tan ayrılacağını açıkladı 
      ANKARA Milliyet 

   
   Türk siyasi tarihinin en önemli isimlerinden Bülent Ecevit, aktif politikayı bırakma kararı aldı. Ecevit, yerel seçimlerden sonra yapılacak kurultayda DSP Genel Başkanlığı'ndan ayrılacağını açıkladı. 
   CHP'ye 1953'te üye olan Ecevit, politik hayatının zirvesine İsmet İnönü ile mücadele ettiği kurultayda CHP Genel Başkanlığı'na seçilerek çıktı. İlk kez 1957'de milletvekili seçilen ve 1970'lerde solun "Karaoğlan"ı ve efsanevi lideri haline gelen Ecevit, bu dönemde üç kez Başbakan oldu. Ecevit, 12 Eylül müdahalesinden sonra çok sayıda CHP'li arkadaşıyla bağını kopardı ve DSP'yi kurdu. 1999 seçimlerinde DSP birinci parti oldu.. Ecevit, 56. azınlık ve 57. koalisyon hükümetlerinde de başbakanlık yaptı. 
   
   Ecevit'siz DSP 
   Ecevit, 2002'deki hastalığı sürecinde başbakanlık ve genel başkanlığı bırakması için yoğun baskılara maruz kaldı. "Ecevit'siz DSP" senaryosu başarılı olmayınca Hüsamettin Özkan, Kemal Derviş ve İsmail Cem üçlüsü yeni bir oluşum için yola çıktı. Bu süreçte, çok sayıda milletvekili DSP'den ayrıldı. Ecevit, dünkü yazılı açıklamasında temellerini en zor koşullarda Rahşan Ecevit ile birlikte attığı DSP'deki Genel Başkanlık görevinden ayrılma kararını, partinin bilinçli ve dürüst üyelerine ve yandaşlarına beslediği güvenle aldığını kaydetti. 
   Son seçimlerde DSP'nin ağır bir yenilgiye uğradığını anımsatan Ecevit, "Bu yenilginin iç ve dış kaynakları bellidir ve DSP bunları kurutma uğraşını başarıyla gerçekleştirebilecek ve iktidara gelebilecek güçtedir. Ben de bu uğraşa elimden gelen katkıyı yapmayı görev bileceğim" dedi. 
   Atatürk'ün emanetinin değerini bilen gençleri seferberliğe çağıran Ecevit, "DSP'nin yeniden ülke yönetimine gelebilecek duruma erişmesi, Türkiye'nin esenliği için, laikliğe yönelen tehlikeyi önlemek için ve uluslararası alanda sürüklendiğimiz ağır tehlikelerden kurtulması için gereklidir" dedi. 
   
   
   
</TEXT>
</DOC>
