<DOC>
<DOCNO> 153774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo04.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, zorlu virajda... 
</HEADLINE>
<TEXT>

     Lider Beşiktaş'ın 3 puan gerisinde şampiyonluk kovalayan Galatasaray'ı, bu ay içinde zorlu maçlar bekliyor. 
     Nisan ayı içinde iç ve dış sahada yaptığı 4 maçta yalnızca 2 puan yitiren Galatasaray, bu ay zorluk derecesi çok daha yüksek maçlar yapacak. 
     Galatasaray, mayıs ayında önce Türkiye Kupası'nı kazanan Trabzonspor ile hafta sonunda deplasmanda karşı karşıya gelecek. 
     Sarı-kırmızılılar, bu maçın ardından şampiyonluk mücadelesi veren takipçisi Gençlerbirliği ile kendi sahasında karşılaşacak. Ancak, Adanaspor maçının hakemi Bülent Demirlek'in maçta 3 ve 4 numaralı anonsları yaptırması nedeniyle Galatasaray, alacağı ceza doğrultusunda, Gençlerbirliği karşılaşmasında iç saha avantajını yitirme tehlikesi yaşıyor. 
     Galatasasaray, bu maçın ardından yine iç sahada, ligin dişli ekiplerinden Ankaragücü ile karşılaşacak. 
     
     FİNAL MAÇI BJK İNÖNÜ STADI'NDA 
     Galatasaray, ligin düğümünü çözmesi beklenen Beşiktaş maçını rakip sahada yapacak. 
     ''Aslanlar'', ligin ilk yarısında kendi sahasında yenildiği rakibiyle mayıs ayındaki en zorlu maçını yapacak. 
     Sarı-kırmızılılar ligi, performansı sürekli yükselen Gaziantepspor ile evinde oynayarak tamamlayacak. 
     Galatasaray, nisan ayında sırasıyla Diyarbakırspor'u deplasmanda 3-1, Altay'ı evinde 5-0, Göztepe'yi deplasmanda 1-0 yenerken, evinde Adanaspor ile 2-2 berabere kalarak yara aldı. 
     




</TEXT>
</DOC>
