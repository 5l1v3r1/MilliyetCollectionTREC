<DOC>
<DOCNO> 194578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko20.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyak Renault, üretim ve ihracat lideri... 
</HEADLINE>
<TEXT>

     Oyak Renault'un 10 ayda ürettiği 102 bin 300 adet otomobilin, 75 bin 889'unu ihraç ederek, üretim ve ihracatta sektördeki liderliğini sürdürdüğü bildirildi. 
     Oyak Renault'dan yapılan açıklamada, Ocak-Ekim döneminde sektörde sektörde 171 bin 605 adedi otomobil olmak üzere toplam 290 bin 812 adet motorlu taşıt aracı ihraç edildiği kaydedildi. 
     Oyak Renault'un toplam 75 bin 889 adet Clio Symbol ve Megane II Sedan ihracatıyla otomobil ihracatının yaklaşık yarısını, otomobil, ticari araç ve traktörlerden oluşan motorlu taşıt aracı ihracatının ise dörtte birinden fazlasını gerçekleştirdiğine dikkat çekilen açıklamada, bu başarıda, sadece Oyak Renault'nun Bursa'daki fabrikasında üretilerek 84 ülkeye ihraç edilen Megane II Sedan'ın önemli bir rol üstlendiği vurgulandı. 
     Eylül ayında 5 kıtaya uzanan iddialı yolculuğuna başlayan Megane II Sedan'ın pazara sunulduğu ülkelerde şimdiden büyük bir başarı kazandığı ve yıl sonuna dek öngörülen siparişleri yüzde 10 artırdığı bildirilen açıklamada, özellikle Almanya ve İspanya'da Megane II Sedan'ın kazandığı beğeninin bu artışta önemli rol oynadığı belirtildi. 
     Oyak Renault'un talebi karşılayabilmek için tam kapasite çalıştığı duyurulan açıklamada, ''Modern tasarımı, üstün güvenliği ve yüksek teknolojisi ile evrensel, ruhuyla bir Türk olan Megane II Sedan, Oyak Renault'un dünya pazarlarında kalitenin referansı olma iddiasını sürdürüyor. Aynı zamanda da şirketin üretim ve ihracattaki liderliğini güçlendiriyor'' denildi. 
     
</TEXT>
</DOC>
