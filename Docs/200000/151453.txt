<DOC>
<DOCNO> 151453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur17.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Dünyanın en büyük gerçeği dindir 
</HEADLINE>
<TEXT>

     TBMM Başkanı Bülent Arınç, ''Türkiye'nin ekonomisi düzelecekse, dinin iyi anlaşılmasına ihtiyaç vardır. Dinimiz bize israf yapmamayı emrediyor. Bu ülkeyi çökerten en kötü şey israftır'' dedi. 
     Arınç, Manisa Müftülüğü'nün yeni hizmet binasının açılış töreninde yaptığı konuşmada, dini hizmetlerin yürütüldüğü güzel mekanlara duyulan ihtiyaca değinerek, halkın bazen bağış bazen de dernek yoluyla müftülük siteleri kurduğunu anlattı. Arınç, ''Din fitri bir ihtiyaçtır. Hiç kimse bunu inkar edemez. Dünyanın en büyük gerçeği din gerçeğidir. İnsanlar dünyaya geldiğinden bu yana inanma ihtiyacını duymuşlardır. Elbette en büyük din İslamiyettir. Allah bize bunu lütfetti'' dedi. 
     Diyanet İşleri Başkanlığı'nın Anayasa'nın 136. maddesinde çok önemli bir kurum olarak yerini aldığını kaydeden Bülent Arınç, ''Hatta siyasi partiler kanununda bir hüküm vardır. Diyanet İşleri Başkanlığı'nı tanımayan siyasi parti kuruluyorsa ya da Diyanet İşleri Başkanlığı'nı kaldırmayı amaçlayan bir parti kuruluyorsa onun da kapatılacağı hükmü yer almaktadır'' diye konuştu. 
     
     İSRAF SORUNU 
     Arınç, dini hizmetlerin yürütülmesinin bundan böyle daha büyük bir güçle destekleneceğini bildirerek, şunları kaydetti 
     ''Türkiye terörden kurtulacaksa, Türkiye'nin ekonomisi düzelecekse dinin iyi anlaşılmasına ihtiyaç vardır. Dinimiz bize israf yapmamayı emrediyor. Bu ülkeyi çökerten en kötü şey israftır. Ben bunu yaşadığım her yerde görüyorum. İsraftan kurtulabilsek sizden vergi almaya ihtiyacımız kalmayacak. Dinden hiçkimse korkmasın.'' 
     
     İSLAMİYET VE VAKIF MEDENİYETİ 
     İslamiyette vakıf medeniyetinin bulunduğunu kaydeden Arınç, İslam medeniyetinin bir adının da vakıf medeniyeti olduğunu ifade etti. Arınç, Kıbrıs'ta bugün Vakıf medeniyetinin sürdüğünü dile getirerek, Kıbrıs'ın her köşesinde Müslümanların kurduğu vakıf eserlerinin yer aldığını söyledi. Arınç şöyle konuştu 
     ''Larnaka bugün Rum kesiminde kalmıştır. Larnaka'nın suyunu temin eden vakıf, Müslümanların kurduğu bir vakıftır. Bugün Kıbrıs'ın güneyinde yaşayan bir Rum kadınının benim Girne'de evim kaldı diyerek Avrupa İnsan Hakları Mahkemesi'ne açtığı davada, mahkeme 850 bin dolar karşılığında TC'nin bu kadına tazminat ödemesine karar verdi. Şimdi aynı kararı misal yaparak TC'yi milyar dolarlık tazminatlara mahkum edebilirler. Alın bugün Kıbrıs'taki vakıf eserlerinin tapusunu gidin Avrupa İnsan Hakları Mahkemesi'nin kapısına örnek davalar açtırın. Göreceksiniz, onların davalarından elli mislini kazanırız'' Arınç törenin ardından bir gazetecinin Yunanistan Başbakanı Kostas Simitis'in Kıbrıs Rum kesiminin AB'ye kabulünün ardından söylediği ''Enosis gerçekleşti'' şeklindeki sözünü değerlendirmesinin istenmesi üzerine, ''Bunu o söylemiş. Bizimkiler de duysunlar. Biz sonuna kadar Kıbrıs'taki kardeşlerimizin her konuda yardımına koşacağız'' dedi. 
     Manisa Valisi Orhan Işın da, törende yaptığı konuşmada, Manisa'da bin 509 din görevlisi, bin 563 cami ve 68 kuran kursunun bulunduğunu belirterek, İl Müftülüğü'nün yeni hizmet binasının önemli bir işlevi yerine getireceğini kaydetti. 
     Diyanet İşleri Genel Müdür Yardımcısı Necati Tayyar, yeni hizmet binasına emeği geçenleri kutlarken, Manisa İl Müftüsü Ahmet Durmuş da, üç katlı yeni hizmet binasında mevcut hizmetlerin yanı sıra sosyal etkinliklerin düzenleneceği salonlara da yer verildiğini anlattı. 
     





</TEXT>
</DOC>
