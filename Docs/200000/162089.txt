<DOC>
<DOCNO> 162089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur13.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylülere "atış poligonu'ndan uzak durun" uyarısı... 
</HEADLINE>
<TEXT>

     Konya'nın Karapınar İlçesi'nde bir çobanın bulduğu bombanın evinde patlaması olayı ile ilgili güvenlik toplantısı düzenlendi. 
     Karapınar Grup Atış Komutanlığı'nda düzenlenen toplantıya, Kaymakam Şenol Bozacıoğlu, Grup Atış Komutanı Topçu Kıdemli Albay Mehmet Özen, İlçe Jandarma Komutanı Astsubay Başçavuş Lütfi Petek ile askeri bölgenin yakınlarında bulunan Girginli, Ethemobası, Samuk, Yenice, Başkuyu, İnoba, Erbaş, Bayırlar, Akyayla, Akkaş ve Yeniceoba yaylalarında oturan vatandaşlar katıldı. 
     Albay Mehmet Özen, toplantıda, bu tür benzer olayların geçmişte de yaşandığını belirterek, tüm uyarılara karşın vatandaşların bilinçsizce hareket etmeyi sürdürdüğünü ifade etti. 
     Atış poligonunun Türk Silahlı Kuvvetleri'nin deneme atış sahası olduğunu bildiren Özen, alanda her türlü silahın denendiğini, bu nedenle çevrede geniş güvenlik önlemleri aldıklarını kaydetti. 
     Albay Özen, çevreye güvenlik amacıyla uyarı levhaları astıklarını ve poligonu tel örgüyle çevirdiklerini belirterek, ''Ancak çok sayıda kişi, uyarılara karşın yasak bölgeye giriyor. Bazı bombalar patlamamış olabilir. Bu nedenle bölgeden uzak durulması ve bulunan her çeşit silahın bize bildirilmesi gerekir'' dedi. 
     Bir süre önce Karapınar'da bir çoban, poligonun yakınlarında bulduğu bombayı eve götürmüş, bombanın patlaması sonucu ise 1 kişi ölmüş, 3 kişi yaralanmıştı. 
     
</TEXT>
</DOC>
