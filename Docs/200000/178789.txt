<DOC>
<DOCNO> 178789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur32.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
At kurtarma operasyonu... 6 metrelik kuyuya düştü... 
</HEADLINE>
<TEXT>

     Antalya'nın Serik İlçesi'nde, Rafet Akarcı'ya ait at, düştüğü 6 metre derinliğindeki kuyudan vatandaşların yardımıyla çıkarıldı. 
     Alacami Köyü'nde çiftçilik yaparak geçimini sağlayan Rafet Akarcı 65 , tarlada fasulye ektiği sırada, atının sulama amaçlı kuyuya düştüğünü gördü. 
     Antalya Büyükşehir Belediyesi İtfaiyesi Kurtarma Ekipleri'ne haber verilirken, vatandaşlar da atı düştüğü yerden çıkarmak için Akarcı'ya yardıma geldiler. Merdiven yardımıyla kuyuya inen bir kişi atın beline ipler bağladı. At, düştüğü yaklaşık 6 metre derinliğindeki kuyudan 2 traktörün yardımıyla çekilerek, çıkarıldı. 
     İtfaiye ekiplerinin gelmesine gerek kalmadan atını kurtarmayı başaran Akarcı, hayvanın düşme sırasında herhangi bir yara almadığını görünce büyük mutluluk duyduğunu söyledi. 
     
</TEXT>
</DOC>
