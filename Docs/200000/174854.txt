<DOC>
<DOCNO> 174854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo10.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel Türk futbolcular renk katıyor... 
</HEADLINE>
<TEXT>

     Alman Der Spiegel dergisi, Türk futbolcuların Almanya Birinci Futbol Ligi'ni gittikçe zenginleştirdiğini yazdı. 
     ''İdrak edilmeyenlerin dönüşü'' başlığıyla verilen haberde, ''Werder Bremenli Ümit Davala ve Schalkeli Hamit Altıntop gibi Türk işçilerinin çocukları gittikçe daha yoğun şekilde ligi zenginleştiriyor. Bazıları, ailelerinin ülkelerinde ünlü olup geldiler'' ifadesine yer verildi. 
     A Milli Takım oyuncusu Ümit Davala'nın Türkiye'de çok tanındığına işaret edilen haberde, Davala'nın, Kurudere'de bir köprüye adının verildiği, Afyon'da da Ümit Davala Spor Tesisleri'nin önünde bir büstü bulunduğu hatırlatıldı. 
     Ümit'in artık Bremen'de bile sokak ortasında tanındığı, Hamit'in de ilk hafta karşılaşmasındaki başarısından sonra Türk futbolcularının ilgi odağı durumuna geldiği belirtildi. 
     Mustafa Doğan'ın FC Köln takımına gelmesinin de Türkiye Ligi'ndeki maddi sıkıntılardan kaynaklandığı ifade edilen haberde, Türk futbolcuların Almanya'da, Türkiye'de aldıkları paranın yarısını aldıklarına dikkat çekildi. 
     İlhan Mansız ve Mustafa Doğan gibi bazı Türk futbolcuların, Almanya'da değerleri anlaşılmadığı gerekçesiyle Türkiye'ye giderek ünlü oldukları ifade edilen haberde, Alman kulüplerinin de Türk futbolcular sayesinde, Türk taraftarlardan daha fazla gelir elde etmeyi umut ettikleri kaydedildi. 
     Almanya Birinci Ligi'nde 10 Türk kökenli futbolcunun oynadığı ve 5'inin Alman vatandaşı olduğu belirtilen haberde, Alman vatandaşlığına geçen futbolcuların Daniyel Çimen Eintracht Frankfurt , Mustafa Doğan FC Köln , Malik Fathi Hertha BSC Berlin , Eren Şen Hamburg SV ve Selim Teber FC Kaiserslautern oldukları bildirildi. 
     Türk vatandaşı olarak kalan futbolcular ise, Halil Altıntop FC Kaiserslautern , Hamit Altıntop FC Schalke 04 , Yıldıray Baştürk TSV Bayer 04 Leverkusen , Ümit Davala SV Werder Bremen ve Volkan Ünlü FC Schalke 04 . 
     
</TEXT>
</DOC>
