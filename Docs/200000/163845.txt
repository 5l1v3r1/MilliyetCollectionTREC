<DOC>
<DOCNO> 163845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/yasam/ayas.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir gümüş, bir bronz 'aslan' 
</HEADLINE>
<TEXT>

Türk reklam dehaları, dünyanın en prestijli organizasyonlarından biri olan Cannes Lions Reklam Festivali'nden ilk kez iki önemli ödülle dönüyorlar... 
     Bu yıl 50'ncisi düzenlenen reklamcılık dünyasının en önemli ve prestijli organizasyonlarından Cannes Reklam Festivali'nde Türk reklamcılar ilk kez bir gümüş, bir de bronz aslan kazanmayı başardı. Bu yılki yarışmanın basın ve açıkhava dalında, Türkiye'den 3 eser finale kalmıştı. 
     
     Rafineri ve Medina - Turgul 
     Tam 8 bin 669 eser arasından sıyrılıp finale kalan çalışmalardan ikisi Rafineri Reklam Ajansı'ndan, diğeri Medina-Turgul DDB Reklam Ajansı'ndan çıkmıştı. Bu 3 reklamdan Rafineri'nin hazırladığı İş Bankası reklamı, açıkhava banka kategorisinde ödül almaya hak kazanan tek çalışma oldu. Rafineri, bu çalışmayla Gümüş Aslan ödülüne layık görüldü. Daha önce Milliyet Gazetesi'nin düzenlediği basın ilanları yarışmasında finale kalarak Cannes'a gitmeye hak kazanan Volkswagen babalar günü ilanı da, kurumsal imaj kategorisinde Medina Turgul DDB Reklam Ajansı'na Bronz Aslan kazandırdı. 
     Genç Yaratıcılar Yarışması'nda ise Fransa birinci, İspanya ikinci, Brezilya üçüncü oldu. Bu arada Türkiye'nin Cannes Reklam Festivali'ndeki başarılarına bir yenisi daha eklendi. 'Media Lions' bölümünde, Optimum Media Direction OMD de 'Siemens Mobile' ve 'Pepsi' işleriyle finale kaldı. 
     

</TEXT>
</DOC>
