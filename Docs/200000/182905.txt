<DOC>
<DOCNO> 182905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko10.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarar'ın hedefi dünya pazarı... 
</HEADLINE>
<TEXT>

     Merkezi Eskişehir'de olan Sarar Şirketler Grubu Yönetim Kurulu Başkanı Cemalettin Sarar, dünya modasını yakından takip eden 15 kişilik ekiple çalışma yapıp üretimi buna göre şekillendirdiklerini söyledi. 
     Sarar, 60. yılını kutlamaya hazırlanan Sarar'ın Türkiye'den sonra dünya pazarlarında da marka olabilmesi için her fırsatı değerlendirdiklerini belirterek, dünya markası olabilmek için kaliteden ödün vermeden çok çalışmak gerektiğini kaydetti. 
     Süreyya Ayhan, Türk Milli Takımı ve Galatasaray'ın dünyaca bilinmesinin Türkiye'nin tanıtımı için son derece etkili olduğunu anlatan Sarar, şöyle konuştu 
     ''Türk firmaları artık markaya yatırım yapmalıdır. Amacımız Türkiye'de marka olan Sarar'ın dünya markaları arasına girmesini sağlamaktır. Fransa, İtalya, Almanya ve ABD'deki modayı yakından takip eden 14-15 kişilik ekiple çalışmalar yapıp üretimi buna göre şekillendiriyoruz.'' 
     
     ''ABD'DE 16. MAĞAZAYI AÇTIK'' 
     Sarar, ABD'de Las Vegas şehrinde geçen hafta hizmete giren mağaza ile mağaza sayısını 16'ya çıkardıklarını, 6 Kasım'da Viyana'da hizmete girecek mağazayla da Avrupa'daki mağaza sayısının 6'ya yükseleceğini ifade ederek, 2004 yılı içinde Almanya'da 2, Fransa'da 2, İtalya'da 2, İspanya ve İngiltere'de de birer mağaza açıp Avrupa'daki mağaza sayısını 14'e çıkarmayı planladıklarını kaydetti. 
     ABD ve Avrupa dışında Rusya, İsrail, Hindistan, Çin, Japonya ve Afrika'daki alışveriş merkezlerinde de Sarar ürünlerinin satıldığını belirten Sarar, yurtdışında açılan bir mağazanın maliyetinin yaklaşık 200 ile 350 bin dolar arasında değiştiğini bildirdi. 
     Sarar, marka isminin tescil ettirilmesinin dünya markası olmada önemli rol oynadığına işaret ederek, ''Yaklaşık 10 yıldır sürdürdüğümüz çalışma sonucu müracaat ettiğimiz ülkenin yarısında sarar adını tescil ettirdik'' dedi. 
     Özelleştirme İdaresi Başkanlığı'ndan ÖİB aldıkları Sümerbank'ın Eskişehir Basma Fabrikası'na yeni yatırım yaptıklarına da değinen Sarar, gelecek yıl içinde ev tekstili sektörüne gireceklerini sözlerine ekledi. 
     
</TEXT>
</DOC>
