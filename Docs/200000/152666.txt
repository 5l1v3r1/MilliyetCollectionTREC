<DOC>
<DOCNO> 152666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur49.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ebeliğin tarihçesi, vizyonu, misyonu... 
</HEADLINE>
<TEXT>

     Kocaeli Üniversitesi KOÜ Sağlık Meslek Yüksekokulu öğretim görevlisi Belgin Babadağlı, anne ve bebek ölümleri oranındaki yüksekliğin, istihdam edilen ebe sayısının yetersizliğinden kaynaklandığını söyledi. 
     Babadağlı, Sağlık ve Sosyal Hizmet Emekçileri Sendikası'nın Ebeler Haftası dolayısıyla düzenlediği ''Ebeliğin Tarihçesi, Misyonu ve Vizyonu'' konulu toplantıda, ebeliğin, birinci basamak sağlık hizmetlerindeki öneminin tartışılmaz olduğunu belirterek, buna karşın, sağlık kurumlarında yeterince ebe istihdam edilmediğini öne sürdü. 
     Türkiye'de, ebelik mesleğinin öneminin yeterince anlaşılamadığını savunan Babadağlı, şöyle devam etti 
     ''Ebelik, 1909 yılına kadar anadan kıza geçen, görgü ve deneyime dayanan meslek olarak görülmüştür. O dönemde eğitim gerektirecek bir uzmanlık alanı olarak görülmeyen ebelik, bugün de aynı şekilde gereken öneme sahip değildir. Oysa ebenin, birinci basamak sağlık hizmetlerinde önemli bir rolü vardır. Böyle olmasına rağmen, ülkemizde ebeler yeterince değerlendirilmiyor.'' Özellikle Doğu bölgesindeki illerde bu sorunun daha da arttığını ifade eden Babadağlı, şunları kaydetti 
     ''Sağlık ocaklarında çalışan ebelerin nüfus oranına göre dağılımı, Batı'daki illerimizden daha farklı orandadır. Sağlık ocaklarının sayısının artırılması ve bu dengesizliğin giderilmesi durumunda, anne ve bebek ölüm oranlarında da büyük bir azalma gerçekleşecektir. Bunun sonucunda da, anne ve bebek ölümlerinin oranı yüksektir. Bence, anne ve bebek ölüm oranının yüksek olması, istihdam edilen ebe sayısının azlığından kaynaklanmaktadır.'' 
     





</TEXT>
</DOC>
