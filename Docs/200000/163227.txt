<DOC>
<DOCNO> 163227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/ekonomi/eko03.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yerine demiryolu 
</HEADLINE>
<TEXT>

Rusya, SSCB döneminde aldığı krediyi ödeyemeyince, karşılığında demiryolu hattının yapımını istedi 
     GÜLÇİN ÜSTÜN Ankara 

     Türkiye, eski Sovyet Sosyalist Cumhuriyetler Birliği SSCB döneminde Türk Eximbank tarafından verilen 351 milyon dolar krediyi Rusya Federasyonu'ndan geri almak için çare arıyor. Rusya'nın, Ankara - İstanbul Demiryolu Hattı Rehabitilasyon Projesi'nin üçüncü bölümü olan Köseköy - Mekece demiryolu hattının kendileri tarafından yapılması teklifini Ulaştırma Bakanlığı olumlu karşılarken, Hazine sıcak para ihtiyacını ileri sürerek teklife karşı çıkıyor. 
     
     Nakit mi, hizmet mi 
     Rus hükümetinin krediyi geri ödemek yerine, borcun mal ve hizmet karşılığında tasfiyesini istemesi, Hazine Müsteşarlığı ve Ulaştırma Bakanlığı'nı karşı karşıya getirdi. Bugüne kadar ilk taksidi dahi alınamayan kredinin para olarak Hazine'ye dönmesinin zor olduğunu savunan Ulaştırma Bakanlığı, tahmini bedeli 450 milyon dolar olan Köseköy - Mekece etüd - proje çalışmalarının bu yıl içinde bitirilmesinin ve inşaata 2004 yılında başlanmasının daha doğru bir yaklaşım olacağı görüşünü ortaya koydu. 
     
     Uzlaşma aranıyor 
     Hazine'yi projeye destek verilmesi için ikna etmeye çalışan Ulaştırma Bakanlığı, Eximbank ve Hazine'ye gönderdiği yazıda, "Eximbank alacağının nakit olarak tahsil edilmesi konusunda Rus tarafının uzlaşmacı olmayan tutumu göz önünde bulundurularak, uygulanacak proje karşılığında alacağın tahsil edilmesi hususu üzerinde durulması gerekmektedir" ifadesine yer verdi. 
     
Luzhkov Bavulu bırakın, gelin      ANKARA Milliyet 

     Dün Türkiye Odalar ve Borsalar Birliği'ni TOBB ziyaret eden Moskova Belediye Başkanı Yuri Luzhkov, bavul ticaretinin yeni gelecek vergilerle cazip olmaktan çıkacağını belirterek Türkler'in büyük bir ticaret kompleksi kurarak Moskova'daki toptan ticaret piyasasına girmesini istedi. 
     Bu fikri altı yıldır gündeme getirdiğini söyleyen Luzhkov, "Başbakanlarınıza da anlattım ama çok sık başbakan değiştiriyorsunuz" dedi. 
     
     Yakışıklı Başbakan 
     Tansu Çiller'i kasteden Luzhkov, "Güzel, bayan başbakanınız geldiğinde anlattım. Ondan sonra yakışıklı bir başbakanınız geldi. Ona da anlattım. Kimse ilgilenmedi. Şimdi Odalar Birliği'ne sesleniyorum. Gelin, şu olaya bir el koyun" dedi. 
     

</TEXT>
</DOC>
