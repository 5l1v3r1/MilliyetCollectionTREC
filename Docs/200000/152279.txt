<DOC>
<DOCNO> 152279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yazar/temelkuran.html </URL>
<DATE> 2003/04/25/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Saatler 
</HEADLINE>
<TEXT>

     Sonra, şu filmden hiç bahis açmayayım dedim. Epeyce de açmadım. 
     Gazete yazısı olmakta güçlük çekebilecek şeyler vardır, o sebepten. Belki de zaten yazılmamalı böyle şeyler. Bir günlük hükmü olan selülozun kaldıramayacağı meselelerdir bunlar Kadınlar neden bir günde ölmeye kayıverirler Nasıl bu kadar hızlı... Kadınlar neden bu kadar kaygandırlar 
     Virginia Woolf'un Mrs. Dalloway'i çok sıradan bir günde nelerden, nerelerden geçip ölmeye kadar varır Nasıl oralara varılır 
     
     Kadın, her şeyin kesik süt gibi parça parça eline geldiği bir zamanda, kendini zorla ayağa kaldırıp yeniden hayata katılmak için bir şey icat eder. Pasta yapar belki, belki yemek hazırlar, herhangi bir şey işte. Herhangi bir şey yaparak normalleşmeye gayret eder kadın. Yaşayıp giden diğerleri gibi olacaktır böylece, pürüzler gidecektir, o da herhangi biri olacaktır. Kafasının içini kontrol edemeyerek, kendi karanlığında debelenerek siyah bir boşluğa doğru hızla kayarken herhangi bir neşeli şey yapmaya girişir. Güç bela girişmiştir zaten bu işe. Güç bela... Diyelim ki bir yemek yapmıştır, uzun uzun bir yemek. Yaparken aklı bin yüzlerce istasyona gitmiş, gidip gelmiştir. Bitkin düşürücü bir yolculuk... 
     "... mezlerse de olsun, ben zaten kendim için yapıyorum... Hıh Gelmedikleri zaman bununla kandıramazsın kendini 'Beğenmezlerse de olsun'muş Çok kötü olursam dışarı çıkarım o zaman. Peki o zaman masadaki tabakları kim toplayacak Döndüğümde orada olurlarsa korkunç olabilir. O zaman çok daha kötü olabilir. Belki de hiç eve gelmemeli. Artık dağılarak bitmeli. Hayır, kafamı toplamalıyım. Toplamazsam başkaları toplamaya gelebilirler. Onlar gelebilirler. O zaman konuşmak gerekir. Ya konuşamazsam Ağlayabilirim ve duramayabilirim. Acaba tabaklara uzun uzun bakarsam... Boş masaya bakma şimdi Kötü oluyorsun. Kafamın içinde bir ses mi var Dışarıdan gelmiş de olabilir. Olmayabilir de. Ya büsbütün delirirsem Büsbütün delirirsem o zaman beni bir yere kapatırlar. Bir yere kapatırlarsa beni ölebilirim. Ölsem ne olur acaba 
     Sakin Sakin Geçecek. Ya yemek iyi olmazsa Niye kötü olsun ki Tuzu koydum mu Niye bu kadar tedirginsin Tuzu unutsan ne olacak ki Sen zaten kıymetlisin. Kıymetli misin Niye kendime bunu yapıyorum ben Durayım. Durayım. Bi' dakka, bi' dakka... Sevmeyecekler seni, yalnız bırakacaklar, bir sürü yemekle tek başına kalacaksın. Yemekleri çöpe atmak çok kötü bir fikir, bu seni öldürebilir. Yenilmeyebilirim. Hiçbir şey olmamış gibi yapabilirim. Yapamam. Bugün değil. Bugün yapamam. Gelmeliler, yoksa ölebilirim. Giyinip süslenirsem kendime gelebilirim. Aynadaki bu büyüyen şey ben miyim Denizanası gibi büyüyen. Belki de zaten delirdim, farkında değilim. Bu yemek olmasın. Ne kadar önemli olduğunu anlamayacaklar. Anlatamam ben de. Telefon edeyim, gelmesinler. Ne diyeyim Bir şey diyemem. Belki de onlar gelmeden ölürüm..." 
     Böyle olabilir yani. Yemekler pişerken kadınlar ölebilir. 
     Ama zaten belki de hiç anlatılmamalı böyle şeyler. Gazeteler bunlardan bahsetmemeli... 
     
     







</TEXT>
</DOC>
