<DOC>
<DOCNO> 167297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko21.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
1997'den bu yana 20 banka fona geçti... 
</HEADLINE>
<TEXT>

     Tasarruf Mevduatı Sigorta Fonu'na TMSF 1997 yılından bu yana geçen 6 yıllık sürede, 20 banka devredilirken, İmar Bankası'nda yaşanan durum ise farklılık arzediyor. 
     Bankacılık işlemi yapma ve mevduat toplama izini kaldırılarak, yönetim ve denetimi Fon'a geçen İmar Bankası'nda, ortaklık haklarının Fon'a devri söz konusu değil. 
     TMSF'nin Mayıs 2003'te yayınlanan faaliyet raporuna göre, 1997 ve 1998 yıllarında birer, 1999'da 6, 2000'de 3, 2001'de 8 banka, 2002'de ise Pamukbank Fon'a devredildi. 
     Varlık yönetim işlevini üstlenmek üzere BDDK tarafından geçiş bankası olarak yapılandırılan Bayındırbank bünyesinde 5 banka birleştirildi. Pamukbank ile ilgili satış süreci de devam ediyor. 
     Egebank, Yurtbank, Yaşarbank, Bank Kapital, Ulusal Bank, Sümerbank ile birleştirildikten sonra tamamı TMSF'ye ait olan Sümerbank hisseleri 2001'de imzalanan hisse devir sözleşmeleri ile Ordu Yardımlaşma Kurumu'na OYAK devredildi. BDDK'nın 2 Ocak 2002 tarihli kararıyla verilen izin çerçevesinde banka, Oyak Bank ile birleştirildi. 
     Etibank ile 15 Haziran 2001 tarihinde birleştirilen Interbank ile Esbank'ın birleştirme işlemleri 2 Temmuz 2001 tarihinde tamamlandı. Bankacılık işlemleri yapma ve mevduat kabul etme izni 13 Aralık 2001 tarihli BDDK Kararı ile 28 Aralık 2001 tarihinden itibaren kaldırılarak Etibank tasfiye sürecine girdi. 
     
     TASFİYE KARARI ALINAN BANKALAR 

     İktisat Bankası 15 Mart 2001'de Fon'a devredildi. BDDK'nın 28 Kasım 2001 tarihli kararı uyarınca bankacılık işlemleri yapma ve mevduat kabul etme izni 7 Aralık 2001 tarihi itibarıyla kaldırıldı ve tasfiye süreci başlatıldı. 
     Kentbank, BDDK'nın 13 Aralık 2001 tarihli kararıyla bankacılık işlemleri yapma ve mevduat kabul etme izni 28 Aralık 2001 tarihi itibarıyla kaldırıldı. 
     Bayındırbank BDDK'nın 26 Aralık 2001 tarihli kararıyla EGS Bank, Bayındırbank bünyesinde birleştirildi. BDDK ve TMSF'nin 20 Mart 2002 tarihinde aldığı kararlar çerçevesinde, 4 Nisan 2002 tarihinde yapılan tasfiye halindeki, Etibank, İktisat Bankası, Kentbank Genel Kurullarında alınan kararlarla bu bankaların tasfiyeleri kaldırılarak Bayındırbank bünyesinde birleştirildi. 
     30 Kasım 2001'de Fon'a devredilen Toprakbank'ın bankacılık lisansı 30 Eylül 2002 itibarıyla kaldırıldı ve banka aynı tarih itibarıyla Bayındırbank ile birleştirildi. 
     EGS Bank'ın bankacılık lisansı 18 Ocak 2002 itibarıyla kaldırıldı ve aynı tarih itibarıyla Bayındırbank ile birleştirildi. 
     
     SATILANLAR 

     Fon kapsamında bulunan Bank Ekspres 30 Haziran 2001 tarihinde Tekfen grubuna satıldı. Bank Ekspres 26 Ekim 2001 tarihi itibarıyla Tekfenbank ile birleştirildi. 
     Birleşik Sümerbank 9 Ağustos 2001 tarihinde Oyak Grubu'na satıldı. Sümerbank'ın Oyakbank A.Ş.'ye devri 11 Ocak 2002 tarihinde tescil edildi. Banka, faaliyetine Oyakbank A.Ş. olarak devam ediyor. 
     Demirbank'ın satışı konusunda 20 Eylül 2001 tarihinde HSBC Bank Plc ile hisse devir sözleşmesi imzalandı. Devir işlemleri 30 Ekim 2001 tarihinde gerçekleştirildi. 
     Sitebank'ın satışı konusunda 20 Aralık 2001 tarihinde NovaBank SA ile hisse devir sözleşmesi imzalandı. Sitebank'ın hisse devir işlemi 25 Ocak 2002 tarihinde gerçekleşti. 
     Tarişbank'ın Denizbank A.Ş.'ye devrine ilişkin hisse devir sözleşmesi 21 Ekim 2002'de imzalandı, fiili hisse devri 25 Ekim 2002 tarihi itibarıyla tamamlandı. Denizbank A.Ş. ile Tarişbank'ın birleşmesi 19 Aralık 2002 tarihinde BDDK tarafından uygun görüldü ve birleşme 27 Aralık 2002'de tamamlandı. 
     
     DİĞERLERİ 

     Fon'a 6 Kasım 1997 yılında devredilen Türk Ticaret Bankası'nın 9 Ağustos 2002 tarihinde yapılan Olağanüstü Genel Kurul Toplantısı'nda bankanın infisah ve tasfiyesine karar verildi. Tasfiye işlemleri devam eden bankanın 9 Nisan 2003'deki Olağanüstü Genel Kurul Toplantısı'nda 14 Ağustos 2002 tarihli tasfiye bilançosu onaylandı ve yeni tasfiye memurları atandı. 
     Pamukbank, 19 Haziran 2002'de TMSF'ye devredilmişti. Çukurova Grubu'nun Pamukbank ve Yapı ve Kredi Bankası A.Ş.'ye olan borçlarının yeniden yapılandırılmasına ilişkin sözleşme, Kurum, TMSF ile Çukurova Grubu arasında 31 Ocak 2003'de imzalanmıştı. 
     Bankanın satış süreci devam ediyor. TMSF, bir süre önce Pamukbank hisselerinin satışında teklif verme süresinin uzatıldığını açıklamıştı. Daha önce 11 Temmuz 2003 olarak açıklanan son teklif verme süresinin 31 Temmuz 2003 tarihine kadar uzatılmasına karar verildiği belirtilmişti. Pamukbank'ın satışı için bir süre önce Finansbank teklif vermişti. 
     Bu arada, Türk Ticaret Bankası 6 Kasım 1997, Bank Ekspres 12 Aralık 1998, Interbank 7 Ocak 1999, Egebank, Yurtbank, Sümerbank, Eskişehir Bankası, Yaşarbank 21 Aralık 1999, Etibank, Bank Kapital 27 Ekim 2000, Demirbank 6 Aralık 2000, Ulusal Bank 28 Şubat 2001, İktisat Bankası 15 Mart 2001, Sitebank, Milli Aydın Bankası Tarişbank , Bayındırbank, Kentbank, EGS Bank 9 Temmuz 2001, Toprakbank 30 Kasım 2001, Pamukbank 19 Haziran 2002 tarihinde TMSF'ye devredilmişti. 
     Öte yandan, Kıbrıs Kredi Bankası'nın tasfiye çalışmalarının devam ettiği bildirildi. 
     Türkiye Bankalar Birliği web sitesinde dün yayınlanan ''2002 Yılında Türkiye Ekonomisi ve Türk Bankacılık Sistemi'' başlıklı çalışmada, Fon bünyesine alınan bankaların devir tarihleri itibarıyla toplam yükümlülüklerinin 31,4 milyar dolar, toplam zararlarının ise 17,3 milyar dolar olduğu bildirildi. 
     Çalışmada, bu bankaların mali yapılarının güçlendirilmesi çerçevesinde kamu sektörü tarafından sağlanan kaynakların ana para tutarının 17 milyar dolar olduğu belirtildi. 
     
</TEXT>
</DOC>
