<DOC>
<DOCNO> 172271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yasam/yas08.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurdum insanı bildiğiniz gibi... 
</HEADLINE>
<TEXT>

   
      Ayılara karşı 'tüpgaz top'u 
   İSMET KÖSOĞLU DHA 
   Rize İkizdere'de vatandaşlar, arı kovanlarına zarar veren ayıları kaçırmak için tüpgazdan 'top' yaptı. İkizdere ve köylerinde bu yıl 100'den fazla arı kovanı saldırıya uğrayınca, arıcılar ayılara karşı savaş açtı. Koruma altında oldukları için ayıları vurmaları yasak olan arıcılar, yaklaşık 100 milyon lirayla, tüpgazlı bir top mekanizması geliştirdi. Yöntemin ayıları korkutmak için çok uygun olduğunu belirten arıcılar Bayram Mahioğlu ve Halil Karadeniz, 'top'u şöyle anlattı "Tüpgazın üstüne yapılan haznede elektromekanik vana vasıtasıyla biriken gaz, zaman rölesi ile ateşleniyor ve patlama oluyor. Çıkan ses ayıları korkutup kaçırıyor. Tüpgaz topları özellikle geceleri sürekli kurulu vaziyette duruyor ve ayarlarına göre belirli aralıklarla patlıyor." 
   
      Bisikletle haşere mücadelesi    ERSİN ERCAN DHA 
   Bolu Belediyesi, yaz aylarında artan sineklerle mücadele için bisikletli ilaçlama ekibi kurdu. Belediye işçisi Selami Alemdar, "İlaçlama makinesi ağır olduğu için bisikletle geziyorum. Vatandaşlar da şaşırıyorlar" dedi. 
   
      Panzerle hasta ziyareti    SAKARYA DHA 
   Adapazarı Toyota-Sa Hastanesi'nin Acil Servisi'nde bir yakınını ziyarete panzerle giden Çevik Kuvvet'te görevli polis, alışılmadık bir manzara yarattı. Panzerini otoparka park eden polis, yakınının yanında bir saat kadar kaldı. 
   
   
</TEXT>
</DOC>
