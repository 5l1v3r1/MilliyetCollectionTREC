<DOC>
<DOCNO> 182943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo03.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocalar ne dedi Luce Grubun en iyi takımına karşı kaybettik... 
</HEADLINE>
<TEXT>

     Beşiktaş Teknik Direktörü Mircea Lucescu, Avrupa Şampiyonlar Ligi maçında yenildikleri Lazio'nun, grubun en iyi takımı olduğunu söyledi. 
     Lucescu, maç sonrası düzenlediği basın toplantısında, bu karşılaşmaya iyi hazırlandıklarını belirterek, ''İlk yarıda oyunun tamamına biz hakimdik. Ancak bir hata yaptık ve golü yedik. Kontrataktan korkuyordum ama bu kez kornerde Stam'ı boş bıraktık'' dedi. 
     İkinci yarıda Lazio'nun tüm alanları kapadığını ve katı bir savunma yaptığını ifade eden Lucescu, kendilerinin de daha az dinamik oynadığını, bu nedenle de sahadan yenik ayrıldıklarını kaydetti. 
     Grubun favorisinin Lazio olduğunu belirten Rumen çalıştırıcı, ''Grubun en iyi takımı bizi yendi. Türkiye ligi, İtalya ligi gibi olsaydı ayrı bir şansa sahip olurduk ama bunun da olacağına inanıyorum. Lazio'nun bir oyuncusunun fiyatı belki bizim takımın maliyeti kadar. Biz teknik ve göze hoş gelen futbol oynuyoruz. Onlar ise kazanmak için oynuyor'' diye konuştu. 
     Lucescu, Lazio'nun böyle oynaması halinde her yerde kazanabileceğini kaydederek, şunları söyledi 
     ''Biz işe sıfırdan başlıyoruz. Bundan sonra savaşmalıyız. Bu yenilgi için kızgın değil, sadece üzgünüm. Oyuncularıma bir şey söyleyemem. Çünkü onlar ellerinden geleni yaptı. Ayrıca şans Lazio'nun yanındaydı. Zago'ya yapılan hareket bence penaltıydı ama hakem vermedi. Yine de bunlar yenilgi için mazeret değil.'' Lucescu, karşılaşmaya neden Sergen ve Ahmed Hassan'la başlamadığının sorulması üzerine, şu yanıtı verdi 
     ''Bizim 20 oyuncumuz var. İlk önce kanatları kapatmak zorundaydık. Bu nedenle Pancu ve Tümer'i kanatlara yakın oynattım. İkinci yarıda Sergen ve Ahmed Hassan'ı oyuna aldım. Biri sağda, biri solda kalmalıydı ama aynı çizgide oynadılar. Bir an önce gole gitmek istediler. Ahmed Hassan, Türkiye liginde çok iyi oynuyor. Fakat bu maçta biraz zorlandı. Karşısında Stam ve Couto gibi güçlü oyuncular vardı. Şampiyonlar Ligi'nde oynaya oynaya tecrübe kazanacak.'' Bu arada, Beşiktaş, yarın İstanbulspor maçı hazırlıklarına başlayacak. 
     
     MANCİNİ İYİ BAŞLAMADIK AMA KAZANDIK 

     Avrupa Şampiyonlar Ligi'nde, Beşiktaş'ı ilk maçında 2-0 yenen İtalya'nın Lazio takımının teknik direktörü Roberto Mancini, maça iyi başlamadıklarını, ilk 15-20 dakika topa sahip olamamalarına rağmen, daha sonra ortaya koydukları iyi oyunla maçı kazandıklarını söyledi. 
     Mancini, maç sonrasında düzenlenen basın toplantısında, stresten dolayı maça kötü başladıklarını belirterek, ''Geçen sezonki Beşiktaş maçına göre daha iyiydik. Kazanmak bizim için önemliydi. Her şey çok iyi oldu. Beşiktaş da iyi oynadı. Kazandığımız için mutluyuz'' dedi. 
     Lazio teknik direktörü, ilk maçlar sonunda grupta dengelerin ne yönde olacağı sorusunu da, ''Daha ilk maçlar oynandı. Gruptaki dengeler için şu anda bir şey diyemem. Beşiktaş maçı için iki hafta boyunca çalıştık. Şimdi bundan sonraki maçlara bakacağız'' diye yanıtladı. 
     
     MAÇ İSTATİSTİKLERİ 

     Karşılaşma boyunca iki takım da 13'er şut atarken, Beşiktaş'ın 6, Lazio'nun ise 5 şutu kaleyi buldu. 
     Beşiktaş 6 korner kullanırken, Lazio 3 kornerde kaldı. Evsahibi ekibin 14 faulüne karşılık konuk ekip 12, Beşiktaş'ın 2 ofsaydına karşılık Lazio 3 kez ofsayda düştü. Karşılaşmada, Beşiktaş yüzde 60 topa sahip olma oranıyla oynadı. Siyah-beyazlılar, bugün E , F , G ve H gruplarında maç yapan 16 takım içinde Chelsea ile birlikte topa en çok sahip takım oldu. 
     
</TEXT>
</DOC>
