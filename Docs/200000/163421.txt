<DOC>
<DOCNO> 163421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/yazar/sazak.html </URL>
<DATE> 2003/06/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İran'da kadın ve gençlik 
</HEADLINE>
<TEXT>

     Tahran Üniversitesi'ndeki reformist eylemler, Humeyni Devrimi'nin çeyrek yüzyıla varan egemenliği ardından Mollalara karşı önemli bir başkaldırı manzarası çiziyor. Dini lider Ayetullah Hamaney'e karşı seslendirilen tepkiyi Amerikan yönetimi alkışlıyor. 
     ABD Dışişleri Bakanlığı sözcüsü Richard Boucher'in, İran'daki öğrenci hareketlerini destekleyen demeci şöyle 
     "Kendi halkına böyle kötü bir hizmet veren İran hükümetinin yıkıcı politikalarını gündeme getirdiği için İran halkını destekliyoruz. 
     Bütün insanlar gibi, İranlıların da kendi kaderlerini belirleme hakkı var. ABD özgürlük içinde yaşama isteklerini tümüyle destekliyor. Bizim umudumuz, İran halkının sesine, demokrasi ve hukukun üstünlüğü çağrılarına kulak verilmesi ve bunun İran'ı bölgede bir istikrar gücüne kavuşturmasıdır." 
     İran'daki reformist hareketin öncülüğünü gençler ve kadınlar yapıyor. 
     Tahran Üniversitesi'ndeki eski eylemlerde İran Cumhurbaşkanı Hatemi'ye destek büyüktü. Reformların hızı kesildikçe Hatemi'ye duyulan güven de azaldı ve tepki görmeye başladı. 
     Humeyni döneminde en büyük düşman olarak görülen ABD'ye kurtarıcı gözüyle bakanların sayısı hiç de az değil. Bush yönetimi, Molla rejimini insan hakları açısından bölgesel bir 'istikrarsızlık unsuru' olarak görüyor. 
     İran'daki toplumsal hoşnutsuzluğu sezmese ABD rejim değişikliği konusunda bu kadar açıktan oynamaz Afganistan ya da Irak'ta uygulanan askeri operasyon dışında bir müdahaleye ortam hazırlanıyor. 
     Şah'ın devrilmesinde en önemli unsur, İran'daki yoksulluk ve gelir adaletsizliğiydi. Saddam'ın 1990'ların başında yaptığını Şah Rıza Pehlevi 1970'lerde uygulamıştı. Petrol gelirleri silahlanmaya ve 'Pers İmparatorluğu'nu canlandırma adına yapılan harcamalara gitmişti. Yoksullaşan halkın isyanı Humeyni'yi yönetime getirdi. Mollalar ise Şah'tan kurtulan, İran'ı İslamcı diktanın baskısı altına soktular. 
     Milliyet yazarı Ece Temelkuran'ın İran röportajı çarpıcıydı 
     İran devriminin kapattığı kadınlar, artık sorunun 'örtünme değil özgürlük' olduğunu anlatıyorlar. 
     Haksızlık, eşitsizlik ve Mollalara akan zenginlik İran'daki rejimi sallıyor. 
     Ancak İran'ın geleceğini tayin etme ABD'ye düşmez. 
     Irak'a savaş açarken, 'kitle imha silahı yalanı'na başvuran Bush yönetimi İran için kendince gerekçeler imal etmeye çalışırsa ters teper. 
     Demokratikleşmenin önünü halk kendisi açar. 
     İran'da kadın ve gençlerin özgürlük arayışı, Türkiye'de 'örtünmeyi' modernitenin göstergesi sayan İslami hareketler açısından da düşündürücü olmalı. 
     Onlar açılırken biz kapanmaya çalışıyoruz 
     
     

</TEXT>
</DOC>
