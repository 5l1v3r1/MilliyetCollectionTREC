<DOC>
<DOCNO> 162085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sontur09.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin'de namus için taşlanan kadın 8 ay sonra öldü... 
</HEADLINE>
<TEXT>

     KA-MER Kadın Merkezi Koordinatörü Naime Kardaş, Şemse Allak'ın 35 öldürülmesi cinayetini kınadıklarını söyledi. 
     Kardaş, düzenlediği basın toplantısında yaklaşık 8 ay önce Mardin merkeze bağlı Yalımlı Beldesi'nde 5 aylık hamile Şemse Allak'ın imam nikahı ile yaşadığı Halil Açıl ile yeni bir yaşama kaçmaya çalışırken, yakınlarının taşlı saldırısına uğradığını hatırlattı. 
     Olayda Halil Açıl'ın öldüğünü Şemse Allak'ın yaralanarak Dicle Üniversitesi Tıp Fakültesi Beyin Cerrahi Servisi'nde tedavi altına alındığını belirten Kardaş, Allak'ın önceki gece tedavi gördüğü hastanede yaşamını kaybettiğini bildirdi. 
     Şemse Allak'a Diyarbakır Valiliği ile diğer kamu ve özel kuruluşların sahip çıktığını vurgulayan Kardaş, şöyle konuştu 
     ''Ancak, Şemse Allak çabalara rağmen kurtarılamadı. Cenazesi Devlet Hastanesi Morgu'nda bulunuyor. Ailesine haber verilecekmiş. Onlar almazsa kimsesizler mezarlığına gömülecekmiş. Yaşaması için mücadele edenler değil, ölmesi için taşlayanlar tarafından gömülecek herhalde. Çünkü, yasa böyle. Namus adına katledilenler genellikle bilinmeyen bir yere gömülürler. Mezar taşları siyaha boyanır. Namusu temizlenen evin damına beyaz bayrak asılır. Ya da duvarı beyaz kirece boyanır. Çünkü, hane aklanmıştır. Sonra da adını bir daha anmazlar. Ama biz Şemse'yi unutmayacağız. Bu cinayeti kınıyoruz. Sorumlularının hak ettikleri cezaya çarptırılacağına inanıyoruz.'' 

     
</TEXT>
</DOC>
