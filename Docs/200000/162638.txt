<DOC>
<DOCNO> 162638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yazar/tamer.html </URL>
<DATE> 2003/06/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Mikro kredi nihayet gündemimizde 
</HEADLINE>
<TEXT>

     Prof. Dr. Yunus'un kitabı, "Yoksulluğun Bulunmadığı Bir Dünyaya Doğru" başlığıyla 1999'da Doğan Kitap tarafından yayınlanmış, ama kendisini hiç arayan olmamıştı. Yunus şakayla karışık, "Ya çeviri çok kötü, ya irtibat adresi konmamış, ya da siz Türkler çok zenginsiniz" diye takılmıştı bana. 
     Prof. Yunus şimdi memnun. Dört yıl rötarla da olsa mikro kredi, Türkiye İsrafı Önleme Vakfı Başkanı, AKP Diyarbakır milletvekili Prof. Dr. Aziz Akgül'ün gayretleriyle nihayet gündemimizde. Ve Diyarbakır'da başlayacak pilot uygulamayla da gündemimizde kalacağa benziyor. Çok da iyi oluyor. 
     Kocaeli'nde uygulanıyor 
     Aslında Kadın Emeğini Değerlendirme Vakfı KEDV mikro kredi konusuna yıllardır kafa yoruyor. Hatta taa 1995'te ilk pilot uygulamayı yaparak 91 kadına kredi vermişler. 2002 Ağustos'unda Kocaeli'nde başlattıkları mikro kredi uygulamasından ise bugüne kadar 200 kadını yararlandırdılar. Şimdi İstanbul'da da kredi vermeye başlıyorlar. Prof. Yunus'un koyduğu prensiplerin dışına çıkmamaya özen gösterdikleri için yavaş, ama emin adımlarla ilerliyorlar. 
     Bir politikacı olarak Aziz Akgül, KEDV ile aynı sabrı gösterebilir mi, kuşkuluyum. Daha doğrusu Prof. Yunus'la Aziz Akgül'ü birlikte dinlediğinizde Akgül'ün aceleciliğinin Bangladeş modeliyle örtüşmediğini fark ediyorsunuz. 
     
     5 kişilik gruplar 
     Prof. Yunus ısrarla vurguluyor Kırsal kesimde yaşayan kadınlar, ancak 5 kişilik grup oluşturabildikleri takdirde bu krediden yararlanabiliyor. Çünkü birbirlerine kefil olmaları gerekiyor. Aralarından birinin işi ters gidip de krediyi ödeyemediği takdirde, diğerleri onun borç taksidini de ödemekle yükümlüler. Bu yüzden de hem birbirlerini denetliyorlar, hem de sağlam bulmadıklarını aralarına almıyorlar. Kredi 1 yıllık, geri ödemeler küçücük taksitler halinde ve haftalık. 
     
     Kredide alt sınır 
     Bangladeş'te mikro kredide alt sınır 35 dolar, üst sınır 200 dolar. Oysa dün gazetelerde okudum. Anadolu'daki 15 çocuklu yoksulun yoksulu Emine Hanım'a inek almak için 1 milyar lira 750 dolar verilecekmiş. Bu durumda hemen akla şu sorular geliyor 

</TEXT>
</DOC>
