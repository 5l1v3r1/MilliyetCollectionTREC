<DOC>
<DOCNO> 153441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/zbirand.html </URL>
<DATE> 2003/04/30/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
MGK'da neyin kavgası yapılıyor 
</HEADLINE>
<TEXT>

     Ayrıntıları bir yana bırakın, temeldeki tartışma, Cumhuriyet'in Kırmızı Çizgilerinin kimin tarafından çizileceği ve denetlemenin nasıl yapılacağı ile ilgili. 
     Başka bir açıdan anlatmamı isterseniz , "AKP'nin ülkede yapmak istediği değişikliklerin sınırlarının saptaması" diyebilirim. 
     Laik cephe, Devletin AKP tarafından yönetilmesini, ülke'de bugüne kadar uygulanan bazı ilkelerin değiştirilmesini istemiyor. AKP'ye kuşkuyla bakıyor. AKP'nin yerel yönetimler, Kamu idaresi reformları adı altında, Türkiye'yi Ankara'dan koparmaya çalışabileceği inancında. Zira AKP'nin laik sistemi hınzırca değiştirmeyi planladığı, Milli Görüş veya Fethullahçıları yasallaştırmaya çalıştığı, Türbanı yaygınlaştırmayı amaçladıkları görüşünde. 
     Laik güçler, AKP'ye Kırmızı Çizgileri yeniden göstermek ve bu sınırları aşmamaları gerektiğini hatırlatmaya hazırlanıyorlar. 
     Bu kavga acaba kamuoyunu ne oranda etkiliyor 
     Vatandaş, giderek fakirleşmenin hesabını mı soruyor, yoksa AKP ile Laik Devlet temsilcileri arasındaki iktidar kavgasıyla mı ilgili 
     Bence, bu olay toplumumuzun pek umurunda değil. 
     Halk cebine girecek parayı düşünüyor, daha rahat yaşamı özlüyor. Sürekli gerilim ve kavga istemiyor. Türban konusu önemli, ancak önceliklerin başında gelmiyor. 
     Bir yandan da, Ankara yetkilerini bırakmak istemiyor. Bürokrasi gücünü kaybetmekten korkuyor. AKP ise, kendi kafasından geçenleri hayata geçirme çabasında. Yapmak istediklerinin içinde doğru olanlar da var. Ancak bunları çok aceleci ve beceriksizce uygulamaya koymaya çalışıyor. 
     
     SIRA AB'YE GELİNCE NE OLACAK 
     Şu anda yaşananlar aslında hiçbirşey değil. Asıl kavga AB konusunda ortaya çıkacak. 
     Avrupa Birliğine uyum yasaları, temel bazı kavramlar üzerindeki tartışmaları yeniden gündeme getirecek. Yerel yönetimlere daha fazla yetki verilmesini Türkiye'nin bölünme senaryosu ile eş değerde tutanlar, AB yasaları gündeme gelince yeni bir değerlendirme yapmak zorunda kalacaklar. 
     Dönüp dolaşıp aynı noktaya geliyoruz 
     Toplumumuza ve kendi sistemimize güven duyacak ve yeni bir yaklaşımı benimseyecek miyiz, yoksa Devlet korkusunun arkasına saklanarak mı yaşayacağız 
     Yeni Kırmızı çizgilerimizde bir uzlaşıyavarabilecek miyiz 
     
     
     
BIRAKIN BUNLARI GELİN AB'Yİ KONUŞALIM...      Boş yere zaman harcıyoruz. Boş yere enerjimizi kullanıyoruz. Uzun zaman sonra değil, bir süre sonra Türkiye AB üyesi olacak ve Ankara'nın elinde tuttuğu egemenliklerin büyük bölümü Brüksel'e bırakılacak. 
     Bu gerçeği şimdiden bilmemiz ve içimize sindirmemizde yarar var. 
     Şu anda büyük duyarlık gösterdiğimiz, bazı kısıtlama ve yasaklar kaldırıldığı taktirde ülke bölünecekmiş kuşkusuyla ayaklanacak, "bizim özel durumumuz var" diye farklı muamele isteğinde bulunacaksak, şimdiden vazgeçelim. 
     Avrupa Birliğine katılan ülkeler halklarına güvenmek zorundadırlar. 
     "Bunlar irticacıdır. Kısıtlamalar kalkarsa, Türkiye'yi din devletine dönüştürürler" diyerek veya "bunlar da Kürtçüdür, ülkemizi bölerler" varsayımından hareket ederek yolumuza devam edemeyeceğimizi, bu tip yaklaşımla AB'ye girilemeyeceğini bilmeliyiz. 
     Kendimizi ve ülkemizi korumak istiyorsak, yasalarımızı koyarız. Kırmızı çizgilerimizi çizeriz ve toplulumuza güveniriz. 
     Bunun başka yolu yoktur. 
     Veya eli sopalı, içine kapanık, kavruk bir 3 üncü dünya ülkesi olarak kalırız. 
     Avrupa Birliğine tam üyelik, Türkiye'yi bir din devleti olmaktan kurtarır... Türkiye'yi sürekli bir iflas ortamında yaşamaktan çıkarır... Türkiye'yi bölünmek gibi tehlikelere karşı korur. Ülkemize siyasi-sosyal ve ekonomik barış havası getirir. 
     Seçim bizlere ait... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     





</TEXT>
</DOC>
