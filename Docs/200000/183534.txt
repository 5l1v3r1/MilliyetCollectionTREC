<DOC>
<DOCNO> 183534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/spor/spo01.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a Sergen darbesi 
</HEADLINE>
<TEXT>

   Sağ ayağındaki ağrıları devam eden yıldız oyuncu dünkü idmanda bir kez daha denendi. İstediği hareketleri yapmakta zorlanınca 18 kişilik maç kadrosuna alınmadı 
      
   Şok yaşandı 
   BEŞİKTAŞ'TA zorlu İstanbulspor sınavı öncesi Sergen şoku yaşandı. Sağ ayağındaki ağrılar nedeniyle büyük sıkıntı çektiğini teknik heyete bildiren süper solak dünkü idmanda bir kez daha denendi. Tendonundaki problemi nedeniyle istediği hareketleri yapmakta hayli zorlanan ve ağrıları artan Sergen, Teknik Direktör Lucescu tarafından 18 kişilik maç kadrosundan çıkartıldı. 
   
   Yerine Tümer 
   BU gelişmenin ardından Lucescu da sahaya sürmeyi planladığı ilk 11'de değişiklik yapmak zorunda kaldı. Lazio maçı sonrası kendisini eleştiren İlhan'a yedek takımda yer veren Lucescu, yıldız futbolcuyu yeniden ilk on birde düşünmeye başladı. Ahmet Yıldırım'ın yerine Emre Aşık'a görev vermesi beklenen Rumen hocanın Sergen'in yerine de Tümer'i düşündüğü öğrenildi. 
   
   Kriz kapıda    Lazio maçından önce Federasyon ile uzlaşamayan Beşiktaş, şimdi de Trabzonspor maçının cumartesi gününe alınması için başvuru yaptı 
   İkinci raunt 
   BEŞİKTAŞ ile Futbol Federasyonu arasında daha önce yaşanan tarih gerginliğinde yeni bir perde açıldı. Siyah - Beyazlılar, Malatyaspor maçının gününü değiştirmeyen federasyona, bu kez de Trabzonspor karşılaşması için başvuruda bulundu. Siyah - Beyazlılar, Chelsea öncesine gelen kritik maçın pazar gününden cumartesiye alınmasını talep etti. 
   
   Trabzon istemedi 
   TRABZONSPOR kanadı, bu öneriye sıcak bakmadı. Bordo - Mavililer, perşembe günü oynanacak olan Villarreal sınavının hemen iki gün sonrasına maçın alınmasının adil olmayacağını bildirdi. Siyah - Beyazlılar, hem Trabzonspor hem de Futbol Federasyonu'ndan olumlu bir yanıt almamasına karşın Chelsea yolculuğunun programını pazar akşamı olarak belirledi. 
   
   Yüzünü göstermeden    HARİKA VARDAR 

   BEŞİKTAŞ'IN genç yıldızı Okan Koç, formadan uzak kalmasına karşın UEFA'nın gözdeleri arasına girdi. Şampiyonlar Ligi ile henüz tanışmayan, Süper Lig'de ise sadece 12 dakika oynayan Okan, UEFA'nın 'Champions' dergisi tarafından "Avrupa'nın yeni 10 başarılı yüzü" arasına seçildi. Inter de forma giyen Emre Belözoğlu da listede yer aldı. 
   
   
</TEXT>
</DOC>
