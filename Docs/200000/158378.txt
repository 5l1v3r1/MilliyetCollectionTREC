<DOC>
<DOCNO> 158378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/spor/spo02.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
FERNANDEZ'DEN VETO 
</HEADLINE>
<TEXT>

Fenerbahçe yönetiminin telefonla randevu talebini reddeden Fransız hoca, kendi ülkesinin Birinci Lig takımlarından Rennes ile anlaştı. Yıldırım ise Brüksel'de yine Daum'u işaret etti 
     MEHMET ÇİFTÇİ 

     Menajerle görüştüler 
     SARI - Lacivertli kulübün Başkanı Aziz Yıldırım, Asbaşkan Murat Özaydınlı ve Hakan Bilal Kutlualp'ın, teknik direktör adaylarından Luis Fernandez'den veto yediği öğrenildi. Belçika'nın Brüksel kentinde dün açılan Fenerium mağazalarının törenine katılmak için Avrupa turuna çıkan üç yöneticinin, menajerini telefonla arayarak, Fernandez'den randevu istedikleri, ancak "Benim için Fenerbahçe defteri kapanmıştır" yanıtını aldıkları ileri sürüldü. 
     
     "Pazarlıklar bitti" 
     FERNANDEZ'İN, Başkan Yıldırım, Özaydınlı ve Kutlualp'le telefonla görüşen menajeri aracılığıyla, "Artık pazarlıklarımız bitmiştir" dediği de iddia edildi. Fransız hocanın, ülkesinin Birinci Ligi'nde yer alan, ancak 17. sırada bulunduğu için küme düşme tehlikesi yaşayan Rennes ile prensip anlaşması yaptığı belirtildi. Fernandez'in aylık 150 bin Euro 260 milyar lira alacağı da vurgulandı. Bu haber dün Fransız gazetelerinde de yer aldı. 
     
     Başkan doğruladı 
     BRÜKSEL'DEKİ Fenerium açılışında Başkan Aziz Yıldırım soruları yanıtlarken, "Fenerbahçe'nin hocası, Türkiye'yi yakından tanıyan, Türk futbolcularını ve futbolunu bilen, adaptasyon sorunu çekmeyecek kişi olacaktır" diyerek yine Christoph Daum'u işaret etti. Başkan ayrıca "Üç santrfor arıyoruz" dedi. Bu arada yöneticilerden, Fernandez'in menajeri ile görüşüldüğü, ancak Fransız hoca için kesin kararın verilemediği duyumu da alındı 
     
'Fener'e borçluyum'Rüştü, kulübünü sevdiğini, anlaşamadığı takdirde, Avrupa'ya gideceğini tekrarladı 
     FENERBAHÇE'NİN yıldız kalecisi Koç grubunun düzenlediği söyleşide "Fenerbahçe'ye vefa borcum var. Bugünlere gelmemdeki en büyük neden kulübümdür" dedi. Rüştü, Türkiye'de, Fenerbahçe'den başka bir takımda asla forma giymeyeceğini de tekrarladı, "Sezon sonunda serbest kalsam da önce kulübümle görüşeceğim. Fenerbahçe benim yuvam" diye konuştu. 
     RÜŞTÜ, Fenerbahçe'de kalmak istediğini, ancak anlaşamadığı takdirde, Avrupa kapısını açacağını da ifade etti. Milli file bekçisi, "Gitmeyi düşünmemde üç önemli neden var Türk futbolunu en iyi şekilde temsil etmek, Fenerbahçe'nin adını duyurmak, Türkiye'deki kaleciliğin geldiği noktayı Avrupa'ya göstermek. Diyarbakırspor maçından sonra kulübümle görüşeceğim" dedi. 
     
Daum'a karşı cepheFenerbahçe'deki dernekler, yönetimin anlaşmayı düşündüğü Alman teknik direktörü istemiyor 
     SARI - Lacivertli dernekler, Daum'a karşı cephe açtılar. Kadıköy Grubu Başkanı Kazım Bayülken, "Fenerbahçe'nin fırtınaya değil, sakinliğe ihtiyacı var. Daum da bir fırtına, Allah sonumuzu hayır etsin" dedi. Birleşik Grup Sözcüsü Ali Gürel, en küçük başarısızlıkta Daum'un kokain dosyalarının açılacağını ve huzursuzluk ortamı yaratılacağını bildirdi. 
     1907 Fenerbahçe Derneği Başkanı Necdet Ersoy ise Aziz Yıldırım'ın hakkında yazılı beyanat verdiği Daum'u, takımın başına getireceğine inanmadığını söyledi. 2000 Derneği Başkanı Şevket Yılmaz "Bu olay, camia tarafından hoş karşılanmıyor" diye konuştu. Alt yapı Derneği Başkanı Davut Dişli, sorunun Daum değil, yönetim olduğunu vurguladı. 
     
Ortega'da geri sayımFIFA'nın, Fenerbahçe'den olaylı ayrılan Arjantinli futbolcuyla ilgili karar aşamasına geldiği bildirildi 
     SARI - Lacivertli takımdan ayrılan Ortega'nın, FIFA'daki dosyası, karar aşamasına geldi. Başkan Aziz Yıldırım, Asbaşkan Murat Özaydınlı ve Hakan Bilal Kutlualp'in Zürih'te FIFA Genel Merkezi'ne giderek bilgi aldıkları öğrenildi. FIFA'daki yetkililerin, Fenerbahçeli yöneticilere, tüm gelişmelerin kulübün lehine olduğunu bildirdikleri ifade edildi. 
     ORTEGA'NIN bir an önce takım bulamaması halinde, hem futbol oynayamayacağı, hem de Fenerbahçe'nin zararını cepten karşılamak zorunda kalacağı belirtildi. Asbaşkan Murat Özaydınlı, "Dosyaya baktık, her şey Fenerbahçe'nin istediği gibi gidiyor. Ortega bu olaydan kendini kurtaramaz. Kendine takım bulamazsa, paramızı tıkır tıkır ödeyecek" dedi. 
     
KAÇAN BALIK DECO UEFA finalinde yıldızı parlayan Brezilya asıllı Portekizli oyuncunun geçen yıl Fenerbahçe'ye önerildiği, ancak bu futbolcunun yerine Ortega'nın tercih edildiği ortaya çıktı 
     YALÇIN TÜRK 

     İSPANYA'NIN Sevilla kentinde önceki gece oynanan Porto - Celtic maçında dikkatleri çeken Portolu Deco'nun geçen sezon Fenerbahçe'ye önerildiği bildirildi. Menajer Bayram Tutumlu'nun, bu sezon başında Sarı - Lacivertli yöneticilere, transfer edilmesi için baskı yaptığı, ancak Aziz Yıldırım yönetiminin Ortega'yı tercih ettiği belirtildi. Sonuçta Arjantinli yıldız sezon bitmeden ülkesine kaçarken, Deco, Avrupa'nın gündemine oturdu. 
     YILDIRIM yönetimiyle çalışma yapan Tutumlu'nun bu sezon için de Deco'yu liste başı yaptığı belirlendi. Başkan Aziz Yıldırım'ın, yeni teknik direktörü saptadıktan sonra, Deco'yu önereceği ve alınması için kolları sıvayacağı bildirildi. Ancak sözleşmesi sona eren ve Porto ile yaşadığı sorunlar nedeniyle yeni sözleşme yapmayacak Portekizli futbolcunun Deportivo, Manchester United, Barcelona tarafından da markaja alındığı ifade edildi. 
     

</TEXT>
</DOC>
