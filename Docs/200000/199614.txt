<DOC>
<DOCNO> 199614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur30.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'in açıklamalarına siyasilerden büyük tepki... 
</HEADLINE>
<TEXT>

     AB Komisyonu'nun Genişlemeden Sorumlu Üyesi Günter Verheugen'in, Türk Silahlı Kuvvetleri TSK , Kıbrıs ve KKTC Cumhurbaşkanı Rauf Denktaş ile ilgili sözlerine, bazı siyasi partiler ateş püsküren açıklamalarla yanıt verdiler. 
     
     DYP "CESARETİ AKP HÜKÜMETİ VERDİ" 
     Doğru Yol Partisi DYP lideri Mehmet Ağar, AKP iktidarının "Kıbrıs gibi milli bir dava konusunda dış güçlerle kapalı kapılar ardında işbirliği yapmaktan kaçınmadığını" savundu. Ağar, Verheugen'in tepki çeken açıklamaları ve tutumlarının ise, "Türkiye'de bugün mevcut hükümetin kendisine verdiği cesaretin bir sonucu olduğunu" ifade etti. 
     
     MHP "VERHEUGEN DURDURULMALI" 
     Milliyetçi Hareket Partisi MHP Genel Başkan Yardımcısı Mehmet Şandır, konuyla ilgili açıklamasında, Verheugen'in "her konuşmasında olduğu gibi bu defa da Türkiye Cumhuriyeti Devleti'ni tehdit ettiğini" belirtti. 
     "Günter Verheugen durdurulmalıdır" diyen Şandır, hükümetin, "müzakere tarihi alma umudunun devamı uğruna bu hakaretlere katlanması ve aşağılayıcı tehditler karşısında sessiz kalmasının" kabul edilemeyeceğini vurguladı. Hükümetin, bu konuşmaya açık ve kesin bir cevabının olması gerektiğini belirten Şandır, Türkiye'nin tehditlere boyun eğmeyeceği ve hiçbir dayatmayı kabul etmeyeceğinin AB'ye anlatılmaması halinde, "AKP iktidarını, Günter Verheugen'in işbirlikçisi olarak göreceğimizi açıklıyoruz" ifadelerini kullandı. 
     
     İP "VERHEUGEN, AKP HÜKÜMETİNİN İHANETİNİ AÇIKLADI" 
     İşçi Partisi İP Genel Sekreteri Mehmet Bedri Gültekin ise, AKP hükümetinin, Kıbrıs konusunda Denktaş ve Türk ordusundan gizli görüşmeler yaptığını iddia etti. 
     Verheugen'in sözlerinin, Erdoğan hükümeti'nin Loizidu'ya 1 milyon 120 bin Euro tazminat ödemesiyle birlikte değerlendirilmesi gerektiğini kaydeden Gültekin, tazminat ödeme kararının, "Türkiye'nin Kıbrıs davasının altına konan en büyük bomba" olduğunu savundu. Gültekin, Verheugen'in, bu açıklamalarını yapmaktaki çüreti AKP hükümetinin varlığından aldığını belirtirken "Hedef aldığınız bir ülkenin hükümet makamında sizinle işbirliği yapanlar bulunuyorsa her türlü küstahlığı yapabilirsiniz" ifadelerini kullandı. Gültekin, Kıbrıs'ı, "Ege ve İstanbul'u Bizans yapma, Ermeni, Pontus vb sorunlarının" takip edeceğini de savundu. 
     
</TEXT>
</DOC>
