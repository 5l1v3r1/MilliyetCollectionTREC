<DOC>
<DOCNO> 164599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo03.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın İbrahim Toraman ısrarı sürüyor... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, Gaziantepsporlu İbrahim Toroman'ı transfer etmek için her türlü fedakarlığı yapmaya hazır olduklarını söyledi. 
     Hüsnü Güreli, İbrahim'i kadrolarına katmak istediklerini vurgulayarak, ''Gaziantepspor Başkanı Celal Doğan, ne kadar satmayacağım dese de, biz İbrahim'i istemeye devam edeceğiz. Makul ölçüler içinde de bu futbolcuyu renklerimize katmak için elimizden geleni yapacağız'' diye konuştu. 
     
     CORDOBA TAMAM 

     Cordoba'nın bonservis sorununu hallettiklerini belirten Güreli, ''Cordoba'nın sözleşmesini dün akşam imzalayıp bize gönderdiler. Bu konuda herhangi bir sorunumuz kalmadı'' dedi. 
     Güreli, teknik direktör Mircea Lucescu ile transfer komitesinin yarın veya pazartesi günü biraraya geleceğini kaydederek, bu toplantıda yapılacak bir iki takviye ve gönderilecek futbolcular konusunu görüşeceklerini ifade etti. 
     
     ''İŞ YAPACAK FUTBOLCU...'' 

     Sadece isim değil, iş yapacak futbolcu transfer etmeyi planladıklarını belirten Güreli, ''Taraftarlarımız sabırlı olsun. Hem isim yapmış, hem de takıma yararlı olacak transfer yapacağız. UEFA'nın 2004 kriterleri nedeniyle, yakında Avrupa takımları bazı futbolcuları kadrolarından çıkarmak zorunda kalacak. Biz de inanıyoruz ki yarı fiyatına iyi futbolcu transfer edeceğiz'' şeklinde konuştu. 
     Gençlerbirliği'nden transfer ettikleri Ahmed Hassan'ın milli maçlar nedeniyle pazartesi günü resmi sözleşme imzalayamayacağını anlatan Güreli, bu futbolcunun 25 Haziran Çarşamba günü kulüp binasında resmi sözleşmeye imza atacağını kaydetti. 
     Güreli, son olarak Galatasaray ve Fenerbahçe'nin peşinde olduğu Hollandalı Van Hooijdonk ile kesinlikle ilgilenmediklerini söyledi. 
     
</TEXT>
</DOC>
