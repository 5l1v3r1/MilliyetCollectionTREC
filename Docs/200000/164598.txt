<DOC>
<DOCNO> 164598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo02.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Önce stoper sonra da bir santrafor alacağız" 
</HEADLINE>
<TEXT>

     Galatasaray Kulübü İkinci Başkanı Ali Dürüst, transfer döneminde aceleci davranmayacaklarını ve takıma faydalı olacak futbolcuları alacaklarını söyledi. 
     Ali Dürüst, Galatasaray'ın Ceylan İntercontinental Oteli'nde düzenlediği ''Arama Konferansı'' öncesi yaptığı açıklamada, öncelikle bir stoper arayışında olduklarını ifade ederek, ''Daha sonra da kaliteli bir forvet transfer etmeyi planlıyoruz. Transferlerin kampa kadar yetişmesi gibi bir düşüncemiz yok. Transfer konusunda çok titiziz. İspanya Ligi'nin bitmesini, ayrıca futbolcuların tatilden dönmesini bekliyoruz'' diye konuştu. 
     Dış transferde 3 yıllık sözleşme imzaladıkları Brezilyalı futbolcu Cesar Pratez'in çok önemli bir oyuncu olduğunu kaydeden Dürüst, ''Özellikle takımın sağ kanadında eksikliğimiz vardı. Pratez ile bu eksikliği gidereciğimizi düşünüyorum. Brezilyalı futbolcunun takıma faydalı olacağını inanıyorum. Pratez, ay sonuna doğru İstanbul'a gelecek'' dedi. 
     Hollandalı forvet Van Hooijdonk ile ilgilendiklerini de belirten Dürüst, ''Van Hooijdonk ile sezon ortasında da görüşmüştük, şimdi de ilgileniyoruz. Ancak şu an için bir gelişme yok'' şeklinde konuştu. 
     Dürüst, Trabzonsporlu Gökdeniz için kulübüyle görüştüklerini, ancak bordo-mavili kulübün yöneticilerinin bu futbolcuyu satmak istemediklerini söyledi. 
     Pepe'nin stoper adaylarından biri olduğunu, ancak yapılan görüşmelerin ardından bu futbolcunun transferinden vazgeçtiklerini belirten Dürüst, Hakan Şükür ile de ilgilenmediklerini sözlerine ekledi. 
     
</TEXT>
</DOC>
