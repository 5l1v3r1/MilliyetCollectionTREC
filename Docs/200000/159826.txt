<DOC>
<DOCNO> 159826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko09.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilikte güçbirliği 
</HEADLINE>
<TEXT>

     EKONOMİ SERVİSİ 

     Commercial Union Hayat ve Emeklilik, bireysel emeklilik sistemi çerçevesinde kuracağı emeklilik fonlarının yönetimi ve idari destek hizmetlerinin sağlanması için, Bender Menkul Değerler ile anlaşma imzaladı. 
     Türkiye'de 1992 yılında faaliyete başlayan Commercial Union Hayat ve Emeklilik, yönettiği fon tutarı 300 milyar doları aşan ve İngiltere'nin en büyük sigorta kuruluşu olan AVIVA Grubu'nun bir parçası. Commercial Union Hayat ve Emeklilik Murahhas Üyesi William Lamb söz konusu anlaşma ile ilgili olarak, "Bu anlaşma, AVIVA Grubu'nun dünya çapındaki engin emeklilik tecrübesi ile Bender'in kanıtlanmış fon yönetimi tecrübesini bir araya getirmektedir" dedi. 
     
     Dünya standardında hizmet 
     Bender Menkul Değerler Yönetim Kurulu Başkanı Kaya Didman da güçbirliğine ilişkin şunları söyledi 
     "Bireysel emeklilik sistemi, yerli kurumsal yatırımcı ve kurumsal fon yönetiminin ortaya çıkması bakımından, Türkiye'deki finansal piyasaların gelişmesinde bir dönüm noktasıdır. Commercial Union ve Bender'in uzmanlıklarının birleşmesiyle müşterilerimize dünya standartlarında hizmet vereceğiz." 
     

</TEXT>
</DOC>
