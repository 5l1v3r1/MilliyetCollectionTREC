<DOC>
<DOCNO> 189867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun46.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da "Chirac hurması" 
</HEADLINE>
<TEXT>

     Mısır'ın en önemli hurma üreticilerinden Saad Zeki, bu yıl Ramazan'da satacağı en kaliteli ve pahalı hurmalara, Fransa Cumhurbaşkanı Jacques Chirac'dan esinlenerek, ''Chirac Hurması'' adını verdiğini bildirdi. 
     Başkent Kahire'deki mağazalara hurma sağlayan Zeki, AFP'ye yaptığı açıklamada, bu Ramazan'ın sürprizinin ''Chirac hurmaları'' olacağını ve bu hurmaların kilosunun 3.2 dolardan satılacağını söyledi. 
     Zeki, ''Araplara göre, Irak ve Filistin konularında Chirac en ılımlı tavrı takındı. Fransa, süper güç ABD'ye karşı çıktı'' diye konuştu. 
     En kaliteli ikinci hurmaya Filistin lideri Yaser Arafat'ın isminin verildiğini söyleyen Zeki, bu hurmanın kilo fiyatının 1-2 dolar arasında değişeceğini belirtti. 
     Zeki'ye göre, satılacak daha kalitesiz hurmalara da İsrail Başbakanı Ariel Şaron ile ABD Başkanı George Bush'un adları verildi. ''Şaron hurması'' kilosu 0.1 dolara, ''Bush hurması'' ise kilosu 0.25 dolara satılacak. 
     
</TEXT>
</DOC>
