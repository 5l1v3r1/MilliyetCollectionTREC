<DOC>
<DOCNO> 198215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sontur05.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanete kadın eli değecek... 
</HEADLINE>
<TEXT>

     Diyanet İşleri Başkan Yardımcısı Mehmet Görmez, kuruma artık kadın eli değmesi gerektiğini belirterek, Başbakan Recep Tayyip Erdoğan'dan, çeşitli üniversitelerde doktorasını yapan kadınlar için kadro istediklerini bildirdi. 
     Mehmet Görmez, geçtiğimiz günlerde Diyanet İşleri Başkanlığı'nı DİB ziyaret eden Başbakan Erdoğan'dan, özellikle yüksek lisans yapmış kadın ilahiyatçılar ile diğer üniversitelerden 50-60 kadın için özel kadro talebinde bulunduklarını ifade etti. 
     Diyanete kadın eli değmesi gerektiğine işaret eden Görmez, ''Bütün hizmet alanlarında kadınlara ihtiyacımız var. Özellikle hacda... Çünkü, hacılarımızın yarısı kadın. Geçen yıl hacca 30 kadın görevli göndermiştik, bu yıl 80 kadın göndereceğiz. Hac hizmetlerinde kadın görevlilerimizin sayısını artırmamız gerekiyor'' diye konuştu. 
     Mehmet Görmez, özellikle ''Kadın ve Dindarlık'', ''Kadın ve Din'', ''İslam ve Kadın'' gibi kadınlara yönelik din hizmetleri konusunda kadınların bilgi ve birikimlerinden yararlanmak istediklerini kaydetti. 
     Görmez, Başbakan Erdoğan'a, dini yayınlar ve hedefler, projeler ile Diyanet İşleri Başkanlığı Teşkilat Yasa Tasarısı Taslağı hakkında bilgi sunduklarını da ifade etti. 
     
</TEXT>
</DOC>
