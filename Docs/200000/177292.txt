<DOC>
<DOCNO> 177292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur33.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen mücadele için vaaz istedi.. 
</HEADLINE>
<TEXT>

     Türkiye Kamu-Sen Trabzon Temsilcisi Osman Eksert, Trabzon Müftülüğü'ne cuma günü camilerde okunacak vaiz ve hutbelerde, kamu çalışanlarının mücadelesi hakkında bilgilendirici ve uyarıcı telkinlerde bulunulması için dilekçe verdi. 
     Eksert, beraberindeki 13 üyeyle birlikte Trabzon Müftülüğü önünde yaptığı basın açıklamasında, 4688 Sayılı Yasa gereği toplu görüşmelerin ikincisinin yapılmakta olduğunu belirterek, ''Sendika olarak, bu süreçte kamu çalışanlarının çözüm bekleyen sorunlarını, siyasi iradeden beklentilerini bir bir masaya taşıyoruz'' dedi. 
     Haklı olduklarını ve kaybolan haklarının iadesinin gerektiğini savunan Eksert, şunları söyledi 
     ''Biz kamuoyuna en iyi şekilde duyurmak ve yapılması gerekli ne varsa yapmak için buradayız. Bu anlamda İl Müftülüğü'nden, Cuma günü camilerde okutulacak vaiz ve hutbelerde kamu çalışanlarının bu haklı mücadelesi hakkında bilgilendirici ve uyarıcı telkinlerde bulunmasını istiyoruz. Özellikle Çalışanların haklarını alın teri kurumadan veriniz ilahi emrinin, ülkeyi yönetenlere bir kez daha hatırlatılması için yazılı talepte bulunuyoruz.'' Eksert, mücadelelerinde ne yapılması, kimlerden faydalanılması gerekiyorsa o yolları sonuna kadar zorlayacaklarını ve mücadeleden asla taviz vermeyeceklerini de kaydetti. 
     Açıklamanın ardından, Osman Eksert, Trabzon Müftü Vekili Abdurrahman Küçük'e, taleplerini belirten dilekçeyi verdi. 
     Müftü Vekili Küçük de vaiz ve hutbelerde okunacakların daha önceden tespit edildiğini, ancak bu konuya da yer vermeye çalışacaklarını söyledi. 
     
</TEXT>
</DOC>
