<DOC>
<DOCNO> 194422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo28.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sarı kart skandalı da Üçüncü Lig'den... 
</HEADLINE>
<TEXT>

     Fenerbahçe'nin Çaykur Rizespor ile 1-1 berabere kaldığı maçta yaşanan sarı kart skandalının bir benzeri de Üçüncü Lig 1. Grup'ta Niğdespor ile D.Ç.Divriğispor arasında bugün Niğde 5 Şubat Stadı'nda yapılan karşılaşmada yaşandı. 
     Niğdespor'un 1-0 üstünlüğüyle sona eren karşılaşmanın 15. dakikasında, evsahibi takımdan Koray Erçin'e sarı kart gösteren hakem Şemsettin Özcan, aynı oyuncuya 37. dakikada da sarı kart gösterdiği halde kırmızı kartını kullanmayarak oyunu sürdürdü. 
     Bu arada D.Ç.Divriğisporlu yönetici ve teknik adamların, Koray'ın oyun dışı kalması gerektiği yönündeki itirazlarını kabul etmeyen hakem Özcan, 37. dakikada sarı kart gösterdiği futbolcunun Koray değil, 6 numaralı Kemal olduğunu bildirdi. Fakat Kemal'in de daha önceden sarı kartının bulunması nedeniyle Özcan zor durumda kaldı. 
     Karşılaşmanın devre arasında, maçın gözlemcisi tarafından uyarılan hakem Şemsettin Özcan, ikinci yarıya başlarken Niğdesporlu Koray'ı kırmızı kartla oyun dışı bıraktı. 
     D.Ç.Divriğispor Kulübü Müdürü Müslim Metin, hakemin neden olduğu kural hatası yüzünden rakiplerinin 8 dakika süreyle fazla oyuncuyla mücadele ettiği, bu nedenle karşılaşmanın yinelenmesi gerektiğini söyledi. Metin, bu konudaki itirazlarını yarın Futbol Federasyonu'na ileteceklerini sözlerine ekledi. 
     
</TEXT>
</DOC>
