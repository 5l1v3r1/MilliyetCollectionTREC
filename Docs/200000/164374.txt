<DOC>
<DOCNO> 164374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun48.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Hamas Filistin yönetimine rol dikte ediyor 
</HEADLINE>
<TEXT>

     İsrail Savunma Bakanı Şaul Mofaz, ''Hamas'ın Filistin yönetimine, barış sürecinde izleyeceği rolü dikte ettiğini'', İsrail'in bunu kabul edemeyeceğini belirtti. 
     İsrail radyosunun haberine göre, ABD Dışişleri Bakanı Colin Powell ile görüşen Mofaz, ''Barış sürecinin anahtarı Filistin yönetiminden Hamas'ın eline geçmiştir, bu, İsrail'in kabul edemeyeceği bir durumdur'' dedi. 
     Mofaz, ''İsrail'in kendini savunmak için elinden geleni yapacağını'' söyledi. 
     Filistin Başbakanı Mahmud Abbas, İsrail ile ateşkesin sağlanması amacıyla birkaç günden beri içinde Hamas'ın da bulunduğu Filistinli radikal örgütlerle görüşüyor. 
     Öte yandan, Batı Şeria'nın Ramallah kenti yakınlarında bir araca yapılan ve 1 İsraillinin ölümüne, 3 kişinin de yaralanmasına yol açan saldırıyı Hamas üstlendi. 
     Örgütün bildirisinde, saldırıyı Hamas'ın silahlı kanadı İzzeddin El Kassam Tugayları'nın üstlendiği açıklandı. 
     
</TEXT>
</DOC>
