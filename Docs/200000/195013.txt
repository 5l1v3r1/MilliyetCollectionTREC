<DOC>
<DOCNO> 195013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun37.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'den karamsar Irak raporu... 
</HEADLINE>
<TEXT>

     Amerikan Merkezi Haberalma Teşkilatı'nın CIA , Irak'la ilgili karamsar bir rapor yayınladı. 
     CIA raporunda, halkın ABD'nin işgal güçlerine saldıran isyancılara artan desteğine dikkat çekilerek, bir an önce ülke yönetiminde daha uygun yolların bulunmaması halinde Irak'ın yeniden yapılandırılması çabalarının boşa gideceği vurgulandı. 
     ABD'de yayımlanan Philadelphia Inquirer gazetesi, adı açıklanmayan Washington hükümeti yetkililerine dayandırdığı haberinde, CIA raporunda yer alan Irak'taki son durumla ilgili karamsar havanın, ABD'nin Irak'taki sivil yöneticisi Paul Bremer tarafından da ''kişisel olarak paylaşıldığını'' kaydetti. 
     Amerikalı üst düzey yetkililere pazartesi günü sunulan CIA raporunda, gerillalara karşı Amerikan askeri mücadelesinin artmasının yeni sivil kayıplara neden olabileceği ve bunun da daha fazla Iraklının isyancıların tarafına geçmesiyle sonuçlanacağı yorumunun yer aldığı belirtildi. 
     CIA raporunda, ''Amerikan askerlerinin isyancıları ezmekteki başarısızlığının, daha fazla Iraklının işgal güçlerinin bozguna uğratılabileceğine inanmasına neden olduğu açıklaması'' yer alıyor. 
     Raporda, Irak Devlet Başkanı Saddam Hüseyin'in 9 Nisan'da devrilmesinden sonra Irak'ta hiçbir siyasi kurumun ve liderin ülkeyi yönetme ya da yeni anayasanın bile tesisi ve genel seçimin yapılması için başarı göstermediği uyarısı yapıldı. 
     Irak'ta bu hafta, Amerikan askerlerinin Bağdat'ta 2 milyon nüfuslu Şii bölgesi Sadr şehrinin belediye başkanını öldürmesi üzerine iyice gerginleşen ABD-Şii ilişkilerinin, ülke nüfusunda yüzde 60 çoğunluktaki Şiilerin Sünnilerle birleşerek, ABD işgaline karşı ayaklanmasına neden olabileceği kaygıları Amerikan hükümetine iletiliyor. 
     Haberi veren Philadelphia Inquirer gazetesi, Washington'da Başkan George Bush hükümeti yetkililerinin, CIA raporunda ''herhangi bir öneriyle ilgili ayrıntılı bilgi vermediklerini'' bildirdi. 
     
</TEXT>
</DOC>
