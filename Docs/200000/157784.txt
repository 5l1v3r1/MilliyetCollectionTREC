<DOC>
<DOCNO> 157784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun09.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta dünün hükümet binaları bugün ev oldu.. 
</HEADLINE>
<TEXT>

     Savaş öncesi, kahramanlık ve mücadele nutuklarının atıldığı Irak'taki hükümet binaları, evsiz ailelerin sığındığı yerleşim birimleri oldu. 
     Savaşın izlerini, yanarak siyaha boyanmış duvarları ve koridorlarına yayılmış kalıntılarla yansıtan binalar, artık yüzlerce Iraklı aileyi konuk ediyor. 
     ABD kuvvetlerinin başkent Bağdat'ı işgaliyle birlikte, Saddam kuvvetlerinin görev noktalarını alelacele terk etmesinin ardından, kendilerini durduracak hiçbir yasal sistem bulunmamasını fırsat bilen ve hükümet binalarına akın eden aileler, hayatlarını, yağmalanmış, terk edilmiş ve bombalanmış yeni evlerinde devam ettirmek istiyorlar. 
     Irak'taki hayatın zorluk derecesini ortaya çıkartan yokluk ve çaresizlik, karısı ve 6 çocuğuyla birlikte Saddam Hüseyin'in Bağdat'taki Hava Komuta Karargahı'na sığınan Hadi Ubid'in, ''Burası geleceğimizi inşa edeceğimiz yer'' sözüyle gerçek yüzünü yansıtıyor. 
     Hükümet binalarına yerleşen Iraklılar, gelecekte bir engelle karşılaşmamaları halinde, düğün kutlamalarını da buralarda yapmayı hayal ediyorlar. 
     Evsizlik sorunu, Iraklıların, savaş öncesinde ve sonrasında evlerini terk etmeleriyle daha geniş boyut kazanırken, Saddam rejimi döneminde, Bağdat ve diğer kentlerde 800 bin yeni eve ihtiyaç olduğuna dair yapılan açıklama, sorunun mevcudiyetini artırarak koruduğunu gösteriyor. 
     Savaş sırasında evlerini terk eden veya evlerine Saddam yönetimi tarafından el konulan Iraklılar, eski evlerine geri dönebilmek için farklı yollar deniyorlar. 
     Bazı evlerin duvarları üzerindeki, ''Gerçek sahibine geri verildi'' yazıları, çocuğuna ve karısına yatacak yer arayan Iraklılar arasında gerginlik olabileceğine işaret ediyor. 
     
</TEXT>
</DOC>
