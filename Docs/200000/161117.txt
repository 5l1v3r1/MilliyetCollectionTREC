<DOC>
<DOCNO> 161117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/guncel/gun04.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık panelden çıkmak da suç 
</HEADLINE>
<TEXT>

     GÖKÇER TAHİNCİOĞLU Ankara 

     Kilis Elbeyli'de 28 Mayıs'taki panelde Doç. Dr. Mehmet Kabacık'a "ABD ve Avrupa'da Ermeni katliamı kabul edilirse Türkiye ne yapacak " diye soran öğretmen Hülya Akpınar hakkında "huzuru bozduğu" iddiasıyla 3 yıla kadar hapis istemiyle dava açıldı. Salondan Akpınar'la çıkan 6 kamu görevlisinin de aynı gerekçeyle 3 yıla kadar hapsi istendi. 1 gece cezaevinde kalan ve 1.5 milyar kefaletle serbest bırakılan Akpınar, "Soru sormak istedim, hakarete uğradım" dedi. Sanıkların 3 yıla kadar hapsinin istendiği iddianamedeyse Akpınar, "konuşmacıyı protesto eder şekilde davranmakla" suçlandı. 
     
     Telefonu çaldı ama 
     Elbeyli Kaymakamlığı, tutanakta Akpınar'ın infial yaratacak şekilde davrandığını savundu. Elbeyli İlçe Jandarma Komutanlığı'nca hazırlanan müzekkerede Akpınar'ın suçu "Ermeni katliamını resmen Türklerin yaptığını ima etmek" olarak açıklandı. Başsavcılık da, Akpınar ve toplantıyı protesto amacıyla terk ettiği öne sürülen 6 kişi hakkında dava açtı. Sevil Kuzucu, cep telefonu çaldığı için panelden çıktığını söyledi. 
     

</TEXT>
</DOC>
