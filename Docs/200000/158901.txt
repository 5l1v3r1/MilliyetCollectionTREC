<DOC>
<DOCNO> 158901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur26.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Halkımın önü kesiliyorsa, bu yolu biz açmalıyız 
</HEADLINE>
<TEXT>

     Başbakan Recep Tayyip Erdoğan, ''İşadamım, halkım meşru olan bir hakkını almak isterken önü kesiliyorsa onu yanlış yollarla çözmemeli, bize gelmeli ve bu yolu biz açmalıyız'' dedi. 
     Başbakan Erdoğan, Zonguldak'ın Ereğli ilçesinde 4 müteşebbis tarafından yaptırılacak tersanenin temel atma törenine katıldı. 
     Erdoğan, törende yaptığı konuşmada, beklentisinin, hür teşebbüsün Türkiye'de farklı bir konuma oturması olduğunu ve hür teşebbüsün eserlerini ülkenin değişik yerlerinde görmenin bahtiyarlığını duyduğunu belirterek, devletin ekonominin içinden çıkması, piyasa tüccarlığından siyaset tüccarlığına girmesi gerektiğini bildirdi. 
     Devletin denetleyici ve düzenleyici olarak işlevini sürdürmesi gerektiğini kaydeden Erdoğan, ''Gerek sanayide gerek ticarette, adımları halkımız atacak'' diye konuştu. 
     Tersaneyi yaptıracak müteşebbisleri kutlayan ve alkışladığını ifade eden Erdoğan, projeyle bin 200 dönüm arazi kazanılacağını ve tersanede 7-8 bin insana iş imkanı sağlanacağını söyledi. 
     Helikopterle Alaplı'ya ilk indiğinde kendisine birçok pusula verildiğini, bunlardan bazılarının iş talebi içerdiğini ifade eden Erdoğan, insanların ''devletin kapısından içeri gireyim yeter'' düşüncesinde olduğunu söyledi. 
     Devletin bugüne kadar özel sektörün önünü kestiğini belirten Erdoğan, ''Biz, ön kesmeyip ön açacağız'' dedi. 
     Türkiye'de bir mevzuat kirliliği olduğunu ve bunu ortadan kaldıracaklarını kaydeden Erdoğan, kamu yönetiminin yeniden yapılandırılması konusunda Devlet Bakanı ve Başbakan Yardımcısı Mehmet Ali Şahin başkanlığında bir çalışma yürütüldüğünü anımsattı. Erdoğan, bu çalışma ile mevzuat kirliliğinin ortadan kaldırılacağını söyledi. 
     Erdoğan, ''Devlet kapısına gidildiğinde hep 'bu olmaz, şu olmaz, git' deniliyor. 'Bu olmaz git'in bir bedeli var da ondan böyle deniliyor. İşadamım, halkım meşru olan bir hakkını almak isterken önü kesiliyorsa onu yanlış yollarla çözmemeli, bize gelmeli ve bu yolu biz açmalıyız. İtalya'da yıllarca 'Temiz Eller' diye bir operasyon yapıldı. Türkiye'nin değerleri, bu operasyonu ruhunda yapmıştır'' diye konuştu. 
     Tersane inşaatının yatırım bedelinin 115 milyon dolar olduğunu belirten Erdoğan, ''Bu yatırımı yapan müteşebbisi alkışlamak gerekir. Biz bunların hizmetkarı oluruz. Neden özel teşebbüsün önü kesiliyor Bırakın da hizmet yapsınlar'' dedi. 
     Erdoğan, tersanede yapılacak gemilerde Ereğli Demir ve Çelik Fabrikaları'nın ERDEMİR sacının kullanılacağını belirtti. 
     ERDEMİR yönetiminin bu ülkeye sevdalı insanlara teslim edildiğini ifade eden Erdoğan, yönetim değişikliğinden sonra ERDEMİR'de olumlu gelişmeler yaşandığını söyledi. 
     ERDEMİR'in yılda 3 milyon ton olan üretiminin yeni planlama ve yatırımlarla 2 yıl sonra 4.5 milyon tona çıkarılmasının hedeflendiğini bildiren Erdoğan, ayrıca, yılda 50 bin ton olan gemi sacı üretiminin de 2 yıl içinde 400 bin tona yükseltileceğini belirtti. 
     Daha sonra, Erdoğan ile beraberindeki Enerji ve Tabii Kaynaklar Bakanı Hilmi Güler, Bayındırlık ve İskan Bakanı Zeki Ergezen, Çalışma ve Sosyal Güvenlik Bakanı Murat Başesgioğlu ile Sağlık Bakanı Recep Akdağ, birlikte tersanenin temelini attılar. 
     Temel atma töreninden sonra, kısa bir süre, tersane inşaatında incelemelerde bulunan ve vatandaşlarla sohbet eden Erdoğan, daha sonra, karayoluyla Zonguldak'a hareket etti. 
     
</TEXT>
</DOC>
