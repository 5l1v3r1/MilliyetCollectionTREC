<DOC>
<DOCNO> 190323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/spor/yozer.html </URL>
<DATE> 2003/10/22/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Şanslı ile şanssız 
</HEADLINE>
<TEXT>

   
   Galatasaray, Şampiyonlar Ligi'nin üçüncü maçında çok sıkıntı çekti, ama meleklerin de yardımıyla üç puanı almayı bildi. Rize'de hafif hafif yanan ışık dün voltajını sadece ilk yarıda biraz daha yükseltti. İlk 45 dakikada Galatasaray, bir Şampiyonlar Ligi maçında ne oynanması gerekiyorsa onu oynadı. Oyun içinde yapılan bazı teknik hatalar dışında Sarı - Kırmızılılar masa başında tüm planladıklarını elde etti. Daha fazlasını elde edebilirdi. Ancak özellikle Arif'in final paslarındaki yanlışlığı, Hakan Şükür'ün ilk kez aktif yerine pasif futbolu tercih etmesi rahatlayabilecek bir oyunu engelledi. 
   Cihan Haspolatlı'nın kitaplara geçecek örnek golünün ardından Galatasaray, aynı göbek taktiğini kullanamadı. Panik yüzünden göbekte oluşan Yunan boşluklarını iyi kullanmayıp yan ortalardan medet umdu. Bu gereksiz arayıştı. Ve bir de golden sonra Ayhan ve Cihan savunmalarına daha yakın oynayıp orta alanı Djordjevic ve Karembeu'ya bıraktı. Bu iki oyuncu ilk yarının büyük bölümünde son derece rahat top çevirirken kalemizde çok sık gol pozisyonları yarattılar. Ancak son maçta, bu stadda yerden yere vurulan Mondragon'un harika kurtarışları, Yunanlılar'ın net vuruşlarına en büyük setti. 
   İkinci yarıda ise üstünlük tamamen Olympiakos'a geçti. Galatasaray, çok gereksiz şekilde sahasına çekildi. Yunanlılar kanatları çok iyi kullanmaya başladılar. Özellikle Prates rahat çalım yemesinin ve zamanlama hatalarının sıkıntısını çekti. 63. dakikaya kadar konuk takım yüzde yüz dört gol pozisyonundan yararlanamadı. Galatasaray oyunu bir türlü rahatlatamadı. Topa basamadı, kontrol edemedi. Her hattıyla teslimiyeti seçti. Bu dakikalarda Bülent'in müthiş mücadelesi vardı. Batista savunmasına inanılmaz yardımlarda bulundu. Sıkıntının ana kaynağı rakibin pas organizasyonlarında ilk müdahalelerde yapılan gecikmelerdi. Bu yüzden Yunanlılar gölge ve etkisiz markajda oyunu istedikleri gibi yönlendirdiler. Ancak sahadaki futbol hakimiyetlerine rağmen oyunun şans melekleri Galatasaray lehineydi. Belki de Yunanlılar bir maçta ilk kez bu kadar gol pozisyonuna girdiler. Galatasaray da ilk kez bu kadar çok pozisyon verdi. Neyse ki, Galatasaray üç puan almayı başardı. Yunanlılar da dertlerine yansınlar, oturup ağlasınlar. Ancak şu maç gösterdi ki, Galatasaray oyunu 90 dakika düşünmeli. Kısa süreli iyi futbol yeterli olmuyor. Her maçta bu kadar şanslı olmayabilir. 
   
   
</TEXT>
</DOC>
