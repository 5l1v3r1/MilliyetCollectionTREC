<DOC>
<DOCNO> 161553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur17.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisine tecavüz eden genci eşine öldürtmekle suçlanıyor 
</HEADLINE>
<TEXT>

     Ortaokul yıllarında kendisine tecavüz ettiği ve evlendikten sonra da peşinden gelip rahatsız ettiği gerekçesiyle 19 yaşındaki Hakan Açın'ı, 25 yaşındaki eşi Arif Bozkurt'a öldürtmekle suçlanan bir çocuk annesi 18 yaşındaki Fulya Bozkurt'un 30 yıl hapsi istendi. 
     Yeşilyurt Mahallesi 20 sokakta 1.5 ay önce meydana gelen cinayetin ardından Arif Bozkurt tutuklanırken, eşi Fulya Bozkurt tutuksuz yargılanmak üzere serbest bırakıldı. Adana Cumhuriyet Savcılığı'nca çift hakkında Kasten adam öldürmek ve bu suça iştirak etmek' suçundan 30'ar yıl ağır hapis cezası istemiyle dava açıldı. Önümüzdeki günlerde Adana 2'nci Ağır Ceza Mahkemesi'nde eşiyle birlikte yargılanmaya başlanacak olan Fulya Bozkurt, nöbetçi mahkemedeki ifadesinde, öldürülen Hakan Açın'ın ortaokula giderken zorla kendisine tecavüz ettiğini ve bu suçtan cezaevine girdiğini, kendisinin de 2 yıl önce evlenip bir çocuğu olduğunu söylemişti. Fulya Bozkurt, hakkındaki iddiayı ise şöyle yanıtladı 
     "Hakan 5 yıl hapis yattıktan sonra cezaevinden çıkıp beni tekrar rahatsız etmeye başladı. Devamlı telefon açıp Seni başkasına yar etmeyeceğim' diyerek, evimizin etrafında dolaşıyordu. Hatta evime bir kadın gönderip benimle birlikte olmak istediğini söylemiş. Korkumdan bu olanları eşime söylemiyordum. Olay günü eşim sıkıntılı olduğumu görünce ne olduğunu sordu. O sırada Hakan evimizin önünden geçiyordu. Mutfağın penceresinden eşime İşte beni rahatsız eden kişi bu' diye Hakan'ı gösterdim. Eşim bıçağı alıp peşinden gitti. Olayı görmedim. Hakan'ı ben öldürtmedim.'' Tutuklu Arif Bozkurt ise, "Eşim kendini rahatsız eden kişiyi gösterince konuşmak için peşinden koştum. Ne olur ne olmaz diye yanıma bıçak almıştım. Niye karımı rahatsız ediyorsun. Ayıp değil mi ' dedim. Bana Sen kim oluyorsun. Onu önce ben kullandım, sana yar etmem' diyince kendimden geçtim. Elini beline atınca bıçağımı ayaklarına salladım. Karnına isabet etti'' dedi. 
     Öldürülen gencin annesi Sıdıka Açın ise oğlunun planlanarak öldürüldüğünü iddia etti. Acılı anne Açın, "Fulya çalıştığım lokantayı devamlı telefonla arayıp Hakan'ı soruyordu. Oğlumu çağırıp öldürdüler'' diye konuştu. 
     
</TEXT>
</DOC>
