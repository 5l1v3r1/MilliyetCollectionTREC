<DOC>
<DOCNO> 169789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko32.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'nın birincisi 1.5 katrilyon lira ciroyla TOFAŞ oldu... 
</HEADLINE>
<TEXT>

     Bursa Ticaret ve Sanayi Odası'nın BTSO 2002 yılı verileri üzerinden yaptığı ''Bursa'daki 250 Büyük Firma Araştırması''nda, TOFAŞ Türk Otomobil Fabrikası A.Ş'nin kentin en büyük kuruluşu olduğu belirlendi. 
     BTSO Yönetim Kurulu Başkanı Celal Sönmez, araştırma sonuçlarını açıkladığı basın toplantısında, 250 firmadan 231'inin BTSO, 19'unun da ilçelerdeki TSO'lara kayıtlı olduğunu, sıralamaya giren 10 firmanın ise isminin açıklanmasını istemediğini söyledi. 
     Sönmez, sıralamanın, firmaların 2002 yılı içinde yaptıkları iç de dış satışları ciro esas alınarak oluşturulduğuna dikkat çekerken, bu firmaların, brüt katma değerleri, öz sermaye tutarları, net aktifleri, vergi öncesi dönem karları, ihracatları ve personel sayılarının da kendi aralarında ayrıca sıralamaya tabi tutulduğunu belirtti. 
     250 firmanın ciro tutarları toplamının 12.5 katrilyon, brüt katma değerleri toplamının 1.7 katrilyon, öz sermaye toplamının 4 katrilyon, net aktifleri toplamının 9.7 katrilyon, vergi öncesi dönem karları toplamının 625 trilyon, ihracatları toplamının ise 3.5 milyar dolar olduğunu kaydeden Sönmez, bu firmalarda çalışanların ise toplam 85 bin 0 kişi olduğunu bildirdi. 
     
     SEKTÖREL DAĞILIM 
     Sönmez, sıralamada yer alan firmaların sektörel dağılımına bakıldığında ağırlığın otomotiv, tekstil ve konfeksiyon firmalarında olduğuna dikkati çekerek, 202 firmanın yılı karla, 48 firmanın da zararla kapattığı söyledi. 
     Seçilen 5 sektörün 6 yıllık dönemde, ciroları toplamı dolar bazlı olarak incelendiğinde, 250 firma arasında yer alan tekstil firmalarının cirolarının 2001'e kadar azaldığı, 2002'de artışa geçtiğini anlatan Sönmez, otomotiv ana ve yan sanayiinde yer alan firmaların cirolarının 2000'e kadar artmasına rağmen, 2001'de 5 yıl öncesinin düzeyine gerilediği, fakat 2002'de yine artışa geçtiğinin gözlendiğini dile getirdi. 
     Sönmez, tekstil ile otomotiv ana ve yan sanayii ihracatının bu dönemde önemli ölçüde artış kaydettiğine işaret ederek, makine ve metal, elektrik ve elektronik ile gıda tarım ve hayvancılık sektörlerindeki ihracat miktarının ise fazla değişmediği belirtti. 
     
     ''BÜYÜYORUZ AMA'' 
     ''Bu verilere dikkatli baktığımızda, bizim için büyük olan 250 büyük firma cirolarının, dünya ölçeğindeki firmalar için önemli olmadığını görebiliriz'' ifadesini kullanan Sönmez, şunları söyledi. 
     ''2002 yılına ilişkin 250 büyük firma verileri bir anlamda, 2003 yılında büyüme ve enflasyonda gözlenmeye başlayan olumlu gelişmelerin öncü göstergeleri olarak değerlendirilebilir. 2002 yılı verilerinde 2001 verilerine göre genel bir iyileşmeden söz edebiliriz. Bizler, 250 büyük firma araştırmasının, rehaveti önleyen ve rekabeti ateşleyen bir yönü olmasını diliyoruz.'' Sönmez, dolar kurundaki düşüş trendinin, işletmeleri maliyetin altında satış yapmaya zorladığını ifade ederek, ''Eğer, kurlardaki düşüş devam ederse alarm zilleri çalar'' dedi. Sipariş sıkıntısının bulunmadığına işaret eden Sönmez, ''Talep var, ama bağlantı yapamıyoruz. Sipariş kabulünde duraklama yaşanıyor'' diye konuştu. 
     
     EN BÜYÜK FİRMA TOFAŞ 
     BTSO'nun araştırmasında Bursa'daki en büyük firmanın, 1 katrilyon 525 trilyon 956 milyar lira cirosuyla, TOFAŞ Türk Otomobil Fabrikası A.Ş. olduğu belirlendi. 
     TOFAŞ'ı 1 katrilyon 240 trilyon 981 milyar lira ciroyla Oyak Renault Otomobil A.Ş. izlerken, üçüncü sırayı 636 trilyon 651 milyar lira ile Yeşim Satış Mağazaları ve Tekstil Fabrikası A.Ş aldı. 
     
</TEXT>
</DOC>
