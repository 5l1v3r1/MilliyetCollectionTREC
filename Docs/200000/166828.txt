<DOC>
<DOCNO> 166828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun36.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt'te milletvekili adayı içkiyi kaldırmak için oy istiyor.. 
</HEADLINE>
<TEXT>

     Kuveyt meclis seçimlerinde milletvekili adayı olan Muhammed Reşid El Hefaiti, alkolün serbest bırakılması için çalışacağı vaadiyle seçmenlerden oy istiyor. 
     Seçim karargahı olarak kullandığı çadıra ABD ve İngiliz bayrakları da asan Muhammed Raşid, alkol yasağının kaldırılması gerekçesini ise uyuşturucuyla mücadeleye bağlıyor. 
     ''Kuveyt'te uyuşturucu bağımlılığına son vermenin tek yolu alkolü yasallaştırmaktır. Gençlerimiz uyuşturucuya sığınıyor, çünkü yasal eğlence imkanı bulamıyorlar'' diyen Muhammed Reşid, alkolün yasak olduğu Kuveyt'te böyle bir kampanya yürütmesi nedeniyle hem destek, hem de tehditler aldığını söyledi. 
     Daha ciddi adaylar karşısında hiç şansı olmadığını bildiğini, ama sonuna kadar gideceğini belirten Muhammed Reşid, ''Halk boş vaatlerden bıktı. Ben hiç olmazsa inandığım bir söz veriyorum'' dedi. 
     Daha önce de iki kez milletvekili adayı olan, ama seçilemeyen emekli veteriner Muhammed Reşid, çadırına ABD ve İngiliz bayraklarını asmasıyla ilgili olarak ise, ''Amerikan ve İngiliz bayraklarını dalgalandırmaktan gurur duyuyorum. Şu andaki varlığımızı onlara borçluyuz, yoksa fundamentalistlere değil'' diye konuştu. 
     50 üyeli meclis için Cumartesi yapılacak seçimlere 250 aday katılıyor. 
     
</TEXT>
</DOC>
