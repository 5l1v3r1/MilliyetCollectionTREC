<DOC>
<DOCNO> 186305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur21.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zihinsel engelli çocuk servis aracının altında kaldı... 
</HEADLINE>
<TEXT>

     Adana'da bir servis aracının altında kalan zihinsel engelli çocuk öldü. Servis şoförü gözaltına alınırken, çocuklarının öldüğünü öğrenen anne ve baba ise sinir krizleri geçirdi. 
     Emniyet Müdürlüğü yetkililerinden alınan bilgiye göre, Kurttepe Mahallesi'ndeki Ayışığı Zihinsel Engelliler Özel Eğitim ve Rehabilitasyon Merkezi öğrencilerinden Yavuz Enver Akıncı 11 , evlerine gitmek için Zekeriya Kenan Tanı 50 yönetimindeki 01 AF 460 plakalı servis aracına bindi. Servis şoförü tarafından, evlerinin bulunduğu 100. Yıl Mahallesi'nde sokağının girişine bırakılırken, Yavuz, araçtaki arkadaşının elini tutmak istediği sırada servis aracının altında kalarak sürüklendi. 
     Servis şoförü tarafından Mustafa Necati Gizer Sağlık Ocağı'na getirilen Akıncı, burada öldü. Servis şoförü gözaltına alınırken, çocuklarının ölüm haberini alan anne Füsun ve baba Ali İhsan Akıncı ise sinir krizleri geçirdi. 
     SSK emeklisi olan baba Ali İhsan Akıncı, çocuklarını eğitim amacıyla gönderdiklerini belirterek, ''İki yıldır aynı okulda eğitim görüyordu. Sabah okuluna uğurladım. Ancak cesediyle karşılaştık. Oğlumun ölümünde kusuru bulunanların cezalandırılmalarını istiyorum'' dedi. 
     Yetkililer, servis şoförünün gözaltına alındığını, soruşturmanın devam ettiğini belirttiler. 
     
</TEXT>
</DOC>
