<DOC>
<DOCNO> 152611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo26.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okan Lazio kadrosunda... 
</HEADLINE>
<TEXT>

     İtalya Birinci Futbol Ligi'nin 30. haftasında yarın akşam SS Lazio ile karşılaşacak FC İnter'de, Türk futbolcular Emre Belözoğlu ve Okan Buruk 16 kişilik maç kadrosuna alındı. 
     Lider Juventus'un 6 puan gerisinde, 58 puanla 2. sırada bulunan FC İnter'de futbolcular, şampiyonluk yarışından kopmamak için SS Lazio karşısında 3 puandan başka birşey düşünmüyor. 
     Rakip SS Lazio ise gelecek sezon Avrupa Şampiyonlar Ligi'ne kalabilmek için ligi ilk dört içinde tamamlamak ve FC İnter önünde maçtan puan almak istiyor. 
     Vieri'nin sakat olması nedeniyle hücumda ciddi sıkıntı yaşayan FC İnter'de, teknik direktör Hector Cuper'in 2 Türk futbolcuya da ilk 11'de şans vermesi bekleniyor. Kulübün resmi televizyon kanalı olan İnter Channel'e demeç veren Emre, ''Lazio ile geçen sezon oynadığımız ve şampiyonluğu kaybettiğimiz maçı hiç kimse unutamaz. Ama şimdi farklı bir maç olacak. Benim için önemli olan sadece kazanmak'' dedi. 
     Lazio'nun hafta içinde UEFA Kupası'nda Porto ile oynadığı maçtan dolayı yorgun olacağını savunan Türk futbolcu, ''Belki yorgunluk maçın sonucu belirleyen etken olmayacak, ama bizden daha yorgun olacakları kesin. Lazio çok iyi bir takım, süper bir lig geçirdi. Ama biz İnteriz kimseden korkmuyoruz'' açıklamasında bulundu. 
     Bu arada, FC İnter'de bu sezon oynanan maçlarda en fazla forma giyen futbolcuların oranlarına bakıldığında, takım kaptanı J.Zanetti maçların yüzde 97'sinde oynayarak en fazla forma giyen futbolcu olurken, bu futbolcuyu kaleci Toldo yüzde 94 , Cordoba yüzde 80 , Vieri yüzde 72 ile izledi. Türk futbolculardan Emre yüzde 54 ile en fazla forma giyenler arasında 8., Okan ise yüzde 26 ile 18. sırada yer aldı. 
     Milano San Siro Stadı'da, yarın TSİ 21.30'da başlayacak olan FC İnter-SS Lazio maçını İtalyanların dünyaca ünlü hakemi Pier Luigi Collina yönetecek. 
     





</TEXT>
</DOC>
