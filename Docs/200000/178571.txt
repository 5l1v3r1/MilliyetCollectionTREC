<DOC>
<DOCNO> 178571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/guncel/gun00.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanlığı radikal değişikliklere imza attı 
</HEADLINE>
<TEXT>
   4'üncü sınıfa kadar sınav yapılmayacak 
   1, 2 ve 3'üncü sınıfta sınav olmayacak. Uyumsuz öğrencilerle sözleşme imzalanacak. Kılık kıyafet kurallarına uymayan öğrenci okul değiştirecek 
   ANKARA Milliyet 

   
   İlköğretim Kurumları Yönetmeliği'nde radikal değişiklikler yapan Milli Eğitim Bakanlığı, ilköğretimin 1, 2 ve 3. sınıflarında sınavı kaldırdı. Bir diğer değişiklik ise öğrencilerle imzalanacak sözleşmeler. Yönetmelik uyarınca öğrenci, olumsuz davranışını değiştirmeyi kabul edeceğine dair sözleşme imzalayacak. Yabancı uyruklu öğrencilerin "Öğrenci Andı"nı söyleme zorunluluğu kaldırılırken, kılık - kıyafet yönetmeliğine uymamakta ısrar eden öğrencilerin okulları değiştirilecek. Resmi Gazete'nin dünkü sayısında yayımlanarak yürürlüğe giren yönetmelik şöyle 
   
   AŞI BELGESİ İSTENECEK 
   İlköğretime yeni başlayacak öğrenci velilerinden sağlık kurumundan çocuğunun aşılarının yapıldığına dair belge istenecek. 
   Kurallara uymayan öğrencilerle sözleşme imzalanacak. Bu durum yönetmelikte, "Öğrencinin sözlü uyarılmasına rağmen, olumsuz davranışlarını sürdürmesi halinde öğrenci ve öğretmenler arasında bir görüşme gerçekleştirilir, bu görüşme sonucunda öğrenci sergilediği olumsuz davranışlarını değiştirmeyi kabul edeceğine ilişkin sözleşmeyi imzalar" olarak tanımlandı. 
   İlköğretim kurumları, dil, ırk, cinsiyet, felsefi inanç ve din ayrımı gözetilmeksizin herkese açık olacak. 
   
   KURALA UYMAYAN YANDI 
   Türk dilinin doğru öğretilmesi, Türkçe'nin güzel yazılıp konuşulması temel hedef olacak. 
   Öğrencilerden, bölücü, yıkıcı, siyasi amaçlı etkinliklere katılmamaları, siyasi amaçlı sembol kullanmamaları, Atatürk ilke ve inkılaplarına bağlı kalmaları beklenecek. 
   Okul değiştirme yaptırımları arasında "Anayasa'nın başlangıcında belirtilen temel ilkelere dayalı, milli, demokratik, laik ve sosyal hukuk devleti niteliklerine aykırı davranışlarda bulunmak veya başkalarını da bu tür davranışlara zorlamak, tehdit ve taciz etmek veya başkalarını bu tür davranışlara kışkırtmak, okula, öldürücü aletler getirmek ve bunları bulundurmak, kılık - kıyafet yönetmeliğine uymamakta ısrar etmek" sayıldı. 
   
   ÜSTÜN BAŞARI BELGESİ 
   Zorunlu öğrenim çağı dışına çıkan ve öğrenim belgesiyle ilişiği kesilen öğrenci Açık İlköğretim Okulu'na yönlendirilecek. 
   Karma eğitim - öğretim yapılacak. 
   4, 5, 6, ve 7. sınıflarda bir yarıyılda bir dersten yapılacak yazılı sınav sayısı ikiden az olmayacak. 
   Üç yıl kesintisiz takdirname alan öğrenciler "Üstün Başarı Belgesi"yle ödüllendirilecek. 4,5, 6 ve 7. sınıflarda aldığı notlarla istenilen başarıyı gösteremeyen ancak yarışmalarda dereceye giren, örnek davranış sergileyen öğrencilere de "Onur Belgesi" verilecek. 
   Ders yılı süresi 180 günden az olamayacak. 
   
   
</TEXT>
</DOC>
