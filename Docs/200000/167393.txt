<DOC>
<DOCNO> 167393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/dunya/dun01.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terminatör'le Bağdat hatırası 
</HEADLINE>
<TEXT>

     DIŞ HABERLER SERVİSİ 

     Hollywood yıldızı Arnold Schwarzenegger, ABD'nin 4 Temmuz Bağımsızlık Günü'nde, Irak'taki Amerikan askerlerine moral vermek amacıyla Bağdat'a gitti. Schwarzenegger, Saddam Hüseyin'in eski bir yazlık sarayında buluştuğu yüzlerce Amerikan askerine "Amerikan tarzı yaşamı mümkün kıldıkları" için teşekkür etti. Ünlü yıldız, askerlere, "Saddam Hüseyin'e 'Hasta la vista baby' hoşça kal bebeğim dediğiniz için tebrik ederim" diye seslendi. Irak'ta düzenlenen saldırılarda onlarca arkadaşlarını kaybeden Amerikan askerleri, Schwarzenegger'in ilgisiyle moral buldu. Birkaç "şanslı" asker de, ünlü yıldızın henüz gösterime girmeyen yeni filmi "Terminatör 3 Rise of the Machines"i Schwarzenegger'le birlikte seyretti. Bir kadın asker, 1.88 metre boyundaki aktörün görünüşünün kendisini hayal kırıklığına uğrattığını söylerken, özellikle erkek askerler, Jennifer Lopez'i de Irak'ta görmek istediklerini belirtti. 
     
     

</TEXT>
</DOC>
