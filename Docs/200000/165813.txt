<DOC>
<DOCNO> 165813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun17.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan-Türkiye sınırında SARS dolandırıcıları.. 
</HEADLINE>
<TEXT>

     Türkiye'ye karayoluyla seyahat eden Türklerden, Bulgaristan sınır kapılarında, ''SARS aşısı yapıyoruz'' denilerek, 50 ila 100 euro alındığı öne sürüldü. 
     Türkiye'nin Viyana Büyükelçiliği Konsolosluk şubesine başvuran bazı Türk vatandaşları, karayoluyla Türkiye'ye giden yakınlarına Bulgar sınır makamlarının ''SARS aşısı yapıyoruz'' diyerek, 100, 90 veya 50 euro aldıklarını söylediler. 
     Konsolosluk şubesine başvuran Türk vatandaşları, karayoluyla Türkiye'ye giden yakınlarının yoldan kendilerini arayarak bu bilgileri verdiğini, bazı küçük çocukların ne olduğu belirlenemeyen bu aşıdan dolayı hastalandığını bildirdiler. 
     Türkiye'nin Viyana Büyükelçiliğinin girişimleri üzerine bir açıklama yapan Bulgaristan'ın Viyana Büyükelçiliği ise ''Sınır kapılarında SARS aşısı yapılması konusunda resmi bir uygulamanın kesinlikle olmadığını'' belirterek, Türk vatandaşlarının ''kendilerine veya en yakın Bulgar makamına, yer, tarih ve mümkünse görevlinin ismi gibi somut bilgileri iletmeleri halinde gerekli soruşturmanın yapılacağını'' kaydetti. 
     Bu arada, Türkiye'nin Sofya Büyükelçiliği, Viyana Büyükelçiliği'nden gelen şikayetleri, Bulgaristan Dışişleri Bakanlığı'na bir nota ile iletti. 
     Bulgaristan Dışişleri Bakanlığı'nın, Bulgar sınır kapılarında aşı uygulaması yapılmadığını, ancak konunun araştırılacağını bildirdiği öğrenildi. 
     Söz konusu uygulamanın sınır kapılarında bazı kişiler tarafından sanki resmi bir uygulamaymış gibi gösterilerek dolandırıcılık amacıyla yapıldığı tahmin ediliyor. 
     Bulgaristan'a giriş yapan yabancıların böyle bir taleple karşılaşmaları durumunda konuyu hemen güvenlik güçlerine bildirmeleri istendi. 
     
</TEXT>
</DOC>
