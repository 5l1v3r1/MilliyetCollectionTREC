<DOC>
<DOCNO> 182057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/spor/spo01.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz 'geliyorum' dedi 
</HEADLINE>
<TEXT>

   Suni çim saha tartışması, Başkan Serdar Bilgili ile yönetimin ağır topları Kıvanç Oktay ve Yıldırım Demirören'in bağlarını koparırken, ayrılık tohumları aslında seçimlerden 36 gün sonra atılmıştı 
      ORHAN YILDIRIM 

   
   Geçmişe dayanan kaos 
   BEŞİKTAŞ'TA Kıvanç Oktay ve Yıldırım Demirören'in istifasıyla yaşanan "Deprem" bu ikiliye Levent Erdoğan'ın da katılmasıyla dün de devam etti. Ayrılıkların perde arkası aslında, seçimin 36 gün sonrasına dayanıyordu. Tüm yetkilerin Hüsnü Güreli'de toplanmasına itiraz eden aralarında bu üçlünün de bulunduğu bir grup yönetici, istifa etme kararı almıştı. Başkan Serdar Bilgili, komiteler kurup, görev dağılımı yaparak yetkileri paylaştırdı ve isyanı yatıştırdı. Fakat, dönem içinde ön planda fazla görünen Demirören'e de tepkiler oluştu. 
   
   'İhale yapalım' 
   DEMİRÖREN de bu nedenle birkaç kez istifa etmeyi düşündü, ama araya hep Bilgili girdi. Bardağı taşıran son damlanın ilk filizi ise, geçen sezon yaşandı. Başkan, Adnan Kefeli'nin ortağı olduğu şirkete, Akatlar ve Ümraniye'deki suni çim sahaların yapımı işini vermek için teklif getirdi. Tesislerden sorumlu yönetici Kıvanç Oktay ise, "İhale yapalım" diyerek karşı çıktı. Bilgili, geçen çarşamba da bu olayı yönetimde gündeme getirdi. Beşiktaş Başkanı, mimar Gürhan Ermiş'ten tesislerle ilgili dosyaları istedi. 
   
   Erdoğan da gitti 
   ERMİŞ, Oktay yurtdışında olduğu için dosyaları veremeyeceğini söyledi. Buna çok sinirlenen Bilgili de Ermiş'i işten attı ve sahanın yapımını Kefeli'ye verdi. Cannes'da tatilde bulunan Oktay ise bu gelişmeler sonrasında, "Artık ben yokum" diyerek istifasını verdi. Bu gelişme karşısında Demirören de Oktay ile birlikte hareket ettiğini açıkladı. Bunun üzerine olağanüstü toplanan yönetimden Levent Erdoğan da, "Onlarla birlikte geldim, birlikte giderim" diyerek yollarını ayırdı. 
   
   Engin kalıyor    YILDIRIM Demirören'in en yakınları arasında yer alan Beşiktaş Menajeri Sinan Engin, arada kaldığını ancak göreve devam edeceğini dile getirdi. "Sezon başı ya da devre arası olsaydı bırakırdım" diyen Engin, konuşmasına şöyle devam etti "Olaylar çok zamansız oldu. Böyle bir dönemde bırakırsam, bir daha kulübün önünden geçemem. Ayrıca Erdoğan Demirören de arayıp Beşiktaş'ın menfaatleri için görevde kalmamı istedi." 
   
   Önce gururumuz    Yıldırım Demirören ve Kıvanç Oktay, istifalarının arkasındaki en büyük nedenin, küçük düşürülmeleri olduğunu ifade etti 
   
   'En uygunu oldu' 
   TESİSLERDEN sorumlu yönetici Kıvanç Oktay, istifasının sadece çim saha yapımıyla ilgili olmadığını, daha önce de tesis ve transferler konusunda görüş ayrılığına düştüklerini ifade etti. Oktay, "Eğer başkan bana güvenmeyip, yokluğumda karşı çıktığım bir olayı karara bağlıyorsa, orada durmanın anlamı yok. Benim öyle holdingim, şirketim yok ama herşeyden önemli gururumdur. Böylesi Beşiktaş menfaatleri için en uygundu. Artık önümüze bakacağız" dedi. 
   
   'Dönüşümüz yok' 
   OKTAY ile birlikte hareket eden Futbol Şube Sorumlusu Yıldırım Demirören ise istifa kararının kesin olduğunu, dönüşünün asla bulunmadığını belirtti. Demirören konuşmasına şöyle devam etti "Kader birliği ettiğimiz kişiden, böyle olaylarda bile küçük duruma düşürülmek istenmemiz kabul edilir gibi değil. Ayrılığımın kongre ya da başkan adaylığıyla bir ilgisi yok. Camiamız yaşananları çok iyi biliyor. Bu nedende fazla yorum yapmayacağım." 
   
      Yönetim Bilgili'nin yanında    Fotoğraf Rahman Sağıroğlu 

   Beşiktaş Yönetimi'ni olağanüstü toplayan Başkan Serdar Bilgili, dün akşam da Malatya Başkanı Hikmet Tanrıverdi ile maçı izledi. Toplantıda idarecilerden İsmail Ünal, Behçet Ümitlen, Hüseyin Mican, Deniz Atalay, İbrahim Altınsay ve Ahmet Kavalcı, istifa eden yöneticiler için, "Onlar geri dönerse biz gideriz" diye rest çekti. 
   
   Camianın tepkisi    Fikret Orman Eski yönetici Herkesin kendine göre bir bildiği vardır. Ancak tüm sorunların Beşiktaş menfaatleri doğrultusunda çözüleceğine inanıyorum. 
   Hasan Gocay Eski yönetici Birlikten kuvet doğar. Ancak Yıldırım Demirören geçmişte, arkadaşlarını yalnız bırakmıştı, şimdi kendisi yalnız kalacak. Herşey gelip geçici, Beşiktaş kalıcıdır. 
   Ömer Faruk Girgin TJK Başkanı - muhalefet Geç bile kaldılar. Yönetimin en etkili iki isminin bu kadar dayanması bile mucize. Demirören aday olursa, kendisine tüm gücümüzle destek veririz. 
   Mehmet Kazancı Beşiktaşlılar Cemiyeti Şu anki gelişmeleri Beşiktaş'ın menfaatine bulmuyorum. En azından yönetimle birlikte geldiler, birlikte gitmeleri gerekirdi. 
   Ömer Çimen Altyapı Birliği Başkanı İstifa da bir erdemdir. Ancak takımın, böyle önemli maçlar arefesinde, yönetim içinden sarsılmasını da doğru bulmuyorum. 
   Hasan Bozkurter 1965 Beşiktaşlılar Cemiyeti Bilgili, seçimi kazandığı insanları arkadan vurdu. Bana 25 trilyon aylık verseler, başkanın yanında bir saniye bile durmam. 
   Süleyman Eren Büyük Birleşik Grup Başkan Serdar Bilgili, Yıldırım Demirören olmasa kongreyi kazanamazdı. Ayrıca Kıvanç Oktay en çok para veren isim. Para da bulamazdı. Bu insanlara yapılan vefasızlık. 
   Adem Akçay Siyah - Beyaz Derneği Yıldırım Demirören bize daha önce başkan adayı olmak istediğini söylemişti. Bunun için istifa ettiyse zamanın doğru olduğunu sanmıyorum. 
   Latif Ayaz Eski yönetici Her şeyin iyi gittiği bu dönemde ocaktaki kongreye kadar bekleselerdi daha iyi olurdu. Esas önemli olan buralara nasıl ve niye gelindi. 
   
   
</TEXT>
</DOC>
