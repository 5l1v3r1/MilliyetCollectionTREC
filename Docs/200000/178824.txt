<DOC>
<DOCNO> 178824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/ekonomi/eko03.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıflar Bankası'ndan Bilgin Grubu'na 6 trilyonluk haciz 
</HEADLINE>
<TEXT>

   Dinç Bilgin ve şirketlerinin menkul, gayrimenkul ve üçüncü şahıslardaki alacakları üzerine toplam 6.2 trilyon liralık ihtiyati haciz konuldu 
      ESRA ALUS İstanbul 
   
   Vakıflar Bankası, Dinç Bilgin ve şirketlerinden olan 6 trilyon 200 milyar liralık alacağı nedeniyle ihtiyati haciz kararı aldırdı. 
   Banka avukatı Meltem Kızılkaya tarafından yapılan başvurularda, Dinç Bilgin ve grup şirketlerinin menkul, gayrimenkul ve üçüncü kişilerdeki alacakları üzerine ihtiyaci haciz kararı verilmesi istendi. 
   İstanbul 10. Asliye Ticaret Mahkemesi'ne verilen dilekçede, grup şirketlerinin, 19 Ocak 2001'de 975 bin dolar, 15 Temmuz 1997'de 19 milyon 500 bin dolar ve 25 Haziran 1998'de ise 260 milyar lira kredi aldıkları belirtildi. 
   
   Ödeme yapmadılar 
   Ödeme zamanı geçmesine ve şirketlere ihtarname gönderilmesine rağmen, borçların ödenmediğine dikkat çekilerek, 4 trilyon 172 milyar 529 milyon 65 bin lira tutarında ihtiyati haciz kararı verilmesi istendi. 
   Vakıflar Bankası'ndan İstanbul 5. Asliye Ticaret Mahkemesi'ne verilen dilekçede ise alınan başka bir kredinin ödenmediği belirtilerek 2 trilyon 35 milyar lira tutarında ihtiyati haciz kararı verilmesi talep edildi. 
   
   Haciz kararı alındı 
   Dinç Bilgin ve bağlı bulunan şirketlerin, menkul, gayrimenkul ve üçüncü şahıslardaki alacakları üzerine toplam 6 trilyon 200 milyar liralık ihtiyati haciz konulmasına karar verildi. 
   
   
</TEXT>
</DOC>
