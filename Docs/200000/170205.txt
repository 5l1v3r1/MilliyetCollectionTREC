<DOC>
<DOCNO> 170205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko08.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan Eylül'de 900 milyon dolar geliyor... 
</HEADLINE>
<TEXT>

     Hazırlıkları süren Kamu Mali Yönetim Kanunu taslağının yasalaşması, 900 milyon dolarlık Dünya Bankası kredisinin de yolunu açacak. 
     Maliye Bakanı Kemal Unakıtan, dün konuyla ilgili olarak Başbakanlık'ta yapılan toplantının ardından, taslağın TBMM'ye ne zaman gönderileceğinin sorulması üzerine, ''tasarıyı aşağı yukarı bitirdik. Son rötuşları yapar, Meclis'e göndeririz'' yanıtını vermişti. 
     Sadece Dünya Bankası değil, IMF tarafından da istenilen Kamu Mali Yönetim Kanunu taslağı, bütçe sistemindeki değişiklikten, ödeneği aşan harcamada bulunan bürokratlara para cezasına, kamu hizmeti karşılığı olarak vatandaştan bağış ve yardım toplanmasının yasaklanmasından iç kontrol birimleri kanalıyla kamunun denetlenmesine kadar pekçok yeni uygulamayı içeriyor. 
     Taslağın yasalaşmasıyla, 900 milyon dolarlık Kamu ve Mali Sektörü Yeniden Yapılandırma PFPSAL-2 kredisi, Eylül ayında, Dünya Bankası İcra Direktörleri Kurulu'na sokulacak ve buradan da onaylarak kullanıma hazır hale gelecek. 
     
</TEXT>
</DOC>
