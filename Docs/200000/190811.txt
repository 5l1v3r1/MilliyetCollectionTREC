<DOC>
<DOCNO> 190811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur08.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar Kanunu değişikliği TBMM'de... 
</HEADLINE>
<TEXT>

     Bankalar Kanunu ve Bazı Kanunlarda Değişiklik Yapılmasına Dair Kanun Tasarısı, TBMM Başkanlığı'na sunuldu. Tasarı, el konulan banka alacaklarının daha emin, hızlı ve istikrarlı takibini sağlamaya yönelik düzenlemeler içeriyor. 
     Tasarının gerekçesinde, el konulan veya iflas yoluyla tasfiyesine karar verilen bankaların alacak ve borçlarını üstlenen Tasarruf Mevduatı Sigortası Fonu'nun TSMF , Hazine'den ve piyasadan borç aldığı, özellikle Hazine'ye yaklaşık 25 milyar dolar borçlandığı ifade edildi. 
     Gerekçede, şunlar kaydedildi 
     ''Fon'un batık banka alacaklarını tasfiyede hukuki açıdan yetersiz kalması karşısında özellikle batık bankanın hakim ortakları, yönetici ve diğer yakınları ve bunların geçersiz muvazaalı işlemleri ile üçüncü kişilerin mülkiyetine ve kullanımına geçirilen tüm mal ile hak ve alacaklarının daha emin, hızlı ve istikrarlı takibini sağlamak amacıyla Fon'un bu alacaklarının tamamının devlet hazinesine kanunla intikalinin sağlanması gerektiği, bu yönde yasal düzenleme yapılmasının kaçınılmaz bir zaruret haline geldiği anlaşılmıştır. 
     Bu sebeplerle, kanunen Hazine'ye intikal eden, Fon'a devredilen batık banka alacaklarının dava takibi ve tahsili için sorumlu banka sahip ve ortakları, yöneticileri ve yakınları, bunlarla muvazaalı ve işbirliği içinde faaliyette bulunduğu açıkça belli olan üçüncü şahıslar hakkında, kendilerine haksız ve hukuki dayanaktan yoksun olarak aktarılan banka alacaklarıyla ilgili olarak Fon tarafından açılmış ve açılacak davalar ile yapılacak cezai ve hukuki takiplerde Maliye Bakanlığı Baş Hukuk Müşavirliği ve Muhakemat Genel Müdürlüğü'nü temsilen Hazine avukatlarının görevlendirilmesi bu tasarı hükümleriyle gerçekleştirilmek istenmiş ve tasarıda bu yönde hüküm ve gerekli düzenlemeler getirilmiştir.'' 
     
</TEXT>
</DOC>
