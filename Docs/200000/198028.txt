<DOC>
<DOCNO> 198028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur04.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Güneş arabaları yarışı-Formula G" 2005'te... 
</HEADLINE>
<TEXT>

     Sayısız bilimsel çalışmaya öncülük eden Türkiye Bilimsel ve Teknik Araştırma Kurumu TÜBİTAK , bu kez gençleri dünyada yükselen yeni teknolojinin Türkiye'de geliştirilmesinde aktif rol almaya teşvik amacıyla, araba yarışı düzenliyor. 
     TÜBİTAK Bilim ve Teknik Dergisi'nin düzenlediği ''Güneş Arabaları Yarışı - Formula G''nin amacı, ''Türkiye'yi 21. Yüzyıl'da olması gereken yere taşıyacak öncü gençlere zorlu bir hedef koymak'' olarak açıklandı. 
     Bilim ve Teknik Dergisi'nin son sayısında yer alan duyuruda, ekiplerin kendi geliştirecekleri ve itkilerini itici güçlerini güneş enerjisinden alacak arabaların katılacağı yarışın 30 Ağustos 2005'te 100 kilometrelik bir pist yarışı biçiminde planlandığı belirtildi. 
     Yarışmanın birincisine para ödülü verileceği kaydedilen yarışma duyurusunda, şöyle denildi 
     ''Bilim ve Teknik Dergisi, ülkemizin teknolojik atılımını sırtlayacak okurlarını, öğrencileri, mühendisleri, sanayi kuruluşlarını, araştırma kurumlarını, ülkemizde ve dünyada temiz enerji kaynaklarının yaygın kullanımını hedefleyen dernek ve vakıfları önemli bir sınava çağırıyor Kuramsal bilgileri, deneyimleri ürüne dönüştürme sınavına...'' 
     
     HEDEF, CUMHURİYETİN 100. YILI 
     Konuya ilişkin soruları yanıtlayan Bilim ve Teknik Dergisi Genel Yayın Yönetmeni Raşit Gürdilek, hedefin, ''Cumhuriyet'in 100. yılında çok önemli görevlerde, kadrolarda olacak gençleri, teknoloji üreten Türkiye vizyonunu gerçekleştirmek için girişecekleri zorlu sınavlara, büyük iddialara şimdiden hazırlamak'' olduğunu söyledi. 
     Güneş enerjisinin, fosil yakıt kullanımının dünyanın geleceğini tehdit etmeye başladığı günümüzde ileri sanayi ülkelerinin gündeminde tırmanmaya başladığına işaret eden Gürdilek, şöyle konuştu 
     ''Güneş enerjisi, tüm dünyada henüz araştırma safhasında olan, uygulamaları deneysel aşamada bulunan bir enerji türü. Bu sınırsız ve temiz enerji kaynağı, sınırsız kullanım alanına sahip. Ülkemiz açısından önemli yanı füzyon süreciyle ticari elektrik üretimi gibi büyük bir teknolojik altyapı ve mali kaynak gerektiren hedeflerin dışında, güneş enerjisi teknolojisi henüz oluşum aşamasında. Güneş enerjisi kullanımındaki patlama, silikon tabanlı birkaç malzemenin uygun verim ve fiyata getirilmesini bekliyor. Dolayısıyla, ülkemizle ileri sanayi ülkeleri arasında uçurum yok. Güneş enerjisi için doğal kaynak sorunumuz da yok ve hatta Türkiye bu bakımdan pek çok ülkeden daha avantajlı durumda. Bu bakımdan iş, iddia sahibi olmaya, sorumluluk duygusuna, azim ve yaratıcılığa kalıyor ki biz bunların gençlerimizde fazlasıyla bulunduğunu biliyoruz.'' 
     
     SPONSORLUK ÇAĞRISI 
     Gürdilek, ''Cumhuriyet'in 100. yılında teknoloji ihraç eden Türkiye'' vizyonu için gençler kadar sanayicilerin ve işadamlarının da sorumluluğu bulunduğunu hatırlatarak, başta otomotiv ve elektronik sektörü olmak üzere bu enerjiden fayda görecek herkesi, yarışmaya katılacak takımları desteklemeye, sponsor olmaya çağırdı. 
     Raşit Gürdilek, kolektif çabaya yardımcı olmak üzere ilgili ekiplerin ve sponsorların önerilerde ve teknik bilgi alışverişinde bulunabileceklerini, yarışma koşullarının birlikte kararlaştırılabileceğini de ifade etti. Gürdilek, bu amaçla Bilim ve Teknik Dergisi'nin ''www.biltek.tubitak.gov.tr'' adresli web sayfasında özel bir köşenin açılacağını bildirdi. 
     
</TEXT>
</DOC>
