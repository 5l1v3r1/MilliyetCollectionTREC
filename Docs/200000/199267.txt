<DOC>
<DOCNO> 199267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko26.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Merkez Bankası para politikası raporu... 
</HEADLINE>
<TEXT>

     Merkez Bankası, 2002 yılı başından bu yana gözlenen enflasyondaki düşüş sürecine olumlu katkısı dikkate alındığında, 2004 yılı enflasyon hedefine ulaşılabilmesi açısından da iç talep gelişmelerinin büyük önem taşıdığını bildirdi. 
     Merkez Bankası tarafından yayımlanan Ekim ayına ilişkin Para Politikası Raporu'nda, Türkiye ekonomisinde yaşanan gelişmeler değerlendirildi. 
     Rapora göre, 2003 yılı son çeyreği itibarıyla ekonominin üretim kapasitesini aşan ve enflasyon hedefinin gerçekleşmesini riske sokacak bir iç talep baskısı görülmüyor. 
     
     ÖZEL TÜKETİM HARCAMALARI 

     Mevcut dönemdeki düşük istihdam düzeyinin gelir dağılımını olumsuz etkilenmesine ve tüketim harcamalarının dengesiz dağılmasına neden olduğu belirtilen raporda, şöyle denildi 
     ''Kamu kesiminde 2004 yılı için belirlenen maaş ve ücret artışları, önümüzdeki yıl reel gelir artışlarının oldukça sınırlı düzeyde kalacağını ve bu durumun iç tüketim harcamalarını kısıtlayacağını göstermektedir.'' Raporda, kamu kesiminde yapılan ücret ve maaş artışlarının özel kesimce gösterge niteliğinde kullanıldığı dikkate alındığında özel kesimde çalışanların reel gelir artışlarının da sınırlı bir düzeyde kalmasının olası olduğu bildirildi. 
     Ayrıca tarımsal gelirlerde de önemli bir artış beklenmediği ifade edilen raporda, 2004 yılında tarım üretiminin artış hızı yükselirken tarım ürünleri fiyatlarının artış hızının yavaşlamasının beklendiği kaydedildi. 
     
     ÖZEL TÜKETİM HARCAMALARI 

     Özel tüketim harcamalarının belirleyicilerinden olan faiz oranlarında 2003'ün Nisan ayından bu yana görülen düşüşün, özel tüketim harcamalarını olası iki yolda etkilemesinin beklenebileceği belirtilen raporda, şöyle denildi 
     ''Bunlardan ilki, ekonomideki olumlu gidişatın etkisiyle reel faizlerin gerilemesi ve bu durumun tüketici kredilerine olan talebi artırarak özel tüketim harcamalarının yükseltmesidir. 
     Ancak faizlerde gözlenen gerilemeye karşın reel ücret ve gelirlerdeki düşük seviyenin iç talebi sınırlandıracağı öngörülmektedir. 
     İkinci olası etkisi ise faizlerdeki düşüşün devam etmesi durumunda uzun dönemde biriktirilen faiz gelirlerinin gönenç etkisi tüketim harcamalarına yönelmesidir.'' Bu kanalın 2004'de tüketim harcamaları üzerinde enflasyon hedefinden sapmaya yol açabilecek ölçüde önemli bir etkisinin olmasının beklenmediği ifade edilen raporda, ''Birincisi, düşme eğilimini sürdürmekle birlikte 2004 yılında reel faizlerin göreli olarak yüksek seviyelerde seyretmesi olasıdır'' denildi. 
     İkinci olarak 2003 yılında toplam tasarrufların yarıya yakınını oluşturan yabancı para cinsinden tasarrufların reel olarak değer kaybettiği belirtilen raporda, şu ifadelere yer verildi 
     ''Bu durum, 2004 yılındaki sınırlı gelir artışlarının tüketimden çok, servetlerdeki söz konusu reel kaybı telafi etmek için yeniden tasarrufa yönelmesi sonucunu doğurabilir. Bu iki etkiye rağmen 2004 yılında özel tüketim harcamalarının enflasyondaki düşüş sürecine olumlu katkısının 2003 yılına göre göreli olarak azalacağı düşünülmektedir. Bu nedenle tüketici kredilerindeki gelişmeler ve iç talebe ilişkin göstergeler Merkez Bankası tarafından yakından izlenecektir.'' 
     
     ÖZEL İMALAT SANAYİİNDE YATIRIM YAPMA ZORUNLULUĞU 

     Merkez Bankası raporuna göre, 2003 yılı ilk dokuz ayında özellikle yarı dayanıklı ve dayanıksız tüketim malı ile ara malı üretimindeki kapasite kullanım oranları uzun dönem ortalamalarının üzerine çıkarken, diğer sektörlerde ise uzun dönem ortalamalara yaklaştı. 
     Bu yılki ihracat pazarlarının 2004 yılında da korunabileceği varsayımı altında, özel imalat sanayiinde yeni yatırım yapma zorunluluğunun doğmakta olduğu ifade edilen raporda, ekonomik istikrar programının kesintisiz uygulanmasına bağlı olarak azalan belirsizlikler ve mali istikrarın sürdürülmesinin yatırımcı güvenini güçlendireceği ve yatırım talebini artıracağının düşünüldüğü kaydedildi. 
     
     KAMU TÜKETİM VE YATIRIM HARCAMALARI 

     Rapora göre, mali disiplinin ve kamu kesiminin yeniden yapılandırılarak daha sağlıklı ve verimli bir yapıya kavuşturulmasını hedefleyen önlemlerin uygulanmaya devam edilmesi durumunda, 2004 yılında kamu tüketim ve kamu yatırım harcamalarının artış hızının oldukça düşük olması bekleniyor. 
     2004 yılına ilişkin bütçe hedeflerinde kamu kesimi tüketim harcamalarının yüzde 2,8 gibi oldukça sınırlı bir düzeyde kalmasının hedeflendiği belirtilen raporda, ''Yatırım harcamalarının ise 2003 yılındaki yüzde 22'lik gerilemenin ardından yüzde 5,9 oranında artacağı öngörülmüştür'' denildi. 
     
     ÜRETİME İLİŞKİN BEKLEYİŞLER 

     Üretim yönünden incelendiğinde ise önümüzdeki dönemlerde büyüme-enflasyon ilişkisi açısından tarım sektöründeki gelişmelerin önem taşıdığı belirtilen raporda şöyle denildi 
     ''Tarım üretiminde gözlenen devresel hareketler açısından 2004 yılının 'iyi' bir yıla karşılık gelmesi nedeniyle, tarımsal üretimin artacağı ve dolayısıyla tarım fiyatlarının enflasyon üzerindeki olumlu etkisinin devam edeceği düşünülmektedir. 
     Sanayi sektöründe ise 2004 yılında üretim artışlarının temel belirleyicisinin ihracat artışı olması beklenmektedir. 2004 yılında yurtiçi talebin önemli ölçüde artmayacağı öngörüsü, üretimin ihracata yönelik olarak artmaya devam edeceği düşüncesini desteklemektedir.'' 
     
     MALİYET UNSURLARI 

     Enflasyon dinamikleri açısından faiz oranları ve döviz kurunun önümüzdeki dönemde izleyeceği seyrin büyük önem taşıdığı ifade edilen raporda, bu çerçevede, döviz kurlarının son dönemlerdeki seyrinin enflasyon açısından olumsuz sinyaller vermediği vurgulandı. 
     Merkez Bankası'nın ödemeler dengesi verilerine göre, Eylül ayı sonu itibariyle cari açığın Banka rezervleri üzerinde bir baskı yaratmadığı kaydedilen raporda, şöyle denildi 
     ''2003 yılı ikinci yarısında ise Hazine ve bankaların uluslararası piyasalardan borçlanma imkanlarının artan ithalatın döviz kurları üzerinde yarattığı talep yönlü baskıyı sınırlandırması beklenmektedir. Ekim ayı sonu itibariyle BDDK tarafından yayınlanan bankacılık sektörünün döviz açık pozisyonu rakamları da döviz kurları üzerine baskı oluşturacak bir yapı göstermemektedir.'' Faiz oranları gibi döviz kurlarının izleyeceği seyrin de programın kesintisiz uygulanması ile yakından ilgili olduğu vurgulanan raporda, ''Mali ve parasal disiplin ile yapısal reformların 2004 yılında da sürdürülmesi durumunda, döviz kurlarında enflasyon hedefini tehlikeye sokacak bir gelişme beklenmemesi gerektiği açıktır'' denildi. 
     Rapora göre, kamu kesiminde mali disiplini orta ve uzun dönemde daha da sağlamlaştıracak yüksek kalitede yapısal reformlar gerçekleştirildikçe, bu öngörü çok daha kuvvetlenecek. 
     Raporda, ''2004 yılında olağan dışı bir gelişme olmadığı takdirde ham petrol fiyatlarının enflasyon açısında bir risk oluşturmadığı düşünülmektedir'' denildi. 
     
     KAMU KONTROLÜNDEKİ FİYATLAR 

     2003 yılı Mart ayından sonra kamu fiyat artışlarının enflasyon hedefiyle uyumlu bir seyir izlediği belirtilen raporda, ancak, bu dönemde petrol dışı kamu kesimi fiyatlarının TEFE artışının üzerinde kaldığı, Irak savaşı sonrası ham petrol fiyatlarında gözlenen gerileme ve döviz kurlarının aşağı yönlü hareketin kamu fiyat artışını sınırladığı bildirildi. 
     2003 yılı son çeyreğinde kamu fiyatlarının enflasyon hedefi açısından risk oluşturmadığı düşünüldüğü kaydedilen raporda, 2004'de ham petrol fiyatları ve döviz kurunda olağan dışı sıçramalar olmadığı sürece, kamu kesiminde mali disiplini ve enflasyon hedefini tehlikeye atmayacak bir fiyatlama davranışının sürdürülmesi olasılığının yüksek olduğu ifade edildi. 
     Bu türden dışsal şoklar, bütçe hedeflerine ulaşılabilmesi için kamu kesiminde fiyat ayarlamalarına gidilmesi gereğini doğurabileceği belirtilen raporda, şöyle denildi 
     ''Dolayısıyla, orta ve uzun dönemde, söz konusu şokların mali disiplin ve enflasyon üzerindeki olumsuz etkisini en aza indirebilmek, ancak kamu kesiminde verimliliğin artırılmasına yönelik yapısal reformlar ve düzenlemelerin hayata geçirilmesiyle mümkündür.'' Raporda, 2004'e ilişkin olarak kamu kesiminde çalışan memur maaş ve işçi ücret artışları enflasyon hedefiyle uyumlu olarak belirlendiği hatırlatıldı. 
     
     EKONOMİDEKİ GELİŞMELER 

     Merkez Bankası raporunda, göreli olarak iyileşmekle birlikte, borç stokunun kırılgan yapısının sürmekte olduğu belirtilerek, ekonomideki gelişmeler değerlendirildi. 
     Raporda, söz konusu yapının, ekonomide istikrarsızlıkların uzun süreli olması durumunda enflasyon beklentilerini olumsuz yönde etkileyebileceği kaydedildi. 
     Bunun yanında, 2004 yılı Nisan ayında yapılacak yerel seçimler öncesinde kamu yatırımlarının yükselme olasılığının bulunduğu ifade edilen raporda, şöyle denildi 
     ''Kamu yatırım harcamalarının programlananın üzerinde artırılması durumunda faiz dışı fazla hedefinden sapılması, piyasanın risk algılamasının artması ve bekleyişlerdeki bozulmanın enflasyon üzerinde olumsuz etki yaratması olasılığı doğacaktır. 
     Dolayısıyla, bu türden bir uygulama ile yatırımlarda sağlanacak geçici bir artış, gelecek dönemlerde kamu sektörünün bütçe imkanlarının daralması ve yatırım yapma potansiyelinin azalması sonucunu doğuracaktır. Dahası, güven ortamındaki her bozulma, özel kesim yatırımlarına darbe vuracaktır. 
     Merkez Bankası, geçmiş seçim dönemlerinde sıklıkla karşılaşılan bu uygulamanın uzun dönemde yarattığı sonuçlardan ders alınması ve bu tür politikaların artık gündemden düşmesi gerektiğini düşünmektedir.'' 
     
     ENFLASYON BEKLEYİŞLER VE DİĞER RİSKLER 

     Enflasyonda önemli bir düşüş eğilimi yakalandığı ve 2004 yılında enflasyon hedefine ulaşılabileceği yönündeki bekleyişlerin güçlenmiş olmakla birlikte önümüzdeki yıl için enflasyon açısından altı çizilmesi gerekli bazı ek risklerin de bulunduğu bildirilen raporda, bu risklerden ilkinin gıda ve tarım fiyatlarının 2004 yılındaki olası seyri olduğu belirtildi. 
     Bu gruplarda fiyat artışlarındaki yavaşlamanın 2003 yılının ikinci ve üçüncü çeyreğinde enflasyondaki düşüş sürecine olumlu katkı yaptıklarının gözlendiği ifade edilen raporda, bu eğilimin 2004 yılında devam etmeme olasılığının enflasyon açısından risk oluşturmadığı kaydedildi. 
     Raporda, şöyle denildi 
     ''Bekleyişlerdeki gelişmeler, enflasyondaki ataletin kırılması yolunda önemli mesafe kaydedildiğine işaret etmekle birlikte, eğitim ve sağlık gibi bazı sektörlerde geçmiş enflasyona endeksli fiyatlama davranışlarının etkisini sürdürdüğü görülmektedir. 
     Bu ve benzeri sektörlerin fiyatlarındaki katılık da 2004 yılı enflasyonu açısından bir başka risk unsuru olarak değerlendirilebilir. 
     Burada vurgulanması gereken bir nokta, ekonomik birimlerin 2004 yılına ilişkin ücret ve fiyatlama kararlarını verirken enflasyon hedefine uygun davranmalarının, hedefin gerçekleşmesi açısından büyük önem taşıdığıdır.'' 2004 yılına ilişkin kamu kesimi fiyat ayarlamaları ve gelirler politikasının enflasyon hedefiyle uyumlu bir şekilde oluşturulduğu anlatılan raporda, kamu kesimi dışındaki ekonomik birimlerin de kararlarını enflasyon hedefini gözeterek almaları enflasyondaki düşüş sürecine önemli katkıda bulunacağı vurgulandı. 
     Raporda, ''Bu şekilde, uzun yıllar sonra enflasyonun tek haneli rakamlara indirilerek, yeniden sürdürülebilir bir ekonomik büyüme sürecine girilmesi fırsatı doğacaktır.'' 
     
</TEXT>
</DOC>
