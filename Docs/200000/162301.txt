<DOC>
<DOCNO> 162301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur01.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bandırma'daki depremde hasar ve can kaybı yok... 
</HEADLINE>
<TEXT>

     Balıkesir Valisi Atıl Üzelgün, Bandırma'da meydana gelen depremle ilgili olarak, ''Tüm vatandaşlarımız sakin olsun, depremde bir hasar ve can kaybımız yok'' dedi. 
     Atıl Üzelgün, yaptığı açıklamada, merkez üssü Bandırma olan 5.1 büyüklüğündeki depremde, üzücü bir olay yaşanmadığını belirterek, Balıkesir Valiliği Kriz Merkezi'nin görev başında olduğunu söyledi. 
     Tüm ilçe ve köylerle irtibat halinde olduklarını kaydeden Üzelgün, şöyle konuştu 
     ''Deprem sonrasında bölgemizde hiçbir olumsuzluk yok. Herkes görevi başında. Türkiye genelindeki tüm vatandaşlarımız sakin olsun, depremde bir hasar ve can kaybımız yok. Ancak deprem nedeniyle yoğun bir telefon trafiği yaşanıyor olması, telefonlarda kesintilere yol açıyor. Vatandaşlarımız, yoğunluk nedeniyle yaşanan kesintileri önlemek için lütfen gereksiz telefon görüşmeleri yapmasın.'' 
     
</TEXT>
</DOC>
