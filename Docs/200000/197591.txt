<DOC>
<DOCNO> 197591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun12.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul İngiliz Konsolosluğu'nun yeri değişmeyecek 
</HEADLINE>
<TEXT>

     İngiltere'nin Ankara Büyükelçisi Peter Westmacott, İstanbul Başkonsolosluğu'nun binanın güvensiz olduğu yönündeki bütün eleştirilere rağmen, aynı binada hizmeti sürdürebileceğini söyledi. 
     The Guardian gazetesine konuşan Westmacott, Başkonsolos Roger Short ve 11 konsolosluk çalışanının ölümüyle sonuçlanan bombalı saldırının binayı tümüyle kullanılamaz hale getirdiğini kaydetti. 
     Buna rağmen, binanın taşınması yolundaki önerileri reddeden Westmacott, ''Bu konudaki kararı uzmanlar verecek. Ancak bana sorarsanız, bu eski bina bombalı saldırıya bayağı iyi dayandı. Bence önünden geçen yolla binanın mesafesi de korunmaya izin verecek kadar yeterli'' dedi. 
     Binanın tekrar kullanılması halinde, girişin değiştirilebileceğini belirten Westmacott, şunları kaydetti 
     ''Şu andaki önceliğimiz, çalışanların yeniden toparlanması ve vize bölümümüzün bir an önce hizmete girmesidir. Ama tabii ki yaralanmış, travmaya uğramış, şiddete maruz kalmış çalışanlarımıza dönüp çalışmaya başlayın demek de bir o kadar zor.'' Saldırıdan kurtulan çalışanların kendilerini ''güvensiz'' hissedeceklerini de belirten İngiltere'nin Ankara Büyükelçisi Peter Westmacott, buna rağmen konsolosluğun en kısa zamanda hizmete sokulmasına çalışacaklarını vurguladı. 
     
</TEXT>
</DOC>
