<DOC>
<DOCNO> 150999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko13.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici haklarında yapılan değişiklik... 
</HEADLINE>
<TEXT>

     Tüketicileri Koruma Derneği TÜKDER Genel Başkanı Necati Yentürk, Tüketicinin Korunması Hakkında Kanun'da yapılan değişiklikle kazanılan hakların kullanımının, vatandaşların bu haklardan haberdar olmasıyla orantılı olduğunu söyledi. 
     Yentürk, Resmi Gazete'de yayımlanarak yürürlüğe giren ''Tüketicinin Korunması Hakkında Kanunda Değişiklik Yapılmasına Dair Kanun'' ile elde edilen hakların tanıtımına yönelik basın toplantıları düzenleyerek, kamuoyunu bu konuda bilgilendirmeyi amaçladıklarını belirtti. 
     Özellikle kredi kartı mağdurlarına ilişkin getirdiği düzenlemelerle büyük ilgi çeken yasanın, taşıdığı olumlu yaklaşımların bununla sınırlı kalmadığını ifade eden Yentürk, yasanın eskisine göre çok önemli değişiklikler içerdiğini ve bunlardan en önemlilerinden birinin de ''kapıdan satışları'' kapsadığını kaydetti. 
     Yentürk, yasayla, bu yolla alışveriş yapan tüketicinin, teslim tarihinden itibaren 7 gün içinde hiçbir gerekçe göstermeden ve hiçbir yükümlülük altına girmeden malı reddetme hakkına kavuştuğunu bildirdi. Bu maddenin uygulanmasının, ''kötü yaklaşımlarla'' engelenmesinin önüne geçmek amacıyla sözleşmedeki ''malın teslim edildiği tarih bölümünün mutlaka tüketicinin el yazısıyla doldurulması'' şartının getirildiğini anlatan Yentürk, yasanın, tüketicilerden 7 günlük malı iade etme süresi dolmadan her ne ad altında olursa olsun, bir ödeme alınmasını ya da borç altına sokacak belge alınmasını da yasakladığını kaydetti. 
     Necati Yentürk, yasa ile kapıdan yapılacak satışlarda yapılacak sözleşmelerde, tüketici aleyhine sonradan değişiklik yapılmasının engellendiğini ve sözleşmenin bir örneğinin tüketiciye verilmesinin zorunlu hale getirildiğini de belirtti. 
     Yasanın, tüketicilere ayıplı mallarda, 30 günlük geri verebilme ya da malın değiştirilmesini talep etme, uyuşmazlıklar halinde şirketin kurulu bulunduğu il yerine kendi ikamet ettiği yerde dava açabilme hakkı tanıdığını belirten Yentürk, ''Bize gelen şikayetlerin yüzde 80'i kapıdan satışlardaki aldatılmalara ilişkindi. Yasanın bu şikayetlerin ortadan kalkmasında önemli olacağına inanıyoruz. Ancak, hakların kullanımı, vatandaşların bu haklardan haberdar olmaları ile orantılıdır'' diye konuştu. 
     Yentürk, yasanın Tüketici Hakem Heyetleri'ne de önemli sorumluluk verdiğini, tüketici ve satıcı arasında oluşacak 500 milyon liraya kadar uyuşmazlıklarda bu heyetlerin vereceği kararların, aynen mahkeme kararı gibi uygulanacağını sözlerine ekledi. 
     





</TEXT>
</DOC>
