<DOC>
<DOCNO> 180537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo10.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Fenerbahçeli Kemalettin Kahramanmaraşspor'da... 
</HEADLINE>
<TEXT>

     Transferin son gününde İkinci Futbol Ligi B Kategorisi C Grubu takımlarından Kahramanmaraşspor'un önerisini kabul ederek sözleşme imzalayan eski Fenerbahçeli Kemalettin, futbol yaşamını 2-3 yıl daha sürdürmeye kararlı. 
     Uzun yıllar Fenerbahçe'nin formasını giyen Kemalettin Şentürk, aktif futbol yaşamını 3 yıl kadar daha sürdürme kararında olduğunu belirterek, ''16 yıldır sahalardayım. Bir süre daha futbol oynamak istiyorum. Bu sezon ise Kahramanmaraşspor seyircisinin karşısına çıkacağım. En büyük arzum da formasını giydiğim takımı başarıya götürmektir. Bunun için vargücümle çalışıyorum. Aktif spor yaşamından sonra antrenörlük yapmayı da düşünebilirim'' dedi. 
     Fenerbahçe'den ayrıldıktan sonra çeşitli profesyonel kulüplerde top koşturan deneyimli futbolcu, Kahramanmaraşspor ile 1 yıllık anlaşma yapmasının ardından kente gelerek, yeni takımıyla ilk antrenmanına çıktı. 
     12 Şubat Stadı'nda yeni takım arkadaşlarıyla birlikte çalışmalara katılan Kemalettin, Kahramanmaraşspor forması altında bu sezon sahalarda olacağını belirterek, ''Burayı tercih etmemde sezon başında Kahramanmaraşspor ile anlaşan Ali Nail'in etkisi oldu'' diye konuştu. 
     Yeni takımına yararlı olmak ve futbol oynamak için geldiğini kaydeden Kemalettin, şöyle konuştu 
     ''Kahramanmaraşspor'u liglerde en iyi şekilde temsil etmek en büyük hedefimdir. Hazırlıklarımızı ona göre yapıyoruz. İnşallah, en kısa zamanda herkes bizi maçlarda görecektir.'' Kahramanmaraşspor Teknik Direktörü Atilla Yüce ise Kemalettin'in transferinin takıma güç katacağına inandığını, takıma yeni katılan deneyimli oyuncunun hazır olabilmesi için en azından 3-4 haftaya daha ihtiyacı bulunduğunu bildirdi. 
     
</TEXT>
</DOC>
