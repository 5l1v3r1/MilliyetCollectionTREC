<DOC>
<DOCNO> 168333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur11.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem müneccimliğine son verin... 
</HEADLINE>
<TEXT>

     "İstanbul'da deprem olacak" söylentisi kenti sardı. Ancak Rasathane yetkilileri ve uzmanlar kentte deprem olacağına ilişkin herhangi bir tahminin bulunmadığını vurguluyorlar. 
     Bir televizyon kanalına açıklama yapan Prof. Dr. Ahmet Mete Işıkara, Kandilli Rasathanesi'nden böyle bir açıklamanın yapılmadığına dikkat çekerek, "Marmara'da sıradışı bir deprem hareketliliği yok" dedi. 
     Kısa sürede yayılan asılsız söylentiler farklı kaynaklara dayandırılmaya çalışılıyor. "Askeriye alarma geçmiş", "Rasathane açıkladı", "Bazı televizyon kanalları altyazı geçmiş", "cep telefonuna mesaj geldi", "Tekirdağ Belediyesi anons yaptı" gibi aslı olmayan söylentiler, 17 Ağustos depreminden sonra olduğu gibi yine hortladı. Ancak hiçbir televizyon kanalında "deprem olacak" diye altyazı geçmedi, Tekirdağ Belediyesi de böyle bir duyurunun yapılmadığını belirtiyor. 
     Kısacası "deprem olacak" diye hiçbir açıklama yok 
     
     PROF. ERÇİN MÜNECCİMLİĞİ BIRAKIN 

     Bu arada Hacettepe Üniversitesi Jeoloji Mühendisliği Bölüm Başkanı Prof. Dr. Erçin Kasapoğlu, bazı uzmanların depremlerin ardından ''ben bildim'' diye ortaya atılmasını eleştirerek, ''Bırakın artık şu deprem müneccimliğini de gelişmiş deprem ülkelerinde yapıldığı gibi can ve mal kayıplarını önlemeye yönelik neler yapılmalı, vatandaşlara bunları anlatın'' dedi. 
     Prof. Dr. Kasapoğlu, yaptığı yazılı açıklamada, geçtiğimiz günlerde meydana gelen Saros depreminin ardından bazı uzmanların farklı açıklamalarla vatandaşların kafalarını karıştırdığını, bazılarının da ''deprem tahmini için birbirleriyle yarıştığını'' ifade etti. 
     '' Biri ben depremi 3 gün önceden bildim derken, diğeri sabah söyledim, akşam oldu diyor. Ancak hepsi de depremi bildiğini deprem olduktan sonra söylüyor'' diye konuşan Prof. Dr. Kasapoğlu, aslında hiçbirinin depremi bildiğine inanmadığını kaydetti. 
     
     ''DEPREM OLACAK'' DEMEK İÇİN UZMANLIK GEREKMEZ'' 

     Prof. Dr. Kasapoğlu, açıklamasında şu görüşlere yer verdi 
     ''Sadece tahminde bulunuyorlar tahminleri doğru çıkarsa bildim diyorlar, çıkmazsa susuyorlar. Gerçekte bir depremi önceden bilebilmek, şu 3 şeyi bilmeyi gerektirir Yer, zaman ve büyüklük. Yoksa 3 vakte kadar Türkiye'nin herhangi bir yerinde büyüklüğü 3 ile 5 arasında bir deprem olacak demek için bilim adamı ya da deprem uzmanı olmaya gerek yok. 
     Bırakın artık şu deprem müneccimliğini de Amerika ve Japonya gibi gelişmiş deprem ülkelerinde yapıldığı gibi olası bir büyük depremin neden olabileceği can ve mal kayıplarını önlemeye ya da en aza indirgemeye yönelik olarak neler yapılmalı, ne tür önlemler alınmalı, vatandaşlarımıza bunları anlatın. Merkezi ve yerel yönetimleri, bu önlemleri bir an önce almaları için uyarın. Depremle gerçekçi mücadele bunları gerektirir. Diğerleri ise bilimsel fantezidir.'' 
     
     DEPREM ÖNCEDEN BİLİNEMEZ 

     Bayındırlık ve İskan Bakanlığı Afet İşleri Genel Müdürlüğü Deprem Araştırma Dairesi Sismoloji Şube Müdürü Ramazan Demirtaş, depremlerin önceden kestirilmesi ile ilgili bugünkü gerçekçi yaklaşımların, depremlerin önceden bilinemeyeceğini ortaya koyduğunu kaydetti. 
     Demirtaş, yaptığı yazılı açıklamada, birçok doğa olayının önceden bilinmesine karşın, depremlerin önceden bilinemediğine işaret etti. 
     Depremlerin ''önceden bilinmesi''nin bilimsel bir tanımının yapılması gerektiğini ifade eden Demirtaş, ''Bilim çevrelerine göre önceden bilme, belli bir zaman süresi içerisinde, belirlenmiş bir alan içinde ve belli büyüklük sınırları arasında yer alan depremi bilmektir'' dedi. Demirtaş, şunları kaydetti 
     ''Depremin olacağını ilan eden kişi ya da kuruluş, depremin merkez üssünün koordinatlarını -10 km, oluş zamanını -4 saat ve büyüklüğünü -1 hata limitleri içinde bildirmelidir. Depremin önceden bilinmesi, belli ve kabul edilmiş hata limitleri içinde, depremin oluş yeri, oluş zamanı ve büyüklüğünün bilinmesi olarak kabul edilir. Bu bağlamda, büyüklük açısından, şu ya da bu kişi ya da kuruluşun Kuzey Anadolu Fay Zonu'nda ya da İstanbul'da 7.5, Çanakkale'de 5.0-5.5, Saros'ta 5.0-5.5 büyüklüğünde yer açısından, radon gazı artışına dayanarak Çanakkale, Tekirdağ, Balıkesir ve Saros Körfezi gibi çok sayıda fay ya da fay parçalarının bulunduğu çok geniş bir alanda zaman açısından 15-20 gün sonra bir deprem olacak demesi depremlerin önceden bilinmesi olarak kabul edilemez.'' 
     SAROS DEPREMİ 
     Belirli bir büyüklükteki bir depremin ne zaman olacağını söylemenin oldukça güç olduğunu belirten Demirtaş, ''Ancak buradaki güçlük, bu depremin oluşma zamanı ile bu tür habercilerin görünmeye başladığı zaman süresidir'' dedi. 
     Bir deprem olduktan sonra kesinlikle bir şeylerle arasındaki bağlantının çok rahat bir biçimde kurulabileceğini, bu anlamda, 6 Temmuz 2003 günü olan Saros depreminin tamamen rastlantısal olduğunu ifade eden Demirtaş, ''Bilimsel veriler yardımı ile depremi önceden tahmin etmek mümkün gibi gözükse de, her zaman güvenilecek bir yol değildir'' dedi. Demirtaş, şunları kaydetti 
     ''1976 Tangshan Çin depreminde 650-750 bin kişi öldükten sonra, depremlerin önceden bilinmesinin yeterli olmayacağı iyice anlaşılmıştır. Öte yandan, can kaybını önlemek için koskoca kentleri boşaltıp, insanları yıllarca, aylarca hatta haftalarca çadırlarda yaşatmak olanaklı değildir. Bu nedenle bilimadamları, depremleri l ya da 2 gün öncesinde belirlemenin yollarını aramaktadırlar. Dünyada depremlerin önceden kestirilmesi ile ilgili adımların ne olacağının yeniden düşünülmesi konusunda hararetli tartışmalar başlamıştır. Faydaki kaymalara öncülük eden, hala gizemini koruyan kısa-süreli haberciler hakkında temel araştırılmaların yeniden gözden geçirilmesi önerilmiştir. Yukarıda bahsedilen bilgiler, deprem habercilerinin gerçekten depremlerin önceden bilinmesinde yararlı olup olmadığı tartışmasını gündeme getirmiştir. En azından haberci sayılmaları için ne gibi kriterler olması gerektiği de tartışılmaktadır.'' Bilim çevrelerinde bugün, depremi önceden bildiğini iddia edenlerin genellikle kuşku ile karşılandığını belirten Demirtaş, depremlerin önceden bilinmesi için son 20-30 yıl içinde giderek yoğunlaşan çalışmalar somut bir sonuca ulaşamadığını kaydetti. 
     Bunun bir nedeninin de büyük depremlerin tekrarlanma aralıklarının en az 70-150 yıl olması olduğunu ifade eden Demirtaş, ''Görünüş, en azından gelecek yüzyılın ortalarına kadar depremlerin önceden bilinmesi konusunda somut bir sonuç alınamayacağıdır'' dedi. 
     Demirtaş, depremlerin önceden kestirilmesi ile ilgili bugünkü gerçekçi yaklaşımların, depremlerin önceden bilinemeyeceğini ortaya koyduğunu belirtti. 
     
</TEXT>
</DOC>
