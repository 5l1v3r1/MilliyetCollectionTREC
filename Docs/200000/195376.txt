<DOC>
<DOCNO> 195376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur40.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkü Ocakları Genel Merkezi'nde polis sorgusu... 
</HEADLINE>
<TEXT>

     Ankara Emniyet Müdürlüğü'ne bağlı sivil polis ekipleri, bu akşam Ülkü Ocakları Eğitim Kültür Vakfı Genel Merkezi'nde sorguda bulundu. 
     Akşam saatlerinde Ülkü Ocakları Eğitim Kültür Vakfı'nın Balgat'taki Genel Merkezi'ne gelen polis ekipleri, Genel Başkan Alişan Satılmış ile görüşmek istediklerini belirtti. 
     Genel Merkez personelinin karşı çıktığı ekipler, yaklaşık 3 saatlik bekleyişin ardından buradan ayrıldı. 
     Ülkü Ocakları Eğitim Kültür Vakfı Genel Sekreteri Yıldıray Çiçek, Genel Merkez'in saat 17.30'dan itibaren yaklaşık 3 saat süreyle ''polis kuşatmasında'' kaldığını ileri sürdü. 
     Çiçek, ''hukuksuz'' bu duruma karşı çıkmaları üzerine ekiplerin, İçişleri Bakanlığı'nın emrini yerine getirmek için Vakfa geldiklerini söylediklerini ifade etti. 
     Çiçek, Ülkü Ocakları Eğitim Kültür Vakfı Genel Başkanı Satılmış'ın olay sırasında Genel Merkez'de olmadığını da belirtti. 
     Bu arada Vakıf'tan yapılan yazılı açıklamada, ''Karanlık oyun ve tezgahlarını devreye sokarak bu kuşatmayı başlatan AKP iktidarının bu tutumunu tüm kamuoyuna duyuruyoruz'' denildi. 
     MHP Genel Başkan Yardımcısı ve eski Ülkü Ocakları Genel Başkanı Atilla Kaya da olayı İçişleri Bakanlığı ve AK Parti hükümetinin ''göz korkutma ve yıldırması'' olarak değerlendirdi. 
     
</TEXT>
</DOC>
