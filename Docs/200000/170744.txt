<DOC>
<DOCNO> 170744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko35.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarbank mudileri valilikten yardım istedi... 
</HEADLINE>
<TEXT>

     İmar Bankası mudileri, Antalya Valiliği'nden, sorunlarına çözüm bulunmasını istediler. 
     İmar Bankası mudileri, paralarının bugün ödeneceği söylentileri üzerine sabahın erken saatlerinden itibaren İmar Bankası Şubesi önünde toplanmaya başladılar. Mudilerin, kendilerine bilgi verilmediği gerekçesiyle ellerinde bulunan anahtarlarla bankanın camlarına vurması üzerine olay yerine gelen polislerle mudiler arasında zaman zaman tartışma yaşandı. 
     Polis tarafından banka önünden uzaklaştırılmaları üzerine bir grup mudi, Antalya Valiliği'ne giderek, Vali Alaaddin Yüksel ile görüşmek istedi. Vali Yüksel'in toplantıda olması üzerine Vali Yardımcısı Cevdet Ekmekçi ile görüşen grup, sorunlarına çözüm bulunmasını istedi. 
     Vali Yardımcısı Ekmekçi, gruba, sorunlarının çözümü için avukat tutmaları önerisinde bulundu. Kendisinin de bu konuda yeterli bilgiye sahip olmadığını anlatan Ekmekçi, şöyle konuştu 
     ''Mevduatların ödenmesi konusunda geçen hafta konunun taraflarının BDDK yetkilileriyle yaptığı görüşmelerde, mevduat hesaplarına girilecek şifrelerin bulunamadığı şeklinde bilgi verilmiş. Görevliler sorunun giderilmesi için çalışıyor. Sorununuzu çözmek için avukat tutun. Hakkınızı hukuksal yollardan arayın.'' 74 yaşındaki Kore gazisi Ahmet Bayraktar, Vali Ekmekçi'ye, bankaya yatırdığı 1400 dolarını alamadığını belirterek, ''Bir hırsız gidiyor, biri geliyor'' diye bağırdı. 
     
</TEXT>
</DOC>
