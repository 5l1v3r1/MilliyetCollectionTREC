<DOC>
<DOCNO> 177996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun30.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin ölü sayısı 1 Mayıs itibarıyla 138 oldu 
</HEADLINE>
<TEXT>

     Irak'ın başkenti Bağdat'ta ABD güdümündeki ortak kuvvetler karargahı önünde bu akşam protesto gösterisi yapan Şiiler, kuzeyde Kerkük'te Türkmenler'in öldürülmesini ve güneyde kendi bölgelerinde Necef'teki bombalı saldırıya bir kez daha dikkat çektiler. 
     Şiddete başvurmayan protesto gösterisi düzenleyen Şiiler, ABD'nin kuzeyde ve güneyde, tüm ülkede asayişi sağlamada çok daha etkin olması gerektiğini bildirdiler. Necef'te önde gelen Şii din adamı Ayetullah Muhammed Seyid El Hekim'in evine dün bomba yerleştirilmiş, Hazreti Ali Camii'ne 800 metre uzaklıktaki evde üç koruma görevlisi hayatını kaybetmişti. 
     Bombalama eyleminde boynundan hafif yarayla kurtulan Ayetullah Muhammed Seyid El Hekim, Mayıs'ta İran'daki sürgün hayatından yurduna dönen ve ''aşırı Amerikan yanlısı olmakla'' suçlanan geçici hükümet konseyi üyesi ve Irak İslam Devrimi Yüksek Konseyi başkanı Ayetullah Muhammed Bekir El Hekim'in amcası. 
     
     ABD'NİN KAYIPLARI 
     Bu arada ABD Başkanı George Bush'un ''savaşın esas kısmı bitmiştir'' dediği 1 Mayıs'tan beri ölen ABD askerinin sayısı bugün bir askerin daha kaza kurşunuyla ölmesi üzerine 138'e çıktı. 
     İngiltere ile birlikte Irak'ı işgal ve Saddam Hüseyin rejimini devirme savaşının başlatıldığı 20 Mart'tan 1 Mayıs'a kadar da 138 ABD askeri ölmüştü. Böylece zayiat sayısı, 1 Mayıs'tan önce ve sonra eşitlenirken, ABD'nin toplam ölü sayısı 276 oldu. Bu sayıya muharebe ve muharebe dışı kazalar ve tuzaklar dahil. 
     Bağdat yönetiminin 2 Ağustos 1990 günü 110 bin mevcutlu istihkam birlikleriyle Kuveyt'i işgali ve bu ülkeyi ''18. Vilayeti'' ilan etmesi yüzünden yapılan, ABD'nin 16 Ocak-28 Şubat 1991'deki birinci Irak savaşında Körfez Savaşı toplam ölü sayısı 147 idi. 
     
</TEXT>
</DOC>
