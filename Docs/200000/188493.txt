<DOC>
<DOCNO> 188493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/tamer.html </URL>
<DATE> 2003/10/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Akmerkez'in 29 Ekim'i, çok konuşulacak 
</HEADLINE>
<TEXT>

   
   29 Ekim'in 80. yıldönümü için hummalı bir faaliyet dikkati çekiyor. AKP'nin iktidarda oluşu da, Cumhuriyet'i sahiplenmek adına belli bir kesimin faaliyetlerini iyice kızıştırmış durumda. 
   29 Ekim için yapılan hazırlıklar arasında sanırım en fazla ses getirecek ve günlerce üzerinde konuşulacak olanı, Akmerkez'in cephe giydirmesi. 
   Diyeceksiniz ki Akmerkez yıllardır yılbaşına yakın cephe süslemeleri yapar. Ama Genel Müdür Zeynep Akdilli Oral'ın da teyid ettiği gibi bu kez bambaşka bir ışıklı cephe süslemesi söz konusu. Çünkü sadece Cumhuriyet'in 80. yılı değil, aynı zamanda Akmerkez'in de 10. yılı. 
   Adı sır gibi saklanan ünlü bir Avrupalı sanatçıya, daha önce Paris'te yaptığı ışıltılı cephe süslemesinin görkeminde bir cephe giydirmesi ısmarlanmış. Anlayacağınız öncekilerden farklı olarak bu kez sanat eseri olarak ışıklı cephe giydirmesi göreceğiz ve bu işin mali portesi de sıkı durun 1 milyon dolar civarında olacak 
   29 Ekim için CHP'de de hareket var. CHP İstanbul İl Yönetim Kurulu üyesi Hülya Alp'in verdiği bilgiye göre 80. yıl için Fahir Atakoğlu'na ısmarladıkları beste "öyle marş falan değil, Cumhuriyet'in misyon ve vizyon olarak en temel iki değerini, bağımsızlığı ve çağdaşlığı vurgulayan dev bir yapıt." Ve bu yapıt, Atakoğlu'nun 75. yıl için hazırladığı repertuarla birlikte 1 Kasım gecesi Lütfi Kırdar'daki konserle lanse edilecek. 
   Yurt dışındaki 29 Ekim kutlamalarında ise müzik çalışmalarını ABD'de sürdüren ünlü piyanistimiz Meral Güneyman, Zagreb Büyükelçiliği'mizin organizasyonuyla Zagreb ve çevre illerde halka açık konserler verecek. Besteci ve şef Emre Aracı'nın ise Slovenya'da Donizetti Paşa konulu bir konferansı var. 
   Biraz da yerel faaliyetlerden söz edelim. Giresun'da esnaf, 20 - 30 Ekim arası satışlarda 25 indirim uygulayacak. Deniz Kuvvetleri Komutanlığı'na bağlı İskendrun Gemisi ise Akdeniz'in bazı limanlarında 14 - 31 Ekim arası halkı sağlık taramasından geçirecek. 
   
   Kandemir Konduk'tan şirketler için komedi    Kandemir Konduk'u Perihan Abla dizisiyle tüm Türkiye tanıdı. Televizyonlardaki mahalle dizilerinin ilk yazar - senaristiydi. Senaryosunu yazdığı, tiplemelerini yarattığı Mahallenin Muhtarları tam 10 yıl ekranlarda kaldı. 
   1,5 - 2 yıldır TV dizilerinde onun imzası yok. Nedenini kendi ağzından aktarıyorum "Televizyon dizilerinin artık 2 - 3 bölümde kaldırıldığı bile oluyor. Bunun sebebi, son dönemde diziler için gerekli sermayeyi reklam şirketleri koyuyor. Reklamcılar, televizyonculardan daha sabırsız. Şimdi 3 bölümde dizisi kaldırılan biri olmak istemiyorum. Hem para, hem prestij kaybı olmasın diye geri duruyorum." 
   Konduk bu arada bir tiyatro kurmuştu. Tiyatrosu için yazdığı, ciddi medya eleştirileri içeren ilk oyunu "Medya medya nereye ", 32 köşe yazarından övgüler aldı. Tam Irak Savaşı'nın başladığı gün ilk temsili yapılan ikinci oyunu "No savaş, yes manken"de de medya, tahmin edebileceğiniz gibi eleştirilerden nasibini alıyor. 
   Konduk dün yeni bir şirket kurmuş. Adı AniMot. Animasyon ve motivasyon kelimelerinin ilk 3 harfleri. AniMot, firmaların yıl ortasında ve yıl sonunda çalışanları için düzenledikleri seminerlerde, eğlence gecelerinde ve bayi toplantılarında komedi ağırlıklı değişik aktiviteler düzenlemek üzere kurulmuş. 
   Konduk, "Türkiye'de bu bir ilk. Şirket bugüne kadar tek tek menajerlerle uğraşıyordu. Şimdi bunu tek adreste toplamış olacağız. Komedinin yanı sıra dans grubumuz, Türk ve Batı müziği sanatçılarımız da var." diyor. Tek adreste toplanan 35 - 40 sanatçı arasında ilk akla gelenler Müjdat Gezen, Ali Poyrazoğlu, Ahmet Gülhan, Şebnem Özinal, Asuman Krause ve Nilgün Belgün. 
   
      
   
</TEXT>
</DOC>
