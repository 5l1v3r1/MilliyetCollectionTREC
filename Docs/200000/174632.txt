<DOC>
<DOCNO> 174632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yasam/yas05a.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sualtında seramik sergisi 
</HEADLINE>
<TEXT>

   Bodrum Kaçakçı Koyu'nun masmavi suları, 'Denizi Pişirdik' adlı muhteşem bir sergiye ev sahipliği yapıyor 
      SEZER ŞAHİNDAŞ Bodrum DHA 
   
   Antalya'nın Kaş ilçesinde 2001 ve 2002'de gerçekleştirilen 'Denizi Pişirdik' adlı sualtı seramik sergisi, dalış ve su sporu meraklılarıyla sanatseverleri bu kez Bodrum'a 1.5 mil uzaklıktaki Karaada'nın Kaçakçı Koyu'nda buluşturacak. 
   Bodrum Belediyesi, Liman Başkanlığı, Sahil Güvenlik Komutanlığı ve Aşkın Diving Dalış Okulu'nun desteğiyle organize edilen sergide seramik sanatçıları Alp Çağpar, İnci İyibaş ve Tekin Özkurt'un eserleri yer alacak. Ziyaretçilerin tüplü dalışla ya da su üstünden gözlük ve şnorkelle rahatlıkla izleyebileceği sergide eserler, deniz altında 5-10 metre derinliğe yerleştirilecek. 
   
   Son gün 14 Ağustos 
   Sanatçı Çağpar, sergileriyle insanlara sualtı dünyasının muhteşem güzellikteki canlılarını tanıtacaklarını belirterek şunları söyledi "Sualtında inanılmaz ahenkli ve saygılı bir yaşam olduğunu, bu güzelliklere çok kolay zarar verebileceğimizi unutmamamız, bu narin hayata çok daha özenle yaklaşmamız gerektiği mesajını vereceğiz." 
   Serginin açılışı nedeniyle bu akşam saat 21.00'de Bodrum Sualtı Arkeoloji Müzesi'nde tören yapılacak. Bengiz Özdereli video, Alptekin Baloğlu da dia gösterisi sunacak. Sergi 14 Ağustos'a kadar açık... 
   
   
</TEXT>
</DOC>
