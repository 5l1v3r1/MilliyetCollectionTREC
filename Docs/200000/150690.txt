<DOC>
<DOCNO> 150690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun27.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis, bazı Kıbrıs Türk siyasi parti liderleriyle görüşecek 
</HEADLINE>
<TEXT>

     AB Dönem Başkanı Yunanistan'ın Başbakanı Kostas Simitis, bu akşam saat 19.00'da Kıbrıs Rum kesimine gidecek. 
     Rum kesimi, Simitis'in, AB Katılım Anlaşması'nı 16 Nisan'da Atina'da imzalayan 10 yeni ve diğer 14 AB ülkesini kapsayacak gezisinin ilk durağını oluşturuyor. Simitis'e Yunanistan Dışişleri Bakanı Yorgo Papandreu ile bazı bürokratlar da eşlik edecek. 
     Temaslarına yarın başlayacak olan Simitis, ilk görüşmesini Rum yönetimi lideri Tasos Papadopulos ile yapacak. Bu görüşmede, Rum yönetimi Dışişleri Bakanı Yorgo Yakovu da hazır bulunacak. 
     Rum meclis başkanı Dimitris Hristofyas ile öğle saatlerinde biraraya gelecek olan Simitis, saat 13.00'da Rum meclisinde milletvekillerine hitap edecek. Simitis, Rum kesiminden yarın akşam ayrılacak. 
     Simitis, yarın öğleden sonra ise ''AB Dönem Başkanı'' olarak yaptığı açıklanan davete icabet eden bazı Kıbrıs Türk siyasi parti yetkilileriyle görüşecek. 
     Yunanistan'ın Rum kesimindeki büyükelçiliğinde yapılacak görüşmenin saat 16.30'da başlaması ve bir saat sürmesi bekleniyor. 
     Görüşmeye, Toplumcu Kurtuluş Partisi TKP Genel Başkanı Hüseyin Angolemli ile parti üyesi Yücel Köseoğlu, Cumhuriyetçi Türk Partisi CTP Genel Başkanı Mehmet Ali Talat ile partinin dışilişkiler sorumlusu ve Lefkoşa Belediye Başkanı Kutlay Erk, Yurtsever Birlik Hareketi YBH Dışilişkiler Sekreteri Alpay Durduran, Birleşik Kıbrıs Partisi BKP Genel Sekreteri İzzet İzcan ile Dışilişkiler Sekreteri Özker Özgür, Kıbrıs Sosyalist Partisi KSP Genel Sekreteri Mehmet Süleymanoğlu ve Siyasi Büro Sekreteri Kazım Öngen katılacak. YBH, BKP ve KSP, KKTC Cumhuriyet Meclisi'nde temsil edilmiyor. 
     KKTC koalisyon ortakları Ulusal Birlik Partisi UBP ve Demokrat Parti DP ile Cumhuriyet Meclisi'nde üç milletvekiliyle temsil edilen Yenilikçi Atılım Partisi YAP ve mecliste temsil edilmeyen Ulusal Diriliş Partisi UDP , Yunanistan Başbakanı Simitis'in ''AB Dönem Başkanı'' sıfatıyla yaptığı açıklanan daveti reddederek, söz konusu görüşmeye katılmayacaklarını bildirmişlerdi. 
     Öte yandan, meclis dışındaki Milliyetçi Adalet Partisi'ne MAP Simitis'den görüşme daveti gelmediği açıklandı. 
     MAP Genel Başkan Vekili Çetin Atalay, yaptığı açıklamada, ''Böyle bir davet gelmiş olsaydı dahi buna icabet etmeyeceklerini'' belirtti. 
     





</TEXT>
</DOC>
