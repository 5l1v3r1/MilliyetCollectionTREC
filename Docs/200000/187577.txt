<DOC>
<DOCNO> 187577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo27.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen İngilizlere bir gol daha hediye edeceğim... 
</HEADLINE>
<TEXT>

     İngiltere'nin Chelsea takımına 2 gol atan Beşiktaşlı futbolcu Sergen Yalçın, 11 Ekim'de Türkiye'de İngiltere ile oynanacak olan 2004 yılı Avrupa Şampiyonası eleme karşılaşmasında İngilizlere 1 gol daha atacağını söyledi. 
     Sergen, Alman futbol dergisi ''Kicker''e verdiği röpörtajda, ''İngiltere maçında oynayıp oynamayacağıma antrenör karar verir. Eğer oynarsam kazanmamız için tüm çabayı harcayacağım. İngilizlere bir gol daha hediye edeceğim'' dedi. 
     Beşiktaş'ta oynamaktan mutlu olduğunu belirten Sergen, ''Beşiktaş ve benim için işler şu sıralar çok iyi gidiyor. Bu benim için beklenmedik bir şey değil. Takımın neler yapabileceğini biliyorum. Beni eleştirenler şimdilik suskun, ancak formda olmazsam yine beni eleştirmeye başlayacaklardır'' diye konuştu. 
     Futbol oynamayı sevdiğini kaydeden Sergen, bir futbolcuya milyonların verilmesinin önemli olmadığını, zafere ulaşılmadığı sürece bunun hiç bir şeye yaramayacağını söyledi. 
     Sergen, Beşiktaş'ta kendisini evinde gibi hissettiğini, bu takımın dışında oynamayı isteyebileceği tek takımın Fenerbahçe olduğunu ifade etti. 
     Kicker dergisi, Türkiye-İngiltere maçıyla ilgili bir yorumunda da, İngiltere milli takımının maça bozuk bir moral ile çıkacağını, savunmada Rio Ferdinand'ın eksikliğinin hissedileceğini, gol avcısı Michael Owen'ın da maçta oynamasının pek mümkün görünmediği belirtildi. 
     Teknik Direktör Şenol Güneş'in ise başka sorunları olduğuna işaret edilen yorumda, Güneş'in, ''Ferdinand'ın oynamaması beni fazla ilgilendirmiyor. İngiltere her halükarda güçlü bir takım. Elimde çok iyi orta saha oyuncuları var. Aralarından bazılarını seçip, diğerlerini yedekler kulübesine göndermek zor olacak'' şeklinde konuştuğu bildirildi. 

     
</TEXT>
</DOC>
