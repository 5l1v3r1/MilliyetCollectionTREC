<DOC>
<DOCNO> 158565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/astro/index.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rönesans büyücüleri 
</HEADLINE>
<TEXT>

Geçmişten geleceğe doğru bakacak olursak, bu bilgi evreninde büyük bir astroloji geleneği yatıyor. Özellikle "Rönesans büyücüleri" olarak adlandırdığımız düşünürlerin bilgilerine ulaşmak pek çok gizi açığa çıkarabilir 
     Günümüzde sanki psikolojik bir çıkış noktası gibi değerlendirilen astroloji, aslında adına genel olarak okült denilen bilgilerin önemli bir parçasıdır. Okült gizli tutulan anlamına gelir. Belki size yabancı gelebilir ama gizli ilimler adı verilen bu saha tüm bilim adamlarının, Rönesans’ı hazırlayan düşünürlerin ilham aldıkları bir konu olmuştur. Nasıl olmasın ki Bilim evrende neden, nasıl sorularının yanıtlarını almaya çalışır. Bu yüzden bilimin gelişmesinde bu gizli bilgilerin belirleyici bir itiş gücü olmuştur. 
     Rönesans’tan geriye gittiğimizde ise eski Mısır uygarlığı ile karşılaşırız. Bu uygarlığın zamanın teknolojisine göre ne kadar ileri olduğunu biliyoruz. Daha önceki yazılarımızda da belirttiğimiz gibi Mısır dönemine ait yapıtlarda, tapınak ve piramitlerde matematiksel açıdan belirli oranların kullanıldığını, bu yapıların coğrafi yönlerinin yıldızlarla ilişki kurarak belirlendiğini biliyoruz. Bu en eski kültür içinde, önemli eserlerin her zaman kutsalla olan bağlantıları kurulmaya çalışılmıştır. 
     
     Keşfetme dürtüsü 
     Bu döneme ait ve içine astrolojiyi de alan konulardan birisi de hermetizmdir. Bu sözcük Hıristiyanlık öncesi dönemde yer alan inançları içine almaktadır. Astrolojide sık sık geçen "Yukarıda ne varsa, aşağıda da o vardır" ilkesi yine hermetizmden gelmektedir. Çok özet bir anlatımla, hermetizm insanoğlunun evrenle birliği, onun bir parçası olduğu düşüncesine dayanmaktadır. 
     Aslına bakarsanız, tarihçiler Rönesans’ın getirdiği aydınlanma ve evreni keşfetme dürtüsünün bu sözünü ettiğimiz hermetik öğretilerden kaynaklandığını söylüyor. Çok eskilerden gelen bu bilgiler sırasıyla, Kalde ve Mısır uygarlıklarına geçmiş, hatta kökleri efsanevi kabul edilen Atlantis ve Mu uygarlıkları ile birleştirilmiştir. Eski Yunan uygarlığında da çok yakından bildiğimiz ama çoğunlukla sadece bir matematikçi olarak tanıdığımız Pisagor da ünlü "Sayılar Kuramı"nı yine hermetik kaynaklardan almıştır. Günümüzde numeroloji olarak bilinen bilgilerin kaynağı da yine Pisagor’a dayanmakta. Benzer biçimde Plato, Plotinus gibi filozoflar yine aynı görüşleri paylaşmışlardır. 
     14’üncü yüzyılla birlikte Rönesans işte bu eski Yunan, Mısır ve Arap uygarlıklarının yeniden değerlendirilmeleri ile hayata geçmiştir. Cornelius Agrippa, tıp adamı Paracelssus, düşünür ve teologlar Pico della Mirandola ve Marsilio Ficino Avrupa’da Rönesans’ı hazırlayan kişilerdir ve aynı zamanda birer okültisttirler. Hemen hepsi simya ve sembollerle uğraşmış, Floransa’da Medici ailesi Rönesans entelektüellerine destek vermiş, finansal açıdan korumuşlardır. 
     Kuşkusuz bu dönemde Vatikan’ın karşı koymaları ve pek çok din adamının Hıristiyanlıkla eskilere dayanan bu bilgileri bağdaştırma arayışları da olmuştur. Örneğin Giordano Bruno, Papa VIII. Clement’in emriyle engizisyon işkencesi gördükten sonra yakılarak öldürülmüştür. 
     Çok eskilere değil ama fizikçi Isaac Newton’a kadar gelebiliriz. Bu ünlü bilim adamının simya ile uğraştığını artık biliyoruz. Newton 1707 yılında, Cambridge Üniversitesi’nde, Trinity College’dan ayrıldığında arkasında simya ile ilgili birçok çalışma belgesi bırakmıştır. Albert Einstein da "Genel Görelilik Kuramı" ile bilinmesinin yanında kendisi aynı zamanda Yahudi mistisizmi olan Kabala ile de ilgilenmekteydi. 
     Astrolojinin geçmişinden geleceğe doğru bakacak olursak, bu devasa bilgi evreninde büyük bir gelenek yatıyor. Klasikleri bilmeden, geçmişi görmeden astrolojiyi anlamak olanaksız. Birbirinin içine geçmiş bilgiler, öğretiler ve felsefeleri o sokaktaki insana anlatmak hiçbir zaman kolay olmamış, böylece bilgiler nitelikleri nedeniyle gizlenmişlerdir. Günümüzde ise bilgi elimizin altındadır. Rönesans büyücüleri olarak adlandırdığımız bu düşünürlerin bilgilerine ulaşmak pek çok gizi açığa çıkarabilir. 
     

</TEXT>
</DOC>
