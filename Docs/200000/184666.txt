<DOC>
<DOCNO> 184666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/ekonomi/aeko.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak'ı da bilirkişi raporu kurtardı 
</HEADLINE>
<TEXT>

   Toprak Off - Shore'dan şirketlerine açtığı kredileri geri ödemeyen Halis Toprak'ı dolandırıcılık soruşturmasından Dinç Bilgin'in yargılandığı davada da bilirkişi olan Prof. Dr. Kayıhan İçel'in raporunun kurtardığı ortaya çıktı 
      NEDİM ŞENER 
   
   Sahibi olduğu Toprakbank'tan, kendi grubuna aktarabileceği yasal kredi limitleri dolunca, bu kez KKTC'de kurduğu Toprakbank Off - Shore adına depo yaptığı mevduatları, yine kendi şirketlerine aktaran Halis Toprak'ı, Şişli Cumhuriyet Savcılığı'nda açılan 'nitelikli dolandırıcılık' soruşturmasından kurtaran bilirkişi raporunu, Dinç Bilgin'in yargılandığı Etibank davasında da bilirkişi olan Prof. Dr. Kayıhan İçel'in yazdığı öğrenildi. 
   Konu ile ilgili soruşturmada Şişli Cumhuriyet Savcıları'ndan Ali Bal, dava açmak yerine dosyayı hazırlık aşamasında bilirkişiye gönderdi. Dosyanın gönderildiği kişi ise Egebank ve İktisat Bankası ile ilgili davalarda da sanıklar lehine rapor hazırlayan ve Dinç Bilgin'in yargılandığı İstanbul 5. Ağır Ceza Mahkemesi'ndeki dolandıcılık davasının bilirkişisi olan Prof. Dr Kayıhan İçel'di. 
   
   237 milyon dolarını ödemedi 
   İçel'in 'Toprak Off - Shore'dan Toprak Grubu'na açılan kredilerde nitelikli dolandıcılık suçu oluşmamıştır' şeklindeki raporu üzerine, Savcı Ali Bal'ın, 18 Kasım 2002 tarihinde sanıklar hakkında takipsizlik kararı verdiği anlaşıldı. 
   Böylece Halis Toprak ile birlikte kızı Ayla Toprak ve Toprakbank Yönetim Kurulu üyeleri Doğan Sevim, Ertuğrul Kumcuoğlu, Veysel Bilen'in de aralarında bulunduğu 18 sanık, dolandırıcılık iddiasıyla yargılanmaktan kurtuldu. 
   30 Kasım 2001 tarihinde el konulan Toprakbank ile ilgili olarak hazırlanan 11 Nisan 2002 tarihli BDDK raporunda ve 5 Temmuz 2002-2 sayılı Teftiş Kurulu raporunda, Toprakbank'ta doğan zararın en önemli etkenlerinden birisinin Toprakbank Off - Shore'dan grup şirketlerine aktarılan krediler olduğu belirtiliyor. 
   1992 yılında 2.5 milyar lira ile başlayan ve yıllar içinde 675 milyon dolara kadar çıkan Toprakbank Off - Shore'dan kullanılan kredilerinin bankanın TMSF'ye geçtiği 30 Kasım 2001 tarihi itibariyle 237 milyon dolarlık kısmının ödenmediği belirtildi. 
   
   Teftiş Kurulu saptamıştı 
   Toprak Off - Shore'dan Toprak Grubu'na kullandırılan kredilerde gerekli teminatların alınmadığı belirtilen raporda şu saptamalara yer verildi 
   Toprakbank kaynakları Toprakbank Off - Shore aracı kılınarak Toprak Grubu şirketlerine aktarılmıştır. Toprakbank AŞ, kaynakları önce Toprak Off - Shore hesaplarına depo yapılmış, buradan da aynı gün aynı meblağlar Toprakbank Off - Shore tarafından Toprak Grubu şirketlerine kredi olarak aktarılmıştır. H kim sermayedar gruba kullandırılan kaynakların gerçekte bankaya ait olduğu gizlenmiş, kredilerin Toprakbank Off - Shore'un kaynağı izlemi verilmiştir. Krediler yurtdışından temin edilmiş görüntüsü verilerek yurtiçinde KKDF yükümlülüğünden kaçınılırken, h kim sermayedarın banka içindeki riski de düşük gösterilmiştir. Raporda, Bankalar Kanunu'nun emredici hükümleri dolanılarak banka kaynakları kanunun izin vermediği ölçüde Toprak Grubu'na bilinçli ve koordineli bir şekilde aktarılmış ve bu yolla TCK'nın 503 ve 504 maddelerinde hükmedilen dolandırıcılık suçu işlenmiştir. 
   Prof. İçel 'Dolandırıcılık yok, riskli bankacılık var' dedi    Dosyanın bilirkişisi Prof. Dr. Kayıhan İçel ise hazırlık soruşturması aşamasındaki 12 Kasım 2002 tarihli raporunda, Toprakbank Off Shore'un KKTC'de kurulduğunu, dolayısıyla kredilerin yabancı bir ülkeden temin edildiğinin kabul edilmesi gerektiğini savundu. İçel, kredi limitlerinin kasten aşıldığını gösteren kanıtlara rastlanmadığını belirtirken, kredilerin geri ödenmemesinin de dolandırıcılık suçu sayılmayacağını kaydetti. 
   Raporunda, Toprakbank Off Shore'dan verilen ve geri ödenmeyen kredilerin zarar değil 'riskli bankacılık işlemi' olarak görülmesi gerektiğini anlatan İçel, Direktörler Kurulu'nun Toprakbank çalışanlarından oluşması ve eylemlerinin Toprakbank AŞ yönetiminin bilgisi ve talimatları doğrultusunda gerçekleşmesi hakkındaki saptamanın da yerinde olmadığı görüşünü dile getirdi. 
   İçel, raporunda, sanıkların ifadelerinde herhangi bir talimat vermediklerini beyan ettiklerine dikkat çekerken, dosyada konuyla ilgili olarak talimat verildiğine dair delil de bulunmadığını ileri sürdü. 
   
   Off-shore yöneticileri Toprakbank çalışanları    Hazırlanan raporda, adresi, kuruluş yeri KKTC olarak görülen Toprakbank Off-Shore'un Direktörler Kurulu üyelerinin çoğunluğunun Toprakbank çalışanlarından oluştuğu belirtildi. Böylece söz konusu işlemlerin kolaylıkla ve koordineli bir şekilde gerçekleştirilmesinin sağlandığı anlatıldı. 
   Diğer taraftan, Direktörler kurulu karar metinlerinin tamamında "... tarihinde Büyükdere Cad. No.23 Kat.7 Şişli 80220 İstanbul adresinde yapılan toplantıda" şeklinde ifadeler yer aldığına değinildi. Bu kayıtlardan, işlemlerin tamamının Toprakbank AŞ'nin genel müdürlük binasında gerçekleştiği tespit edildi. 
   
   
</TEXT>
</DOC>
