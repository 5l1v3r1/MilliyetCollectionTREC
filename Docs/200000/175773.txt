<DOC>
<DOCNO> 175773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur18.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçilerden Kapıkule'de "klaksyonlu" protesto... 
</HEADLINE>
<TEXT>

     Yıllık izinlerini geçirdikleri memleketlerinden çalıştıkları ülkelere dönüş yapmak üzere Kapıkule Sınır Kapısı'na gelen gurbetçiler, 4 kilometrelik araç konvoyunda uzun süredir beklediklerini ve işlemlerin ağır yapıldığını öne sürerek, araçlarının klaksonlarını çalarak, protesto gösterisinde bulundular. 
     Sabah gün ağarmasıyla birlikte Kapıkule Gümrük Kapısı'na gelmeye başlayan gurbetçilerin bir kısmı ağaçların altında uzanıp demledikleri çayları yudumlayarak, bazıları da araçlarında sıranın gelmesini beklediler. Gurbetçiler, sırada beklemenin yanında çevrede yeterli sayıda tuvalet olmamasından yakındılar. 
     Sırada uzun süre beklemekten bunalan gurbetçiler, araçlarının klaksonlarını çalarak protestoda bulundular. 
     Gurbetçilerden Turgut Ulukaptan 44 , Almanya'nın Berlin kentinde montaj işçisi olarak çalıştığını belirterek, yaşanan yoğunlukla hiçbir Avrupa ülkesi sınırından geçerken karşılaşmadıklarını belirterek, işlemlerin bir an önce yapılmasına beklediklerini söyledi. Ailesiyle birlikte sıcakta araç içinde beklemenin kendilerini sıkıntıya soktuğunu ifade eden Ulukaptan, yetkililerden soruna çözüm getirmesini istedi. Tuvaletlerin az sayıda ve ücretli olmasını şaşkınlıkla karşıladığını dile getiren Ulukaptan, ''Avrupa Birliği'ne girmekten bahsediyoruz. Avrupa gelsin bu kapıda rezaleti görsün. Bakın bakalım o zaman bizi birliklerine dahil ederler mi '' dedi. 
     Aydın Kavuş 39 da, ailesiyle birlikte Almanya'ya dönmek üzere yola çıktıklarını, sabah 04.30'dan bu yana kuyrukta olduklarını belirterek, ''Çoluk-çocuk bu sıcakta perişan olduk. İşlemler nedense çok yavaş işliyor. Her yıl bu çileyi çekmek istemiyoruz'' dedi. 
     Konya'dan Makedonya'ya giden serbest meslek sahibi Mehmet Turan da 37 , işlemlerin daha hızlı yapılabileceği bir sistemin devreye sokulmasını istediklerini belirtti. 
     
     AYNI GÜN YIĞILMANIN YAŞATTIĞI YOĞUNLUK 
     Edirne Gümrükleri ve Muhafaza Başmüdürü İbrahim Halil Ekinci, A.A muhabirine yaptığı açıklamada, Pazartesi işbaşı yapacak gurbetçilerin, aynı gün çıkış yapmak istemesi üzerine yoğunluk yaşandığını söyledi. 
     Şu an İpsala Sınır Kapısı'nda da aynı yoğunluğun olduğunu ve 3 kilometrelik gurbetçi konvoyu oluştuğunu bildiren Ekinci, şöyle dedi 
     ''Her yıl bu tarzda birikmeler oluyor. Bizden kaynaklanan bir sıkıntı yok. Tüm personel özveriyle çalışıyor. Ancak, Bulgaristan gümrüğü çıkışlarda göstermediği çok titiz aramayı ülkesine girişte gösteriyor. Neredeyse gurbetçinin koltuk döşemesini sökene kadar sıkı arama yapıyor. Bu durum da işlemleri yavaşlatıyor. Kapıkule'den sorumlu mülki idare amirimiz, işlemlerin daha hızlanması için Bulgar tarafındaki yetkiliyle görüşmeye gitti. Görüşme bitiminde işlemlerin biraz daha hızlanacağını umuyoruz.'' Bu arada son 24 saat içinde Kapıkule Sınır Kapısı'ndan 2 bin 848, İpsala Sınır Kapısı'ndan 1060, Pazarkule Sınır Kapısı'ndan ise 135 aracın çıkış işlemleri yapıldığı bildirildi. 
     
</TEXT>
</DOC>
