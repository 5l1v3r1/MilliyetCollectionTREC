<DOC>
<DOCNO> 159310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur09.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Bugün 27 Mayıs, darbeyi yapanları kim hatırlıyor 
</HEADLINE>
<TEXT>

     Adalet Bakanı Cemil Çiçek, Türkiye'nin döviz, petrol sıkıntısı çektiğini, zaman zaman birçok şeyi karşılayamadıklarını belirterek, ''Ama bu ülkede darbe kışkırtıcılığı yapanların sayısı hiç az olmadı. Bütün AB ülkelerine yetecek kadar, Türkiye'de antidemokratik bir anlayışa, mantaliteye sahip bir grup hep var oldu'' dedi. 
     Çiçek, Başkent Üniversitesi'nce düzenlenen, ''AB ve Türkiye İlişkileri Uluslararası Sempozyumu''nun açılış konuşmasını yaptı. 
     Başkent Üniversitesi'ne bu konuda sempozyum düzenlediği için teşekkür eden Çiçek, bugünün tarihi olan 27 Mayıs ile AB konusunun biraraya gelmesinin çok cazip olduğunu söyledi. 
     Son dönemde basında yer alan bazı konulara, Genelkurmay Başkanı Orgeneral Hilmi Özkök'ün dün açıklamalar getirerek nokta koyduğunu belirten Çiçek, Orgeneral Özkök'e teşekkür etti. Çiçek, şöyle konuştu 
     ''Bu ülkede döviz sıkıntısı, petrol sıkıntısı oldu. Zaman zaman birçok şeyleri karşılayamadık. Ama bu ülkede darbe kışkırtıcılığı yapanların sayısı hiç az olmadı. Bu noktada hiç sıkıntı çekmedik. Bütün AB ülkelerine yetecek kadar, Türkiye'de antidemokratik bir anlayışa, mantaliteye sahip bir grup hep var oldu. 
     Bir iktidarı beğenmiyor olabilirsiniz iktidarın söyledikleri, yaptıkları sizin anlayışınıza tümüyle ters gelebilir, zıt gelebilir. Ama bunun yolu, 'ben yapamadım ama birilerine söyleyelim, şu iktidarı bir hırpalasın' tarzındaki düşüncenin, AB mantalitesiyle bağdaşacağını hiç kabul etmiyorum. 
     Bugün 27 Mayıs... Bir anlamda bu toplantıyı daha da anlamlı kılıyor. Bakın, bu ülkede herkes 27 Mayıs dolayısıyla Menderes'i, idam edilen iki değerli bakanını hatırlar, onları rahmetle anar ama darbeyi yapanların ismini kaç kişi bilir '' ''Biz Cumhuriyet'in tüm kurumlarını hassasiyetle korumaya ve onların üzerine titremeye mecburuz'' diyen Çiçek, bunlardan TSK ve yargının yedeği olmadığını kaydetti. 
     Çiçek, bunların uluorta, yerli yersiz tartışma zeminine çekilmesinin hiçbir yararının olmadığını vurguladı. 

     
</TEXT>
</DOC>
