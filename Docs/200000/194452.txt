<DOC>
<DOCNO> 194452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/ekonomi/eko03.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmar ödemeleri bayramdan sonraya kalabilir' 
</HEADLINE>
<TEXT>

   Babacan, İmar ödemelerinin bayram sonrasına kalabileceğini söyledi 
      EKONOMİ SERVİSİ 
   
   Devlet Bakanı Ali Babacan, İmarzedelere bayramdan önce ödeme yapılabilmesi için bir yasal düzenleme gerektiğini, ancak Meclis Plan ve Bütçe Komisyonu'nun bütçe görüşmeleri dolayısıyla yoğun olduğunu, bu nedenle düzenlemenin bayrama yetişmeyebileceğini kaydetti. 
   CNN Türk'te Cafe Siyaset programına katılan Babacan, İmarbank mudilerine yapılacak ödemelere ilişkin, yasa tasarısının bir haftadır Başbakanlık'ta beklediği ve bütçe görüşmeleri dolayısıyla Komisyon gündemine getirilemediği açıklamasıyla, ödemelerin bayramdan sonraya kalabileceğinin mesajını verdi. Babacan, yasal düzenlemenin yetişmesi durumunda Hazine'nin nakit açısından bir sorunu bulunmadığını, ayrıca Banka hesaplarının Ziraat Bankası'na aktarıldığını ve hesap cüzdanlarının da çıkarıldığını belirterek, lojistik açıdan da herhangi bir sorun olmayacağını kaydetti. 
   Babacan, "Özel bir durum olduğu için özel bir düzenleme gerekiyor. Sadece yasal düzenlemeyi bekliyoruz" dedi. 
   
   'Sıkıntı yok' 
   Babacan, "2004 yılı bütçesinin, TBMM'de komisyonda görüşülmesi bittikten sonra, Kamu Mali Yönetim Yasa Tasarısı ele alınacak. Bunu 6. Gözden Geçirme'de de belirttik. Bu yasalar Meclis'ten çıktıktan sonra IMF İcra Kurulu o zaman toplanacak" dedi. 
   Babacan, ABD'den gelecek 8.5 milyar dolarlık krediye, Meclis onayı gerekip gerekmediği ve bu krediye Türkiye'nin ihtiyacı olup olmadığı sorusuna, 2004 bütçesinin, bu kredi gelmeyecek varsayımına dayanılarak yapıldığı yanıtını verdi. Bütçede herhangi bir sıkıntıları olmadığını ama kredinin de gelirse, rahata rahatlık katacağını ifade eden Baba-can, ABD Hazine Bakanı'nın, "Türkiye ne zaman isterse, krediyi çekebileceğini, buna hazır olduklarını söylediklerini" kaydetti. 
   
   
</TEXT>
</DOC>
