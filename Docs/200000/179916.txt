<DOC>
<DOCNO> 179916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/siyaset/asiy.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim tutar Osman'ı 
</HEADLINE>
<TEXT>

   Almanya'daki Milli Görüş Teşkilatı'nın Başkanı Yavuz Ç. Karahan, dün Başbakan'ın toplantısına Osman Döring adıyla girmeyi başardı. Üstelik bir de konuşma yaptı... 
      
   Başbakan Recep Tayyip Erdoğan'ın Berlin ziyaretinden önce "davet" krizine yol açan İslam Toplumu Milli Görüş Teşkilatı Genel Başkanı IGMG Yavuz Çelik Karahan, dün Erdoğan'ın sivil toplum örgütleriyle yaptığı toplantıya katılmayı başardı. Türkiye'de işlediği cinayetin ardından Almanya'da kimlik değiştiren Karahan'ın, bir kez daha isim değiştirdiği ortaya çıktı. Asıl adı "Osman Yobaş" olan Karahan, Berlin Büyükelçiliği'ne bağlı Türkevi'ndeki toplantıya yakasında "Osman Döring" adına düzenlenen tanıtım kartıyla katıldı. Böylelikle Milli Görüş, Dışişleri Bakanlığı'nın, "Türkiye aleyhinde faaliyette bulunanlarla adı terör eylemlerine karışanlar hariç, kişi ve gruplar arasında hiçbir ayırım yapmadan vatandaşların kucaklanması" genelgesinin ardından resmen devlet protokolüne girmiş oldu. 
   
   EŞİNİN SOYADINI ALDI 
   Karahan, toplantıya "Osman Döring" adıyla katılmasıyla ilgili sorulara "Benim adım Osman Döring. Toplum içindeki bilinen ismim ise Yavuz Çelik Karahan. Gizlenen ya da saklanan herhangi bir ismim yok" yanıtını verdi. "Döring" soyadının sırrını IGMG Genel Sekreteri Oğuz Üçüncü aydınlattı. Üçüncü, Karahan'ın "Döring" soyadını Alman bir kadınla yaptığı evlilik nedeniyle aldığını belirterek "Evlenince bu soyadını kullanmaya başladı. Aslında, yazışmalarımızı dikkatle inceleyen herkes, bu isimle sık sık karşılaşabilirdi" dedi. Üçüncü, Karahan'ın "Döring" soyadlı eşinden boşandığını da sözlerine ekledi. Türkevi'ndeki toplantıda konuşma da yapan Karahan, IGMG olarak AKP Hükümeti'ne Almanya'daki sorunlarla ilgili bir dosya sunduklarını belirterek bir sonraki toplantıda hükümetin çözüm önerilerini beklediklerini söyledi. 
   IGMG Genel Başkanlığı'na 2 yıl önce seçilen ve Köln'de yaşayan Karahan hakkında, 1967'de 14 yaşındayken Kırşehir'de arkadaşı Mustafa Ay'ı boş sandığı bir tüfeğin namlusundan çıkan fişekle vurduğu gerekçesiyle kamu davası açıldı. Karahan, ıslahevinde 8 ay yattıktan sonra adını değiştirerek kayboldu. Karahan'ın izi, Almanya daki Milli Görüş'ün başına geçtikten sonra bulundu. Karahan, sahte kimlik taşıdığı ortaya çıkınca kendini "Cüneyt Arkın'ın da ismi sahte" sözleriyle savundu. 
   
   Terör listesinden Başbakan'ın huzuruna...    Türkiye ile Almanya İçişleri bakanlıkları arasında imzalanan "Teröre Karşı İşbirliği Anlaşması"nın girişinde "mücadele edilmesi gereken terör örgütleri" arasında sayılan IGMG, bu son olayla birlikte en üst düzeyde kabul görmüş oldu. Abdullah Gül'ün, Dışişleri Bakanı olarak ilgili büyükelçiliklere gönderdiği genelgede dışlanmamasını IGMG'nin Başbakan'la toplantıya katılması, Almanya'nın bu örgüte yönelik olumsuzlaşan tutumuna karşı da bir mesaj değeri taşıyor. IGMG, Almanya Anayasayı Koruma Teşkilatı'nca her yıl yayımlanan "sakıncalı bulunan faaliyetleri takip altına alınan örgütler listesi"nde en geniş yer verilen yabancı örgütlerin başında geliyor. 
   
   'Üyeliğimizi malzeme yapmayın'    Başbakan Erdoğan, Almanya Başbakanı Gerhard Schröder'den Türkiye'nin AB üyeliğine destek sözü aldı. Schröder'le gerçekleştirdiği zirvenin ardından ortak basın toplantısı düzenleyen Erdoğan, Türkiye'nin AB üyeliğinin Almanya'da seçim malzemesi yapılmamasını isteyerek, "2004 için Almanya'dan yine aynı desteği bekliyoruz. Bu destek bizim işimizi de kolaylaştırmaktadır" dedi. Erdoğan, AB'nin Hırıstiyan kulübü olmadığını da sözlerine ekledi. Erdoğan'a, Almanya'nın AB yolunda Türkiye'yi destekleme politikasını devam ettireceğini söylediğini ifade eden Schröder de şunları belirtti "Türkiye konusunu, Almanya'daki Hıristiyan Birlik partilerinin seçim malzemesi yapmasını anlayışla karşılamayız. Bu Türk-Alman ilişkilerine zarar verir." İki ülkenin Irak konusunda BM'nin daha etkin rol oynaması yönünde de hemfikir olduklarını ifade eden Schröder, Metin Kaplan'ın iadesi konusunda Köln İdari Mahkemesi'nin aldığı kararın geçerli olmaması görüşünde olduğunu ve İçişleri Bakanı'nın bu konuda itirazda bulunacağını açıkladı. Erdoğan, Dışişleri Bakanı Fischer'le de görüştü. Türkiye'nin AB üyeliğine destek vereceklerini söyleyerek, "Sanırım, Kanuni Sultan Süleyman bu kez Viyana kapılarından dönmeyecek" diyen Fischer, şunları kaydetti "Türkiye, AB'ye üye olacak. Bu bizim ortak hedefimizdir." 
   
   HALK, SADDAM'I ARAR OLDU 
   Fischer görüşmesinin ardından açıklama yapan Erdoğan, Irak'a asker gönderme konusuna değinerek, şöyle konuştu "Irak bu gidişle ciddi terör merkezi olabilir. Su, elektrik, altyapı ve sağlık hizmetleri yetersiz. Herkes Saddam rejimini arar duruma gelmiş. Biz Irak'a halkının refahına katkıda bulunmak için gideriz. Biz kimsenin jandarması olarak gitmeyiz." 
   
   'Alman vatandaşı olun'       Başbakan Erdoğan, Berlin'de Türk dernekleriyle yaptığı toplantıda "Alman vatandaşı olmak genlerinizi değiştirmez" diyerek bu ülkede yaşayan Türk vatandaşlarına Alman vatandaşı olmaları önerisinde bulundu. Erdoğan'ın, dün sabah Berlin'de yaptığı toplantıya 50 Türk dernek temsilcisi katıldı. Almanya'da 2.5 milyon Türk vatandaşından 600 bininin Alman vatandaşı olduğunu, 450 bininin de seçme ve seçilme hakkı bulunduğunu kaydeden Erdoğan, Türklere şunları söyledi "Alman vatandaşı olabileceklerin önü açık. Vatandaşlarımız Alman vatandaşı olmamak gibi bir şüphe içinde. Oysa endişe etmemelisiniz. Alman vatandaşı olmak genlerinizi değiştirmez. Topluma entegre olmaktan şüphe etmeyin." 
   
   DİNE DAYALI MİLLİYETÇİLİK 
   Almanya'daki Türk şirketlerinin her yıl 7.5 milyar euro'luk ciro yaptığını belirten Erdoğan, Alman şirketlerin de Türkiye'de büyük yatırımlar yaptığını belirterek, "Biz dine dayalı milliyetçilik anlayışını reddediyoruz" diye konuştu. 
   
   Alman basınına göre    'Bu ziyaret sabırsızlık göstergesi'    İHSAN DÖRTKARDEŞ DHA 

   Başbakan Erdoğan'ın Almanya gezisine geniş yer ayıran Alman basını, Türkiye'nin AB üyeliği konusunu ele aldı. Erdoğan'ın Berlin'e bir gün erken gitmesi, "Türkiye'nin AB üyeliği konusundaki sabırsızlığının göstergesi" olarak nitelendirildi. Gazetelerin yorumları şöyle 
   Kölner Stadt Anzeiger Erdoğan, üyelik müzakerelerinin yolunu açmak için tüm adımları atmış sayılır. Şimdi Avrupa sınırlarının nerede başlayıp, nerede biteceğinin tanımı yapılmalı. Die Welt Türkiye'yi gerçekten AB içinde görmek istiyor muyuz AB sınırlarının İran, Irak ve Suriye'ye kadar dayanmasını istiyor muyuz Müslüman bir ülkeyi üyeliğe aldıktan sonra Beyaz Rusya, Ukrayna, Gürcistan gibi Hıristiyan devletlere de kapımızı açmaya hazır mıyız Frankfurter Allgemeine Zeitung Erdoğan, Avrupa'yı, Türkiye'nin üyeliğe kabul edilmesiyle, kültürlerin çatışma sürecinin yön değiştireceğine inandırmak istiyor. Berliner Zeitung Erdoğan'ın 1 gün önceden Berlin'e gelişi, Türkiye'nin AB için sabırsızlığının göstergesi. Üyeliği söz konusu bir ülkenin Müslüman olup olmaması, AB açısından belirleyici bir özellik taşımamalıdır. Önemli olan bu ülkenin gereken tüm koşulları yerine getirip getirmediği sorusuna verilecek karşılıktır. 
   
</TEXT>
</DOC>
