<DOC>
<DOCNO> 169136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo07.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İnönü'yü Şampiyonlar Ligi'ne hazırlıyor... 
</HEADLINE>
<TEXT>

     Beşiktaş Kulübü, Avrupa Şampiyonlar Ligi'nde uygulanacak UEFA kriterleri nedeniyle BJK İnönü Stadı'nda yapılan değişiklikler hakkında bilgi verdi. 
     Siyah-beyazlı kulübün resmi internet sitesinde yapılan açıklamada, 2002-2003 sezonunu şampiyon olarak tamamlayan ve Avrupa Şampiyonlar Ligi'ne Türkiye'den direkt katılmaya hak kazanan Beşiktaş'ın, bu başarısının getirdiği bazı fedakarlıklar gereğince BJK İnönü Stadı'nda UEFA kriterlerinin gerektirdiği şekilde tekrar düzenlenme çalışmalarına başladığı bildirildi. UEFA tarafından kulübe gönderilen ''UEFA Şampiyonlar Ligi Kuralları'' ve ''Basın Tribünü ve Kriterleri'' kural kitapçıkları gereğince statta 2 temel değişiklik yapılması gerektiğine dikkat çekilen açıklamada, basın tribününün, futbolcu soyunma odaları ve basın toplantı odasının bulunduğu tarafta yer alması ve yazılı basına ayrılacak 200 koltuğun dışında, sadece grup maçları için minimum 5 televizyon kanalı ve 5 radyo kanalı için anlatım pozisyonunun hazır edilmesi ile UEFA sponsoru firma yetkilileri için yeterli sayıda VIP oturma düzeninin sağlanmasının gerekliliğine dikkat çekildi. 
     Açıklamada ayrıca, Avrupa Şampiyonlar Ligi'ne katılan takımların yerine getirmeleri şart olan bu koşulların lig başlangıcına kadar tamamlanması için gereken tüm çalışmaların hızla sürdürülmekte olduğu vurgulanarak, ''Beşiktaşımızı Şampiyonlar Ligi'nde en iyi şekilde temsil etmek adına yapılan bu değişikliklere siz değerli taraftarlarımızın gösterdiği anlayış için teşekkürlerimizi sunuyoruz'' denildi. 
     
</TEXT>
</DOC>
