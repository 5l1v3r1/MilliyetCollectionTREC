<DOC>
<DOCNO> 160022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo32.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal, yedekleriyle Samsun'a günübirlik gidiyor... 
</HEADLINE>
<TEXT>

     Birinci Süper Futbol Ligi'nde bitime 1 hafta kala şampiyonluğunu ilan eden ve son maçında yarın deplasmanda Samsunspor ile karşılaşacak Beşiktaş, hazırlıklarını tamamladı. 
     BJK Nevzat Demir Tesisleri'nde, teknik direktör Mircea Lucescu yönetiminde gerçekleştirilen antrenmanda siyah-beyazlı futbolcular, 45 dakikalık kısa bir antrenman yaptı. 
     Antrenmana, sakatlıkları bulunan İlhan, Zago, Ahmet Yıldırım ve Pancu ile izinli olan kaleci Cordoba katılmadı. 
     
     GÜNÜBİRLİK GİDECEKLER 
     Şampiyon Beşiktaş, Samsunspor ile yarın yapacağı maç bu kente günübirlik gidecek. 
     Yarın sabah Samsun'a gidecek siyah-beyazlılar, karşılaşmanın ardından İstanbul'a dönecek. 
     
     YEDEKLERE GÖREV 
     Şampiyonluğunu ilan eden Beşiktaş, Samsunspor maçında sahaya yedek oyuncuların ağırlıklı olduğu bir kadroyla çıkacak. 
     Samsunspor deplasmanına, sakatlıkları bulunan Tümer, İlhan, Tolga, Ahmet Dursun, Cordoba, izinli Sergen ve Pancu ile sarı kart cezalısı Ahmet Yıldırım'ın götürülmeyeceği açıklandı. 
     Öte yandan, kongre üyesi Nevzat Demir, ENKA okulları öğrencileriyle BJK Nevzat Demir Tesisleri'ne gelerek, siyah-beyazlı takımın antrenmanını izledi. 
     Demir ve öğrenciler, daha sonra futbolcularla fotoğraf çektirdi. 
     
     İLHAN'A ÖDÜL 
     Türk-Alman Dostluk Federasyonu tarafından ''yılın futbolcusu'' seçilen İlhan Mansız, ödülünü aldı. 
     İlhan'a, siyah-beyazlı takımın yaptığı antrenman sonrasında Türk-Alman Dostluk Federasyonu yetkilileri tarafından ödülü verildi. 
     
     SERGEN'İN MİLLİ TAKIM SEVİNCİ 
     Beşiktaş formasıyla bu sezon başarılı bir performans sergileyen ve Milli Takımlar Teknik Direktörü Şenol Güneş tarafından Avrupa Şampiyonası Eleme Grubu'nda Slovakya ve Makedonya ile yapılacak maçlar için aday kadroya çağrılan Sergen, yeniden milli takım aday kadrosuna çağrılmasının sevincini yaşıyor. 
     Sergen, milli takıma yeniden çağrılmasının güzel bir duygu olduğunu belirterek, ''Uzun bir aradan sonra tekrar milli takıma çağrıldım. Milli takım forması altında elimden geleni yapacağım. Sezon bittikten sonra milli takım maçlarını oynamak çok zor. Ancak maçlar öncesindeki kamp döneminde iyi çalışarak, 2 karşılaşmaya da hazır olmak istiyoruz'' diye konuştu. 
     
     MODA SİYAH-BEYAZ 
     Birinci Süper Futbol Ligi'nde 2002-2003 sezonunun bitimine 1 hafta kala şampiyonluğunu ilan eden Beşiktaş'ta, kutlamalar sürüyor. 
     Siyah-beyazlı taraftarlar, takımlarının 8 yıl sonra mutlu sona ulaşmasını İstanbul'u bayraklarla donatarak kutluyor. İşyerleri ve evlerini siyah-beyazlı bayraklarla donatan taraftarlar, şampiyonluğun keyfini yaşıyor. 
     Bu arada Beşiktaş ilçesindeki kaldırım taşları siyah-beyaz renklere boyanırken, tekstil piyasası da şampiyonluk kutlamalarından nasibini alıyor. Siyah ve beyaz renklerdeki bayraklık kumaşlara büyük talep olduğu öğrenildi. 
     
     BAYRAK ŞOV 
     Öte yandan siyah-beyazlı taraftarların bayrak şovları, rekorlara dönüşmeye başladı. 
     Galatasaray maçında BJK İnönü Stadı'nın zeminine serilen 105x75 metre boyutlarındaki, üzerinde amblem bulunan dünyanın en büyük bayrağını sergileyen taraftarlar, şimdi de, 2 kilometre uzunluğunda ve 8 metre eninde, dünyanın en uzun bayrağını hazırlıyor. 
     Siyah-beyazlı takımın 1 Haziran Pazar günü BJK İnönü Stadı'nda düzenleyeceği şampiyonluk şöleni öncesi Balmumcu'daki The Plaza Oteli önünden hareketle, Yıldız Yokuşu'ndan geçirilerek ilçede dolaştırılacak bayrağın, dünyanın en uzun bayrağı olarak Guiness Rekorlar Kitabı'na girmeye aday olduğu bildirildi. 
     
</TEXT>
</DOC>
