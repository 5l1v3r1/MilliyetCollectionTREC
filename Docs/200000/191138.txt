<DOC>
<DOCNO> 191138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/spo04.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da büyük şok 
</HEADLINE>
<TEXT>

   Başkan adayı Ahmet Ağaoğlu, kongreye saatler kala seçim çalışmaları sırasında kendisine dayatma yapıldığı gerekçesiyle rest çekti ve İstanbul'a geri döndü 
      ERGUN ATA 

   
   Karışılmasına kızdı 
   BORDO - Mavili camiada, Mehmet Öksüzoğlu ile birleşerek, pazar günü yapılacak olağanüstü genel kurula tek liste halinde girme kararı alan Ahmet Ağaoğlu'nun rest çekerek, ani bir kararla şehirden ayrılması bomba etkisi yarattı. Ağaoğlu, dün sabah listesine son şeklini vermeye çalıştı. Bu sırada bazı gruplar tarafından listesine seçeceği isimler konusunda kendisine dayatma yapılması Ahmet Ağaoğlu'nu kızdırdı. 
   
   Seçime girmeyebilir 
   REST çeken Ağaoğlu, sürpriz bir şekilde akşam saatlerinde İstanbul'a döndü. Çalışma arkadaşları, "Özel işleri nedeniyle gitti. Yarın bugün yine gelecek" dediler. Ağaoğlu'nun bu davranışı Trabzon'da bomba etkisi yaratırken, kulis çalışmaları da hareketlendi. Başkan adayının seçime girmeyeceği iddiaları ortaya atıldı. Ağaoğlu, birleşmeden rahatsız olanlara da, "Liste yapıp, aday çıkarsınlar" sözleriyle meydan okumuştu. 
   
   Van de Paar çıkmazı 
   TRABZONSPOR'UN Belçikalı futbolcusu Van de Paar'ın sezonu kapayabileceği öğrenildi. Sağlık Kurulu Başkanı İhsan Alioğlu, daha önce sol dizinden sorunu bulunan futbolcunun şimdi de sağ dizinden operasyon geçirdiğini belirterek, "Sakatlığı ciddi. Sahaya dönmesi uzun sürebilir" dedi. Malatyaspor ile bugün oynayacak Bordo - Mavililer'de sakatlığı süren Augustine 18 kişilik kadroya alınmadı. 
   
   
</TEXT>
</DOC>
