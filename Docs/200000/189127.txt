<DOC>
<DOCNO> 189127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur25.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik "Eğitimde ideolojik yaklaşım ülkeye ihanettir" 
</HEADLINE>
<TEXT>

     Milli Eğitim Bakanı Hüseyin Çelik, "Eğitim meselesine ideolojik yaklaşmak o ülkeye ihanettir" dedi. Çelik, ara dönem ürünü olan Yüksek Öğretim Kanunu'nun değiştirilmesi gerektiğini söyledi. 
     TBMM Milli Eğitim Komisyonu, YÖK Kanunu'nda değişiklik öngören ve üniversiteye girişte uygulanan katsayı sistemini değiştiren yasa tasarısının alt komisyona sevk edilmesini kararlaştırdı. 
     Tasarı'nın görüşülmesinin ertelenmesinin ardından söz alan Çelik, Komisyon Başkanı Tayyar Altıkulaç'ın tasarının alt komisyona gönderilmesi veya bekletilmesi yönündeki önergeleri hatırlatması üzerine Çelik, "Varsayalım ki YÖK Yasa Tasarısı gelmeyecek. O zaman bu tasarının dondurulması doğru olmaz. Alt komisyona sevk edilerek üzerinde çalışılması yararlı olur" dedi. 
     CHP Ankara Milletvekili Zekeriye Akıncı, "Bu ülkede 90 bin cami var. Buna karşılık 600 bin imam-hatip mezunu var. Birilerinin buraları arka bahçeleri olarak gördüğü hatırlanırsa o zaman kimin ideolojik davrandığı anlaşılır" dedi. 
     AK Parti Rize Milletvekili İlyas Çakır da konunun başka yönlere çekilmesinden rahatsızlık duyduğunu ifade ederek, "Dünyanın hiçbir yerinde mesleki teknik eğitimle ilgili çalışma yapılırken Genelkurmay'dan görüş alınmaz" dedi. 
     Tasarının alt komisyona sevk edilmesine ilişkin AK Parti milletvekillerinin önergesi oy çokluğu ile kabul edildi. 
     
</TEXT>
</DOC>
