<DOC>
<DOCNO> 164799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur20.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan'ın koruması ve eskorutuna otomobil çarptı 2 yaralı 
</HEADLINE>
<TEXT>

     Bayındırlık ve İskan Bakanı Zeki Ergezen'in Ortaköy'de misafirhaneden çıkışını bekleyen biri koruma, diğeri de trafikçi 2 polis memuru, bir otomobilin çarpması sonucu ağır yaralandı. 
     Ortaköy Muallim Naci Caddesi'nde seyreden 34 JZJ 64 plakalı otomobilin sürücüsü Serhat Dağdeviren, direksiyon hakimiyetini kaybetti. 
     Dağdeviren yönetimindeki otomobil, hızlı bir şekilde cadde üzerindeki Karayolları Bölge Müdürlüğü misafirhanesi önünde bekleyen Korumalar Şube Müdürlüğü'ne ait 34 HE 169 plakalı otomobil ile 34 A 5546 plakalı trafik eskortunun yanında ayakta bekleyen polis memurları Ali Şeren ve Niyazi Demir'e çarptı. 
     Şeren ile Demir, kendi araçları ile çarpan otomobil arasında sıkışarak ağır yaralandılar. 
     Demir ve Şeren ile hafif yaralanan otomobil sürücüsü Dağdeviren, olay yerindeki diğer emniyet mensupları tarafından Taksim Eğitim ve Araştırma Hastanesi'ne kaldırıldılar. 
     Polis memurları hastanenin yoğun bakım ünitesinde tedavi altına alınırken, ayakta tedavi gören sürücü Dağdeviren, alkol muayenesinin ardından gözaltına alınarak Arnavutköy Polis Merkezi'ne götürüldü. 
     Korumalar Şube Müdürlüğü'nde görevli Ali Şeren ve Trafik Denetleme Şube Müdürlüğü'nde görevli Niyazi Demir'in, misafirhanede kalan Bayındırlık ve İskan Bakanı Zeki Ergezen'in çıkışını bekledikleri öğrenildi. 
     
     BEYİN KANAMASI VE KIRIK... 

     İstanbul Valisi Muammer Güler, Ortaköy'de meydana gelen trafik kazasında ağır yaralanan polis memurlarından birinin ayağında kırık ve kafatasında çatlak bulunduğunu, diğerinin ise beyin kanaması geçirdiğini bildirdi. 
     Vali Güler, Atatürk Havalimanı'nda Başbakan Recep Tayyip Erdoğan'ı Çorlu'ya uğurladıktan sonra, basın mensuplarına, Ortaköy'de 2 polisin ağır yaralanmasına neden olan trafik kazasıyla ilgili bilgi verdi. 
     Kazanın, saat 11.00 sıralarında Ortaköy'de Yüzme İhtisas Kulübü'nün yakınında meydana geldiğini anlatan Güler, şunları kaydetti 
     ''Çok süratli gelen ve frenleri tutmayan bir araç, önce park halindeki koruma aracının görevli polisine, ondan savrularak da öndeki eskorta ve trafik memuruna çarptı. Maalesef 2 memur arkadaşımız ağır yaralı. Şu anda Taksim Eğitim ve Araştırma Hastanesi'ndeler. Birinin ayağında kırık ve kafatasında çatlak var. Diğer arkadaşımız beyin kanaması geçiriyor.'' Çok üzücü bir kaza olduğunu ifade eden Güler, ''Sürücü hatası görünüyor. Çünkü hiçbir fren izi olmadan, frenleri de tutmadan gelip çarpmış. Emniyet müdürümüz ile oraya geçiyoruz. İçişleri Bakanımız da orada'' dedi. 
     Vali Güler, ''Başbakan Erdoğan'a kaza hakkında bilgi verildi mi '' sorusu üzerine, ''Elbette bilgi verdik'' dedi. 
     
     EMNİYET MÜDÜRÜ CERRAH, HASTANEDE 

     Bu arada, İstanbul Emniyet Müdürü Celalettin Cerrah, Taksim Eğitim ve Araştırma Hastanesi'ne gelerek, yaralı polislerin sağlık durumu hakkında bilgi aldı. 
     Hastaneden ayrılışı sırasında basın mensuplarının sorularını yanıtlayan Cerrah, tedavi altına alınan arkadaşlarının durumunun önümüzdeki saatler içerisinde netlik kazanacağını söyledi. 
     Cerrah, kazanın, hızla gelen bir otomobilin duran polis araçlarına çarpması sonucu meydana geldiğini bildirdi. 
     
</TEXT>
</DOC>
