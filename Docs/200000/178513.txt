<DOC>
<DOCNO> 178513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur10.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a yeni öneri Irak'lı hastalar Türkiye'de tedavi edilsin 
</HEADLINE>
<TEXT>

     Türkiye, Irak'a insani yardım çerçevesinde yeni bir öneri hazırladı. 
     Edinilen bilgiye göre, Kerkük ve Bağdat'ta iki hastane yaptıracak olan Ankara, şimdi de ''bölgede tedavisi mümkün olmayan yaralı ve hasta Iraklıların'' Türkiye'de tedavisini üstlenmek istiyor. 
     Türkiye, bu önerisini, önümüzdeki günlerde Ankara'yı ziyaret edecek Irak Sağlık Bakanı ve Kızılay Başkanı'na iletecek. 
     Sadece Iraklıları kapsayan öneride, hasta ve yaralıların Ankara ve İstanbul gibi büyük kentlerde tedavileri öngörülüyor. 
     Bu arada, Ankara'nın, bölgede görev yapan sivil kuruluşlara yönelik düzenlenebilecek terör eylemlerine karşı önlem almak amacıyla değerlendirmeler yaptığı öğrenildi. 
     Uluslararası Kızılhaç Komitesi de UKK Irak'ta BM merkezine düzenlenen saldırının ardından artan güvenlik kaygıları nedeniyle bu ülkedeki personelini azaltmaya karar vermişti. 
     
</TEXT>
</DOC>
