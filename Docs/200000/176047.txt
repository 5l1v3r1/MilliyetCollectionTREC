<DOC>
<DOCNO> 176047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/guncel/gun10.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğin liderleri İTÜ'den çıkacak... 
</HEADLINE>
<TEXT>

   İTÜ'nün 'Teknoloji, Hukuk ve Politika' adlı yüksek lisans programı, geleceğin çekirdek lider kadrolarını yetiştirecek 
      İSTANBUL Milliyet 

   
   İstanbul Teknik Üniversitesi İTÜ , Teknokent projesiyle şekillenen vizyonunun parçası olarak mühendislerin değişen rolüne uygun eğitimi şekillendirmek için yeni bir projeye imza attı. 
   'Teknoloji, Hukuk ve Politika' adlı yüksek lisans programında eğitim alanlar, özel sektör veya devlette 'çekirdek lider kadronun oluşmasına' katkıda bulunacak. İTÜ bünyesinde bu yıl başlayacak yüksek lisans programında her yıl 20 - 25 öğrenci yetiştrilmesi planlanıyor. Bölümün hedef kitlesi ise özellikle enerji, telekom, bilişim, sağlık ve çevre gibi alanlarda iş yapan şirketlerde çalışan mühendisler. 
   
   Dersler, uzmanlardan 
   Bir yıl sürecek ve İngilizce eğitim verilecek programda, temel hukuk nosyonları, düşünce yapısı, ABD ve AB hukuk sistemlerinin temel özellikleri, sözleşme ve şirketler hukuku, fikri mülkiyet hakları gibi konular öğretilecek. 
   Bölümde çoğu akademik ortamın dışında da bulunmuş kişiler eğitim verecek. Wall Street'in en prestijli firmalarından birinde çalışan Columbia Hukuk Fakültesi mezunu Avukat Bernadette Brusco ve Dünya Bankası'nda 5 yıl çalıştıktan sonra bu yıl İTÜ'de Avrupa Birliği merkezinin başına gelen, Berkeley Ekonomi doktoralı Ekonomist Yasemin Biro sadece bunlardan ikisi. Uzmanlık gerektiren dersler içinse yurtdışı ve yurtiçinden önemli hukuk fakültelerinden ve benzer program yapan üniversitelerden misafir öğretim görevlileri gelecek. 
   
   Amaç 'daha yükseğe' 
   Program Koordinatörü ve İTÜ Rektör Danışmanı Memduh Karakullukçu da, Türkiye'de özellikle enerji, telekom, tıp, ulaştırma, çevre gibi alanlarda çekirdek lider kadrolar oluşmasına katkıda bulunmayı amaçladıklarını belirterekve şöyle konuştu 
   "Teknik bilgi birikimine sahip bu öğrencilerin yabancı firmalarla sözleşme müzakerelerinde, avukatları ve diğer firma avukatlarıyla aynı masaya oturup, teknik bilgilerini kullanabildikleri yaratıcı çözümler üreterek, hukukçuları ikna edecek durumda olmalarını istiyoruz. Mezunlarımızın uzun dönemde özel sektörde veya devlette üst düzey pozisyonlara geleceklerini ümit ediyoruz." 
   
   
</TEXT>
</DOC>
