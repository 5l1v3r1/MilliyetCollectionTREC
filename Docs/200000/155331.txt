<DOC>
<DOCNO> 155331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko07.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mart ayında ihracat 27.3, ithalat 44.8 arttı 
</HEADLINE>
<TEXT>

     Türkiye'nin Mart ayındaki ithalatı yüzde 44.8, ihracatı ise yüzde 27.3 arttı. 
     Devlet İstatistik Enstitüsü DİE , Mart ayı geçici dış ticaret verilerini açıkladı. 
     Buna göre, Mart'ta, 3 milyar 685.6 milyon dolarlık ihracat, 5 milyar 5.9 milyon dolarlık da ithalat yapıldı. İthalattaki hızlı artış nedeniyle, Mart'ta dış ticaret açığı, geçen yılın Mart ayına göre yüzde 98.7 artarak, 940 milyon 280 bin dolardan 1 milyar 868 milyon 236 bin dolara yükseldi. 
     İhracatın ithalatı karşılama oranı da yüzde 75.5'den yüzde 66.4'e geriledi. 
     
     OCAK-MART DÖNEMİ 

     Ocak-Mart dönemi itibariyle ise Türkiye'nin ihracatı, geçen yılın aynı dönemine göre yüzde 27 artarak 10 milyar 14.6 milyon dolara, ithalatı da yüzde 37.8 artarak 14 milyar 89.6 milyon dolara yükseldi. Aynı dönemde dış ticaret açığı yüzde 74.6 artarak 4 milyar 75 milyon dolara çıkarken, ihracatın ithalatı karşılama oranı yüzde 77.2'den yüzde 71.1'e düştü. 
     
     EN BÜYÜK PAY İMALAT SANAYİİNİN 

     Türkiye'nin bu yılın Ocak-Mart döneminde 10 milyar 14.6 milyon dolarlık ihracatındaki en yüksek paya, yüzde 93 ile imalat sanayi ürünleri sahip oldu. 
     Bunu yüzde 5.8 ile tarım ve ormancılık, yüzde 0.8 ile madencilik ve taşocakcılığı ve yüzde 0.1 ile de balıkçılık ürünleri izledi. 
     Devlet İstatistik Enstitüsü DİE verilerine göre, 2003 Ocak-Mart döneminde 9 milyar 317.8 milyon dolar düzeyinde gerçekleşen imalat sanayi ihracatında, önceki yılın aynı dönemine oranla yüzde 27.9 artış kaydedildi. 2002'nin 3 aylık döneminde imalat sanayi ihracatı 7 milyar 285.2 milyon dolar olmuştu. 
     Söz konusu dönemler itibariyle tarım ve ormancılık ürünleri ihracatı yüzde 15.6, balıkçılık ürünleri ihracatı yüzde 39.8 oranında artarken, madencilik ve taşocakçılığı ürünleri ihracatı yüzde 0.9 oranında geriledi. 
     
     İTHALATTA ARTIŞ 

     DİE verilerine göre, ithalatın mal gruplarına dağılımı incelendiğinde ise en fazla artış yüzde 44.8 ile tüketim malları ithalatında olduğu görüldü. 
     Tüketim malları ithalatı, geçen yıl Ocak-Mart döneminde 888.2 milyon dolar iken, bu yıl aynı dönemde 1 milyar 286.5 milyon dolara çıktı. 
     Geçen yıl 3 ayda 1 milyar 386 milyon dolar olan sermaye yatırım malları ithalatı ise yüzde 28.2 artışla, 2003'ün aynı döneminde 1 milyar 776.3 milyon dolara yükseldi. Bu yıl söz konusu dönemde, ara hammadde malları ithalatı ise yüzde 38.5 artış ile 7 milyar 899.6 milyon dolardan, 10 milyar 940 milyon dolara çıktı. 
     Toplam ithalat içinde sermaye mallarının payı yüzde 12.6, ara mallarının payı yüzde 77.6, tüketim mallarının payı da yüzde 9.1 oldu. 
     
     DIŞ TİCARETİN ÜLKELERE DAĞILIMI 

     Öte yandan Ocak-Mart döneminde ihracatın yüzde 67'si, ithalatın da yüzde 61.1'i, Ekonomik İşbirliği ve Kalkınma Teşkilatı OECD ülkeleriyle gerçekleştirildi. 
     Verilere göre, bu dönemde OECD ülkelerine 6 milyar 707.8 milyon dolarlık ihracat yapıldı. Geçen yıl aynı dönemde OECD ülkelerine yapılan ihracat, 5 milyar 61.8 milyon dolar düzeyinde bulunuyordu. 
     Buna göre OECD ülkelerine yapılan ihracat, söz konusu dönemde yüzde 32.5 arttı. Bu dönemde AB ülkelerine yapılan ihracat yüzde 35.4, EFTA ülkelerine de yüzde 19.7 oranında arttı. 
     İthalat incelendiğinde ise bu yıl Ocak-Mart döneminde OECD ülkelerinden, 8 milyar 607.4 milyon dolarlık ithalat yapıldı. 
     Geçen yıl aynı dönemde OECD ülkelerinden yapılan ithalat 6 milyar 378.6 milyon dolar düzeyinde bulunuyordu. Buna göre OECD ülkelerinden yapılan ithalat, söz konusu dönemde yüzde 34.9 arttı. 
     AB ülkelerinden yapılan ithalat ise yüzde 43, EFTA ülkelerinden ithalat yüzde 77.5 artış gösterdi. 
     
</TEXT>
</DOC>
