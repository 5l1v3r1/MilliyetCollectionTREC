<DOC>
<DOCNO> 189926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko57.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Egeli sanayiciler, ekonominin sıkı takibini istiyor 
</HEADLINE>
<TEXT>

     Egeli sanayiciler, ekonomik istikrarın henüz yakalanamadığını savunarak, dikkatli olunması görüşünde birleşti. 
     Egeli duayen sanayiciler ile Ege Bölgesi Sanayici Odası EBSO Yönetim Kurulu üyelerini biraraya getiren geleneksel zirve toplantısı yapıldı. 
     Mazhar Zorlu, Şinasi Erten, Murat Demirer, Cavit İnci, Kani Aydoğdu, Şevki Figen'in de aralarında bulunduğu 20'yi aşkın Egeli önde gelen işadamı ile EBSO yönetimini biraraya getiren ve basına kapalı olarak gerçekleştirilen toplantıda, bölge sanayinin temel sorunları ve çözüm önerileri ile ülke ekonomisi hakkında değerlendirmeler yapıldığı öğrenildi. 
     EBSO Yönetim Kurulu Başkanı Salih Esen, toplantının ardından yaptığı değerlendirmede, samimi bir ortamda gerçekleşen toplantıda karşılıklı görüş alışverişinde bulunduklarını söyledi. 
     Toplantıda ağırlıklı olarak, Ege Bölgesi'nin ihtiyaçlarının ve bunların nasıl karşılanması gerektiği konularında spesifik değerlendirmeler yapıldığını anlatan Esen, ''Bizlere bir ölçüde ışık olabilecek yönlendirmeleri oldu. Önümüzdeki çalışma döneminde onları da değerlendirme imkanı olacak'' diye konuştu. 
     
     ''İYİMSER HAVAYA ALDANMAMALI'' 
     Esen, toplantıda ekonomik gelişmelere ilişkin yapılan değerlendirmede ise tüm sanayicilerin, yaşanan iyimser havanın sadece siyasi istikrardan kaynaklandığı, gerçekçi bir iyileşmenin ise henüz yakalanamadığı görüşünde birleştiğini bildirdi. 
     Özellikle borç stokunun yakından takip edilmesi gerektiği ve önümüzdeki günlerde bu konuda ciddi gelişmeler yaşanabileceği görüşlerinin dile getirildiğini anlatan Esen, şunları söyledi 
     ''Bu noktada, Vergi Kanunu'nun mutlaka değiştirilmesi, yenilenmesi, verginin tabana yayılmak suretiyle kayıtdışı ekonominin önlenmesi ve KDV'nin düşürülmesi gerektiği vurgulandı. Bunlar yapılmadığı takdirde, şu anda yapılan işlerin çok fazla önem taşımayacağı ve bu iyimser havanın uzun süre devam etmeyeceği dile getirildi.'' 
     
</TEXT>
</DOC>
