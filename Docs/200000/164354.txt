<DOC>
<DOCNO> 164354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun28.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Schily Metin Kaplan yanlışlıkla serbest bırakıldı 
</HEADLINE>
<TEXT>

     Alman Federal Eyalet Temsilcileri Meclisi Bundesrat , daha önce Federal Meclis Bundestag tarafından kabul edilen Göç Yasası'nı reddetti. 
     Eyalet Temsilciler Meclisi'nin bugünkü oturumunda reddedilen yasa, Uzlaşma Komisyonu'na havale edildi. İçişleri ve ekonomi komisyonları, yasanın kabul edilmemesi yönünde tavsiyede bulunmuşlardı. 
     Federal İçişleri Bakanı Otto Schily, oturumda yaptığı konuşmada, Göç Yasası'nı savunarak, ''Almanya, kalifiye elemanların alınması konusunda dünyada sürdürülen rekabette eski Yabancılar Yasası'ndan dolayı geri kalıyor. Yeni yasa, hem göçü yönlendirecek, hem de insani sorunları çözecektir'' dedi. 
     Saarland Eyaleti Başbakanı Peter Müller'in CDU Göç Yasası'nı eleştirmesi ve yeni yasayla Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan gibi suç işleyen yabancıların sınır dışı edilemediklerini belirtmesi üzerine Schily, ikinci bir kez söz aldı. 
     Suç işleyen yabancıların sınır dışı edilmeleri için mevcut yasaların yeterli olduğunu savunan Schily, ''Mahkemenin kararına büyük saygım var, ancak ben mahkemenin, Türkiye'deki durumu yanlış değerlendirdiğine inanıyorum. Ben, Türk hükümeti yetkilileriyle bu konuda da görüştüm'' dedi. 
     
</TEXT>
</DOC>
