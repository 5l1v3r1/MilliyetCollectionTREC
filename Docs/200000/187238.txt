<DOC>
<DOCNO> 187238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun25.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Öcalan ABD, Türkiye'nin bize saldırmasına izin vermez 
</HEADLINE>
<TEXT>

     Kuzey Irak'taki Kandil Dağı'nda İngiliz The Guardian gazetesi muhabiri Michael Howard ile görüşen PKK - KADEK'in üst düzey yöneticilerinden Osman Öcalan, ABD ile gayrıresmi temasları bulunduğunu ve kendilerine karşı operasyon beklemediklerini söyledi. 
     Gazete "Irak'a gidecek Türk birliklerine saldırmayacağız" diyen Öcalan'ın "Türkiye'nin en fazla yakalamak istediği biri için fazla rahat ve kendinden emin göründüğünü" yazdı. 
     Gazete Howard'ın kampa ilişkin haber ve gözlemlerine tam sayfa ayırdı. Yazıda örgütün Başkanlık Konseyi üyesi Öcalan'ın İran - Irak sınırı yakınlarında bulunan karargahına giden sapa güzergahın şaşırtıcı biçimde işlek olduğu belirtildi. Haberde katırların dağ yamaçlarında doğru ilerlediği belirtilirken Öcalan'ın "Savaşa değil, kışa hazırlanıyoruz" sözleri aktarıldı. 
     
     ABD İZİN VERMEZ 

     Türkiye'nin ABD ile müzakerelerde Kuzey Irak'taki örgüt unsurlarının etkisiz hale getirilmesi koşulu öne sürdüğü hatırlatılan yazıda baskıların artmasına rağmen Öcalan'ın havadan ya da karadan operasyonlarla en azından şimdilik hedef seçileceğine inanmadığını belirtti. 
     Yazıda Öcalan'ın "ABD'nin, Türklerin talep ettiği gibi bize saldıracağını sanmıyorum, Türkiye'nin saldırmasına da izin vereceklerini sanmam" sözlerine yer verildi. 
     Öcalan, Türkiye Irak'a asker gönderince, Kuzey Irak'tan geçecek konvoylara saldırmayacaklarını, ama saldırıya uğrarlarsa cevap vereceklerini de kaydetti. 
     Habere göre, Türkiye'deki demokratik reformların kendileri için bir anlam taşımadığını ifade eden Öcalan, "Diyalog taleplerine cevap verilmedi. Görüşme çağrılarına 1 Aralık'a kadar yanıt alamazsek siyasi ve askeri önlemler alacağız" diye tehdit savurdu. 
     
</TEXT>
</DOC>
