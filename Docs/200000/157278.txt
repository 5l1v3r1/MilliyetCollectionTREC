<DOC>
<DOCNO> 157278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sondun21.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Elinizdeki bant kaydı 48 saat sonra... 
</HEADLINE>
<TEXT>

     Eğlence devi Walt Disney, belli bir kullanım süresinden sonra kendi kendini iptal edecek DVD disketi çıkaracak. 
     Kiralanan DVD disklerinin iadesinin yarattığı güçlükleri ortadan kaldırma fikrine dayanan kendi kendini iptal eden disklerin Ağustos ayında piyasaya sürüleceği bildirildi. 
     Disney'in video üreten bağlı şirketi Buena Vista Home Entertainment'in çıkaracağı disketlerin paketi açıldıktan 48 saat sonra izlenemez hale geleceği bildiriliyor. 
     Paketten çıktığında beyaz renkte olan disketin oksijenle temas edince kararmaya başladığı, 48 saatte tümüyle siyah renk alınca video aygıtının optik okuyucusunca okunamaz hale geldiği belirtiliyor. 
     Disketin kendini iptalinin tümüyle kimyasal bir sürece dayandığını belirten Disney yetkilileri, bu yüzden bilgisayar müdahalesiyle sürekli kullanılabilir bir diskete dönüştürülmesinin olanaksız olduğunu vurguluyorlar. 
     Bununla birlikte, disketin kullanılabilir olduğu süre içinde diğer disketler gibi kopyalanabilmesinin mümkün olduğu ifade ediliyor. 
     
</TEXT>
</DOC>
