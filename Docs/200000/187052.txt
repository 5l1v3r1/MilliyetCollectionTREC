<DOC>
<DOCNO> 187052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko36.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı, Anayasa Mahkemesi'nin kararını değerlendiriyor 
</HEADLINE>
<TEXT>

     Anayasa Mahkemesi'nin ek motorlu taşıtlar vergisine ilişkin düzenlemeyi iptal etmesinin ardından Maliye Bakanlığı, ortaya çıkan durumu değerlendirmeye aldı. 
     Edinilen bilgiye göre Maliyeciler, mevcut durumun ardından nasıl bir yol izleneceğini belirleyecek. Ortaya çıkan formüller de Maliye Bakanı Kemal Unatıkan'a sunulacak. 
     Kararı ''sürpriz'' olarak nitelendiren bir üst düzey yetkili, ''Bu aşamadan sonra ne yapabiliriz ona bakacağız. Bilindiği gibi Anayasa Mahkemesi kararları geriye yürümemektedir. Ancak iade için mahkemeye başvuranlar olabilir. İşin hukuki yönünü de araştıracağız. Ona göre bir yol izleyeceğiz'' değerlendirmesinde bulundu. 
     Bazı yetkililer de, bu aşamadan sonra idarenin vatandaşla mahkemelik olmaması için, ödenen ek vergilerin 2004'deki vergi ödemeleri sırasında mahsup edilmesinin düşünülebileceğini belirtiyor. 
     
     UZMANLAR NE DİYOR 
     Uzmanlara göre ise Anayasa Mahkemesi kararının ardından, vergisini ödemeyenler için artık hiçbir mükellefiyet kalmazken, ödeyen vatandaşın önünde ise 2 seçenek bulunuyor. 
     Vergisini ödeyenler ya hiç bir şey yapmadan, hükümetin yeni bir karar almasını bekleyecek ya da ödediği verginin iadesi için vergi mahkemesinde dava açacak. 
     Vatandaş, 55 milyon liralık dava harcı yatırarak, vergi mahkemesine başvurabilecek. Anayasa Mahkemesi'nin iptal kararı gerekçe gösterilerek açılacak bu davanın sonucunda, mahkemenin iade kararı vermesi halinde, söz konusu harcı davalı idare ödeyecek. Böylece gelir idaresi, hem vatandaştan aldığı vergiyi geri ödeyecek hem de mahkeme harcını ödeme yükümlülüğü ile karşı karşıya kalacak. 
     Bu arada çok sayıda vatandaşın Anayasa Mahkemesi'nin olası iptal kararını gözönünde bulundurarak, ek vergiyi ''ihtirazi kayıtla'' ödediği anlaşıldı. 
     Sadece Ankara'da son ödeme günü olan 30 Eylül'de vergisini yatıran 32 bin kişinin büyük bölümünün, bu şekilde işlem yaptırdığı öğrenildi. 
     Bazı uzmanlar ise Anayasa Mahkemesi'nin ek vergiyi iptal etmesi sonrasında, vergisini ihtirazi kayıt koydurmadan ödeyen vatandaşların da, bu ay içinde vergi mahkemesine dava açabileceğine işaret ediyor. 
     
</TEXT>
</DOC>
