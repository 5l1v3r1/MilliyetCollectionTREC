<DOC>
<DOCNO> 172687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/bbas.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne de olsa Okur 
</HEADLINE>
<TEXT>

   Mehmet Okur, suni bir liderlik gündemi yaratıldığını söyledi, "Gerçek lider sahada görevini yapandır" dedi 
      İSMET BADEM 

   
   Sert mesajlar 
   NBA'DE Detroit Pistons formasını giyen "yakışıklı" unvanlı Mehmet Okur, 12 Dev Adam'ın İtalya kampından "anlamlı" mesajlar gönderdi. Mehmet, 2003 Avrupa Şampiyonası öncesi takım içinde varolduğu iddia edilen "liderlik çatışmasına", "Gerçek lider sahada görevini yapandır" diye açıklık getirdi. Suni gündem yaratıldığını vurgulayan yıldızımız, "Bu kavga bizi karıştırmak isteyenlerin işi. Lider ilk önce insanın kendisidir. Takımdaki arkadaşlarımın hepsi lider vasıflı. Amerika'da liderlik didişmesinden çok sayı kaybettik" dedi. 
   
   "Umudum arttı" 
   MEHMET, NBA'de kazandığı para ile Türkiye'de yatırım yaptığına değinerek şunları söyledi "Detroit'te yeni coachumuz Larry Brown'ın gözdesiyim. Geçen sezon benim için inişli çıkışlı geçti. Yeni coach Brown ile bir hafta özel idmanlar yaptım. Bana 'Çok şaşırdım. Seni hep takip ederdim. Beklediğimden daha iyi çıktın. Özellikle ayak hareketlerin çok çabuk. Yüzde 80 ilk beş oynayacaksın' dedi. Dilerim ileriki yıllarda NBA'de oynayan Türk oyuncu sayısı daha da artar. Çünkü ülkemizde bu potansiyel var". 
   
   İbo da geldi    İSVEÇ'TE 5 - 14 Eylül'deki Avrupa Basketbol Şampiyonası'na İtalya'da hazırlanan Milli Takımımız'da Kaptan İbrahim Kutluay, kafileye dün katıldı. Yunanistan'a izinli olarak eşyalarını toplamaya giden İbrahim, dün İtalya'ya vardı ve ayağının tozuyla ter idmanı yaptı. Bu arada, sakatlıkları geçen Hüseyin ile Alper'in takımla çalışmalara başlaması da sevinç yarattı. Milli Takım, dünü de sabah ve akşam olmak üzere çift antrenmanla geçirdi. 
   
   
</TEXT>
</DOC>
