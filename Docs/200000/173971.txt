<DOC>
<DOCNO> 173971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko30.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur-Sen Memura verilecek asgari ücret 735 milyon lira olmalı 
</HEADLINE>
<TEXT>

     Memur-Sen Genel Başkanı Ahmet Aksu, hükümetten ciddi bir tutum takınmalarını isteyerek, ''Memura verilecek asgari ücretin çıplak 735 milyon olması gerekir'' dedi. 
     Aksu, yaptığı yazılı açıklamada, 2003 yılında seyyanen zam alan memurların hükümete dargın olduğunu ifade etti. 
     Memurların toplu görüşmelerde yetkili sendikaları destekleyeceklerini belirten Aksu, ''Eğer geçen yılki olağan görüşmelerdeki gibi sonuç alıcı görüşmeler olmazsa iki elimiz yakalarında olacaktır'' dedi. 
     Aksu, hükümetten ciddi bir tutum takınmalarını ve memura verilecek asgari ücretin çıplak 735 milyon olması gerektiğini savundu. Aksu şunları kaydetti 
     ''Ayrıca çocuk başına 50'şer milyon, çalışmayan eş için 100 milyon, kira yardımı için 150 milyon, Eylül ayında çocuk başına eğitim gideri olarak 50'şer milyon, yakacak yardımı olarak aylık 50 milyon istiyoruz. 
     Bununla birlikte öncelikle memurlara, Ocak-Mart 2003 ayları Milli Gelir artışı olan yüzde 7.4'ün acilen verilmesini ve Nisan-Mayıs-Haziran 2003 Milli Gelir artışlarının da ücretlere refah payı olarak yansıtılmasını talep ediyoruz.'' Aksu, konfederasyon ve bağlı sendikaların 15 gün boyunca bakanlıkların önünde ve illerde hükümetin isteklerini kabul etmesi için eylem yapacaklarını duyurdu. 
     
</TEXT>
</DOC>
