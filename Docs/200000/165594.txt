<DOC>
<DOCNO> 165594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/soneko14.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FIAT 12 fabrikasını kapatma kararı aldı... 
</HEADLINE>
<TEXT>

     İtalyan otomotiv firması Fiat Grubu, 2003-2006 yılları arasında geçerli olacak Endüstri Atılım Planı'nı açıklarken, plan kapsamında 1.8 milyar Euro'luk sermaye artırımına gidileceğini bildirdi. 
     Bugün açıklanan plana göre 12,300 işçi çıkarılması yanında, 12 fabrikanın kapanması ve 2006 sonuna kadar 3 yeni model otomobil üretilmesi de öngörülüyor. 
     Şirket merkezinin bulunduğu Torino'da yapılan Yönetim Kurulu toplantısının ardından basının karşısına çıkan Fiat Başkanı Umberto Agnelli, ''Şirket olarak bir kriz durumundayız ama bundan çıkmak için tüm olanaklara sahibiz. Bugün kabul edilen atılım planı, yatırımlar önemli unsurlardır. Giuseppe Morchio Fiat'ın CEO'su üst düzey bir iş yaptı ve bundan memnunum. Atılım planına tam güvenim var'' şeklinde konuştu. 
     Açıklanan plana göre, Fiat'ın beklenen işçi çıkarma sayısı 2004 yılı sonuna kadar 12,300 olarak gösterilirken, bunun 2,800'ünün İtalya geri kalanının da yurt dışına ait olduğunu belirtti. 
     2002 yılının sonunda aldığı kararla İtalya'dan 11 bin işçisini çıkaran Fiat, bu kez yurtdışından çıkartacağı işçilerin büyük çoğunluğunu New Holland ve Case firmalarının birleşiminden doğan Cnh adlı tarım makineleri üreten şirketten yapacak. 
     Fiat ayrıca, çoğunluğu İtalya dışından olan 12 fabrikasını da yeni atılım planı çerçevesinde kapatacağını açıkladı. 2003-2006 yılları arasında 3.1 milyar Euro'luk maliyet düşüklüğü yapacak olan Fiat'ın atılım planında, grubun 7 milyar Euro'luk küçülmeye gitmesi öngörülüyor. 
     
     İCRA KURULU BAŞKANI MORCHİO 

     Fiat'ın İcra Kurulu Başkanı CEO Giuseppe Morchio ise atılım planı ile ilgili değerlendirmesinde, ''Temkinli, gerçekçi, somut ve uygulanabilir bir plan. Bu bir başlangıç noktası, bitiş değil'' dedi. 
     2006 yılına göre hazırlanan atılım planıyla ilgili bilgi veren Morchio, Fiat Oto'nun, şu anda İtalyan otomobil pazarının yüzde 30.2'sine hakim olduğunu 2006'da bunun yüzde 32.4'e ulaşacağını öngördüklerini ifade etti. 
     Fiat'ın CEO'su, 2006 yılı sonuna kadar araştırma, yeni teknoloji, ticari ağ ve yeniden yapılanma için toplam 19.5 milyar Euro'luk bütçe ayıracaklarını söyledi. 
     Verilen bilgilere göre 19.5 milyar Euro'luk bütçenin, 9.1 milyarı yeni üretimler, 7.9 milyar eoru'su araştırma ve gelişme çalışmaları, 700 milyon euro'su ticari ağ ve 1.8 milyar euro'su da yeniden yapılanmaya ayrılacak. 
     Fiat ayrıca, 2006 yılı sonuna kadar 3 yeni model Microcar, Multipla'nın yerine geçecek bir model ve 4X4 Lager jip otomobil üretecek. 
     
</TEXT>
</DOC>
