<DOC>
<DOCNO> 177271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur12.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlik başvuruları yarın bitiyor... 
</HEADLINE>
<TEXT>

     Milli Eğitim Bakanlığı'nın MEB atama yapacağı 20 bin öğretmen kadrosu için başvuru süresi yarın sona erecek. 
     Başvurular, internet yoluyla ''http atama.meb.gov.tr'' adresindeki ''2003 Yılı İlk Atama Elektronik Başvuru Formu'' doldurularak yapılacak. 
     Başvuru formunu dolduran adaylar, en yakın başvuru bürolarından 81 il, Ankara, İstanbul merkez ilçe milli eğitim müdürlükleri, yurtdışı eğitim temsilcilikleri birine giderek, başvurularını resmi hale getirecek. 
     Yeniden açıktan atama ve kurumlar arası nakil için yapılacak başvurular ise il milli eğitim müdürlüklerinde kurulacak yeniden atama işlemleri bürosundaki görevliler tarafından, internet üzerinden ''2003 Yılı Yeniden Atama Başvuru Formu''na girilerek gerçekleştirilecek. 
     
     BAŞVURU KOŞULLARI 
     Öğretmen adaylarının, Devlet Memurluğu Sınavı DMS , 2002-Kamu Personeli Seçme Sınavı KPSS ve 2003 KPSS-Öğretmenlik Sınavı'ndan en az birine girmiş ve atanmak için yeterli düzeyde puan almış olmaları gerekiyor. Bu sınavlardan birden fazlasına giren adaylar, en yüksek puan aldıkları sınav sonucuna göre başvuracaklar. 
     İlk defa atanacaklarda, 1 Ocak 1964 ve sonraki bir tarihte doğmuş olmaları şartı aranıyor. 
     Askerlik yükümlüsü olup henüz askerliğini yapmayanların, atamanın yapılacağı tarihi takip eden celp dönemine kadar memuriyete atanmasında askerliği bakımından herhangi bir sakınca olmadığını askerlik görevi nedeniyle silah altında bulunanların 31 Aralık 2003'e kadar terhis olacaklarını askerlik görevini yapmış olanlar ile muaf olanların durumlarını ilgili askerlik şubesi veya birliklerinden alacakları belge ile belgelendirmeleri gerekiyor. 
     Adayların, Türkiye'nin her bölgesinde ve iklim koşullarında görev yapabileceklerini son 6 ay içinde alınmış sağlık kurulu raporu ile belgelendirmeleri isteniyor. 
     
     DİĞER BAŞVURULAR 
     Adayların durumlarına göre, başvurularla ilgili diğer bazı koşullar da şöyle 
     - Son başvuru tarihine göre 22 Ağustos 2003 yükseköğretim kurumlarında öğretim üyesi, öğretim görevlisi, okutman ve araştırma görevlisi olarak en az 2 yıl süreyle çalışmış olmak. 
     - Kamu kurum ve kuruluşlarında, 657 Sayılı Devlet Memurları Kanunu kapsamında devlet memuru statüsünde adaylığı kaldırılmış olanlardan halen görevine devam edenler ile adaylıklarının kaldırılmasından sonra bu görevlerinden ayrılmış yasal bekleme süresini tamamlamış olmak. 
     - Daha önce öğretmenlik görevinde bulunmuş olup, adaylıkları kaldırıldıktan sonra bu görevinden ayrılmış yasal beklemek süresini tamamlamış olmak. 
     2003 yılı atama döneminde öğretmen olarak atananlar, atandıkları hizmet bölgelerinde eğitim-öğretim yılının bitiminden sonra norm kadro durumuna göre özre bağlı yer değiştirme isteğinde bulunabilecek. 
     
     ALAN ÖĞRETMENLİĞİNE BAŞVURULAR 
     Ortaöğretim alan öğretmenliğine başvuracak adayların, eğitim fakülteleri, fen fakülteleri, edebiyat fakülteleri, fen-edebiyat fakülteleri ile belirlenen diğer yükseköğretim programlarından mezun olup, ''tezsiz yüksek lisans'', Milli Eğitim Bakanlığı ve YÖK işbirliğiyle açılan ''pedagojik formasyon'' veya 33 kredilik ''İlköğretim Sınıf Öğretmenliği Sertifika'' programından herhangi birini başarı ile tamamlamış olmaları gerekiyor. 
     Bu koşul, ''Eğitim fakültesi mezunları, öğretmenlikte adaylığı kalktıktan sonra görevinden ayrılmış olup, yeniden öğretmen olarak atanmak üzere başvuruda bulunanlar, öğretim üyesi, öğretim görevlisi okutman ve araştırma görevlisi olarak yükseköğretim kurumlarında en az 2 yıl süreyle çalışmış olanlar, özel öğretim okullarında öğretmenlikte adaylığı kaldırılmış olanlar'' için aranmayacak. 
     
     BAZI ÖĞRETMENLİKLER İÇİN ÖZEL ŞARTLAR 
     İngilizce ve Rehber Öğretmenliği ile Arapça dersi öğretmenliğine başvuracaklar için şu değerlendirme yapılacak 
     - Fakültelerin Almanca ve Fransızca öğretmenliğine kaynak olan bölüm mezunlarından en az 40 kredilik İngiliz dili eğitimi almış olanlar, İngilizce öğretmenliğine kaynak olan program mezunlarının Bakanlıkça belirlenecek başarı ölçüsüne göre atanmalarından sonra, kontenjan sınırlılığında Kamu Personeli Seçme Sınavı'ndan KPSS aldıkları puan üstünlüğüne göre değerlendirilecekler. 
     - Rehber öğretmen açığının, rehber öğretmenliğe kaynak olan yükseköğretim programlarından mezun olanların bakanlıkça belirlenecek başarı ölçüsüne göre atanmalarından sonra karşılanamadığı durumda, bu alan öğretmenliğine Felsefe ve Öğretmenlik Meslek Bilgisi Dersleri öğretmenlikleri için kaynak olarak gösterilen yükseköğretim programlarından mezun olanlar, kontenjan sınırlılığında KPSS'den aldıkları puan üstünlüğüne göre değerlendirilecekler. 
     - Yükseköğretim kurumlarının Arapça Öğretmenliği ile Arap Dili ve Edebiyatı bölümlerinden mezun olanlar, İmam Hatip Lisesi meslek derslerinden Arapça dersi öğretmenliğine, İmam Hatip Lisesi Meslek Dersleri öğretmenliği için belirlenen kontenjan içinde kalmak kaydıyla bakanlıkça belirlenecek oranda KPSS'den aldıkları puan üstünlüğüne göre atanacaklar. 
     MEB, öğretmen adaylarının atamalarını, bilgisayar ortamında puan üstünlüğünü esas alarak bu ay sonuna doğru yapacak. 
     
</TEXT>
</DOC>
