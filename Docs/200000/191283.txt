<DOC>
<DOCNO> 191283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun03.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'te 'genel kadın' skandalı 
</HEADLINE>
<TEXT>

   Çankırı Emniyet Müdürlüğü'ndeki polislerden oluşan şebeke, para karşılığı sahte evrak düzenleyerek komisyonun yerine "genel kadın" izni vermiş 
   TOLGA ŞARDAN Ankara 
   
   Türkiye'deki genelevlerde çalışan kadınların ilk başvuru yapabileceği sekiz kentten biri olan Çankırı'daki Emniyet Müdürlüğü'nde görevli polislerden oluşan bir şebekenin, para karşılığı sahte evrak düzenleyerek İl Fuhuş Komisyonu İFK kararları çıkarttığı ve kadınların "genel kadın" olmasını sağladığı belirlendi. 
   Çankırı Valiliği'nin bir belge üzerinde yaptığı incelemede Çankırı Genelevi'nde çalışan İ.A, N.T ve D.K. adlı üç kadına "İFK kararı olmadan" belge verildiği tespit edildi. Belgenin sahte olduğunun anlaşılması üzerine Asayiş Şube Müdürü Serdar Alptekin ve bir polis memuru hakkında soruşturma açıldı. İki personelin dosyası idari ceza için Yüksek Disiplin Kurulu'nda görüşülürken, olayın tekrar soruşturulması için polis başmüfettişleri görevlendirildi. Bu arada Çankırı Valisi Halil Ulusoy Alptekin'i başka bir göreve getirdi. 
   Müfettişler,Alptekin ve bazı polislerin para karşılığı sahte evrak düzenleyerek genel kadın olmak için başvuranlara izin ve nakil belgeleri verdiğini belirledi. Şebekenin dosya başına 8 - 10 milyar lira rüşvet aldığı saptandı. Müfettiş sayısı beşe çıkarılırken son iki yılda hakkında sahte karar verilerek değişik bölgelerdeki genelevlerde çalışan 600 kadının dosyası da incelemeye alındı. 
   
   Sahte çalışma hakkı 
   Şebekedeki polislerin Ankara ve Çankırı genelevlerinde işyeri bulunan Şerife Alaca'yla bağlantısı olduğu anlaşıldı. Şebekenin, Alaca gibi birkaç genelev sahibinin isteği doğrultusunda sahte izin belgesi , genel kadın başvurusu yapanlara da çalışma ve nakil hakkı verdiği belirlendi. Alptekin ile altı polis memuru açığa alınırken "organize suç şebekesi" ve "beyaz kadın ticareti" iddiasıyla başlatılan soruşturmanın sürdüğü ifade edildi. 
   
   
</TEXT>
</DOC>
