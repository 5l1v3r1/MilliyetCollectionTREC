<DOC>
<DOCNO> 169344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo17.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da yüzler gülüyor... 
</HEADLINE>
<TEXT>

     Sezona Hollanda'da kamp yaparak hazırlanan Bursaspor'da, hazırlık maçlarında alınan farklı galibiyetler ve genç futbolcuların performansları yüzleri güldürdü. 
     Basın sözcüsü Sedat Kaya, yeni sezon hazırlıklarının teknik direktör Gheorghe Hagi gözetiminde Hollanda'nın Eindhoven kentinde sürdüğünü, burada oynanan özel karşılaşmalarda alınan sonuçların kendilerini son derece memnun ettiğini söyledi. 
     Hagi'nin futbolculuk dönemindeki hırsını, teknik direktör olarak da takıma yansıttığını belirten Kaya, ''Aldığımız bilgiler ve takımın oynadığı hazırlık maçlarındaki sonuçlar bunu gösteriyor. Yeni sezon hazırlıklarımız umduğumuz gibi başarılı geçiyor. Oyuncularımızın hırsı ve arzusu lig için bize umut verdi'' dedi. 
     Kaya, özellikle Bursa Merinosspor'dan takıma dahil edilen genç oyuncuların performasının oldukça iyi olduğunu ifade ederek, ''Bu yıl forma aslanın ağzında. Çok geniş bir kadromuz var. Oyuncularımız formayı kapmak için var gücüyle çalışıyor'' diye konuştu. 
     Transfer döneminde teknik direktör Hagi'nin isteği doğrultusunda Trabzonspor'dan Erman Güraçar, Malatyaspor'dan Sertan ile 4 Rumen oyuncuyu kadrolarına dahil ettiklerini anlatan Kaya, şu an için başka transferin gündemde olmadığını, Hagi'den de yeni transfer isteği gelmediğini bildirdi. 
     Kaya, Hagi'nin ve yeni transferlerin ardından kentte büyük beklentiler oluştuğuna da değinerek, ''Yine de temkinli olmak lazım. Büyük hedefler koyup o hedeflere ulaşamayınca hayal kırıklığı oluyor. Hedef kendiliğinden oluşacaktır. Tüm camia olarak sabretmemiz lazım. Güzel günler yakında'' dedi. 
     Yarın yapılacak fikstür çekimine Başkan Fikret Üstenci ile Federasyon Temsilcisi Mesut Moral'ın katılacağını da kaydeden Kaya, iyi bir başlangıç yapmak için ilk maçı kendi sahalarında oynamak istediklerini sözlerine ekledi. 
     
</TEXT>
</DOC>
