<DOC>
<DOCNO> 159514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo13.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük yıldız Martina Hingis'i örnek alıyor... 
</HEADLINE>
<TEXT>

     Samsunlu 11 yaşındaki Seven Oral, küçük yaşına karşın 2 yılda kazandığı başarılarıyla gelecekte tenis sporunda dünya çapında bir yıldız olmayı hedefliyor. 
     Samsun Tenis İhtisas Kulübü'nde 5 yıl önce tenise başlayan 11 yaşındaki Seven Oral, 2002 ve 2003 yıllarında katıldığı Türkiye klasmanında 10 ve 12 yaş grubundaki müsabakalarda toplam 5 kez birincilik alırken, son olarak bu yıl nisan ayında Antalya'da düzenlenen Uluslararası ETA Turnuvası'nda da Avrupa ikincisi oldu. 
     Küçük yaşına karşın büyük başarılar kazanan Oral, İsviçreli ünlü raket Martina Hingis'i örnek aldığını ve büyüdüğü zaman onun gibi dünya çapında bir tenisçi olamayı düşlediğini söyledi. 
     23 Nisan İlköğretim Okulu 5-B sınıfı öğrencisi Oral, bu düşünü bir gün mutlaka gerçekleştireceğini belirterek, şöyle konuştu 
     ''Günde 4 saat antreman yapıyorum. Çok çalışıyorum. Amacım büyüyünce dünya çapında bir tenisçi olmak. Bunu mutlaka başaracağım. Ailem de benim bunu başaracağıma inanıyor ve beni destekliyor. Başarımı aileme ve Gürcü hocam Zugrab Mjavia'ya borçluyum.'' Galatasaray'da forma giymiş eski bir futbolcu olan baba Engin Oral ise kızıyla gurur duyduğunu belirterek, ''Onun ileride bir yıldız olması için elimizden geleni yapıyoruz. Ben de eski bir sporcu olduğum için kızımı anlıyorum'' dedi. 
     
</TEXT>
</DOC>
