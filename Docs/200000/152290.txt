<DOC>
<DOCNO> 152290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun09.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Blair, Clinton'dan taktik aldı" 
</HEADLINE>
<TEXT>

     İngiltere'de yayımlanan The Guardian gazetesi, İngiltere Başbakanı Tony Blair'in Irak savaşı öncesinde ABD'nin eski Başkanı Bill Clinton ile defalarca görüşerek kendisinden Irak savaşına giden hazırlık döneminde Avrupa ile ABD arasındaki soğukluğu giderme konusunda taktik aldığını öne sürdü. 
     Blair'in, Mart ayı içinde, diplomasinin sona erdiği günlerde son derece önemli bir hafta sonunu İngiltere'nin Checquers bölgesindeki yazlık konutunda Clinton ile birlikte konuyu enine boyuna tartışarak geçirdiğini öne süren gazete, Blair'in BM Güvenlik Konseyi üyelerinden biri olan ve o sırada büyük önem kazanan Şili'nin Cumhurbaşkanı Ricardo Lagos'u ikna etmeye çalıştığını hatırlattı. 
     Bundan üç gün sonra da Bill Clinton'ın çok seyrek yaptığı bir şeyi yapıp, kendisinden sonra göreve gelen Başkan Bush'a kamuoyu önünde silah denetçilerine daha çok süre tanınması için ricada bulunduğunu hatırlatan Guardian, ''Aynı noktada Başbakan Blair de ABD'ye özel olarak mühletin uzatılması için baskıda bulunuyordu. Böylece, Saddam'ın BM ile işbirliğine yanaştığını göstermesinin mümkün olabileceğini belirtiyordu'' dedi. 
     Clinton'ın başkanlığı 1993-2000 döneminde de ABD eski Başkanı ile Blair'in sıcak ilişkileri bulunduğunu hatırlatan gazete, ''Clinton'ın gittiği seçimden sonra Blair ve yakın çevresi, ABD'nin yeni yönetimiyle özel ilişkiler kurma telaşına düştü'' yorumunda da bulundu. 
     





</TEXT>
</DOC>
