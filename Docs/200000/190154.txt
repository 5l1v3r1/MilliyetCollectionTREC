<DOC>
<DOCNO> 190154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko12.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekfen'in kurucularından Gökyiğit Tünelin ucunda ışık görüyoruz 
</HEADLINE>
<TEXT>

     Tekfen Holding'in 3 kurucusundan Nihat Gökyiğit, ekonomideki gelişmeleri değerlendirirken, ''Tünelin ucunda artık ışık görüyoruz'' dedi. 
     Feyyaz Berker ve Necati Akçağlılar ile birlikte Tekfen Tower'ın açılışında basın mensuplarının sorularını yanıtlayan Nihat Gökyiğit, esas işlerinin inşaat olduğunu ve yine bu alana ağırlık vereceklerini söyledi. 
     Gökyiğit, inşaat alanında daha çok yurtdışında faaliyetleri bulunduğunu ve Türkiye'de bu işlerin zamanla açılacağını beklediklerini ifade ederek, şunları kaydetti 
     ''Şu anda en faal olduğumuz yer Azerbaycan, Kazakistan ve Suudi Arabistan. Bu ülkelerde inşaat faaliyetleri devam ediyor. Onun dışındaki en büyük işimiz gübredir. O devam edecek ve bankamız Tekfenbank da büyüyor. Bugüne kadar çok dikkatli götürdük. Şimdi biraz daha genişleme içindeyiz. Liman faaliyetlerimiz var. Çeşitli servis şirketlerimiz var. Böyle devam ediyor.'' Gökyiğit, ''Hükümetin attığı adımlarla ekonomide 2003 yılında raylar yerine oturmuş gibi bir görüntü aldınız mı '' sorusu üzerine, tünelin ucunda artık ışık gördüklerini belirterek, ''Bekliyoruz. Muhakkak surette daha iyiye doğru gidiyoruz'' diye konuştu. 
     
     FEYYAZ BERKER ÇOK BÜYÜK PROJELERE İMZA ATTIK 
     Feyyaz Berker de Irak'ta çok büyük projelere imza attıklarını bildirerek, şunları kaydetti 
     ''Hala bizi bekliyorlar. Hem Azerbaycan'da, hem Kazakistan'da, hem de Irak'ta çok büyük projelere hazırız, ama onlar hazır değil. Çok iyi eserler verdik. Bizi tanıyorlar, çok arzu ediyorlar ve bize çok güveniyorlar. Çünkü her yaptığımız işi zamanında, onlara herhangi bir problem getirmeden bitirdik ve biz de orada hakikaten bir problem yaşamadık. Yani bürokrasi bizi engellemedi. O bakımdan bu ülkelerde çok başarılı çalışma imkanı bulduk.'' Berker, ''Ekonomide raylar yerine oturdu mu '' sorusunu, alınan neticelerin müspet olduğunu ifade ederek, ''Bu müspet neticeler inşallah bozulmaz. Artık herşey düzeldi, bırakalım istediğimiz olsun denirse ipin ucu kaçar. Çünkü ekonomide güvenilirlik çok önemli'' yanıtını verdi. 
     Dünyada Türkiye'ye güvenin arttığını ve bu güveni kalıcı yapmak gerektiğini vurgulayan Berker, şöyle dedi 
     ''Bu öyle kolay olmuyor. Yani sağlığını kolay kaybedebiliyorsun, ama tekrar bunu geri almak çok zor. Onun için ekonomide de güvenirlilik çok önemli ve Türkiye'nin bunu başaracağını dünyaya, IMF ve diğer bütün diğer bütün kuruluşlara inandırmamız lazım. Türkiye, inanıyorum ki bu düzlüğe çıkacak ve 2004 çok daha başarılı olacak.'' Kuruculardan Necati Akçağlılar ise ''İnşallah 2004'de artık bu politik durum bir hizaya gelir'' dedi. 
     
</TEXT>
</DOC>
