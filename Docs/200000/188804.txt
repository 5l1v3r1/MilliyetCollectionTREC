<DOC>
<DOCNO> 188804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko23.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da yaklaşık 35 bin 200 Türk bakkal ve market var 
</HEADLINE>
<TEXT>

     Almanya'da yapılan bir araştırma, Avrupa genelinde yaklaşık 35 bin 200 Türk bakkal ve marketinin bulunduğunu ortaya çıkardı. 
     Merkezi Essen kentinde bulunan Türkiye Araştırmalar Merkezi TAM tarafından yapılan araştırmaya göre, Avrupa'daki Türk bakkal ve marketler, 2002 yılında 3.5 milyar Euro'luk yatırım yaparak 14 milyar 100 milyon Euro gelir sağladılar. 
     TAM Yabancı Girişimciler için Bağlantı Büroları Koordinatörü Yunus Ulusoy, Türk bakkal ve marketlerinde toplam 170 bin kişinin çalıştığına dikkati çekerek, ''60'lı yılların sonu ve 70'li yılların başında Avrupa'ya gelen ilk Türk işçileriyle birlikte gıda ihtiyacını karşılamak amacıyla kurulan küçük Türk bakkalları sonucunda oluşan Avrupa'daki Türk gıda sektörü, Almanlara da Türk gıda ürünlerinin sunulmaya başlanmasıyla daha da güçlendi'' dedi. 
     Türk bakkal ve marketlerinin, Avrupa ülkelerindeki gıda sektörünün artık vazgeçilmez bir parçası haline geldiğine işaret eden Ulusoy, AB'nin gümrük ve bürokratik mevzuatından kaynaklanan sorunlar bulunduğunu söyledi. 
     Ulusoy, bir taraftan AB'nin kota ve gümrük uygulamalarının sorun olduğunu, AB'den kaynaklanan tarife dışı engellerin de henüz ortadan kaldırılamadığını belirtti. 
     Ulusoy, Türk dükkan sahiplerinin, Türk hükümetinden sorunları hakkında daha fazla duyarlılık beklediklerini kaydederek, Türkiye'nin şap hastalığı konusunda çok ciddi girişimlerde bulunamamış olmasının da, Avrupa'ya Türkiye'den hayvansal ürün getirilmesini zorlaştırdığını ifade etti. 
     
</TEXT>
</DOC>
