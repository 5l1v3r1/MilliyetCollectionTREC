<DOC>
<DOCNO> 164028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/siyaset/asiy.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte askerden 'uyum' formülü 
</HEADLINE>
<TEXT>

1-MGK'daki asker sayısı inebilir.. 2-Genel Sekreter asker kalmalı.. 
     BARKIN ŞIK Ankara 

     Askerler, hükümetin Milli Güvenlik Kurulu'nun MGK asker üye sayısının Genelkurmay Başkanı ile sınırlandırılması planına, "görüşülecek konulara bağlı olarak ilgili kuvvet komutanlarının toplantılara katılması, ancak genel sekreterin yine asker olması" formülü ile yanıt vermeye hazırlanıyor. 
     MGK'nın yapısı ve rolüne ilişkin değişikliklere gidilmesi hedeflenen 7. Uyum Paketi'nde kurulun asker üye sayısında indirime gidilmesine ilişkin bir düzenlemenin de planlandığı, askeri çevrelerin bu değişikliğe "önyargısız" baktıkları kaydedildi. Askeri çevrelerin, kurulda gündeme gelen konulara bağlı olarak ilgili kuvvet komutanlarının toplantılarda yer alması formülüne sıcak baktıkları belirtildi. 
     Kulislere yansıyan bilgilere göre bu görüşün kabul edilmesi durumunda Türk hava sahası ve güvenliği ile ilgili konuların ele alındığı toplantılara Hava Kuvvetleri Komutanı, Türk suları ve güvenliği ile ilgili toplantılara Deniz Kuvvetleri Komutanı, sınır güvenliği ile ilgili toplantılara Kara Kuvvetleri Komutanı, iç güvenlik ve asayiş ile ilgili toplantılara da Jandarma Genel Komutanı katılarak kurula bilgi verecek ve görüşlerini aktaracak. 
     Kuvvet komutanları, MGK'nın asli üyelerinin katılabildiği "serbest müzakere" bölümünde ise yer alamayacak. Kurulun asli üyelerinin, Cumhurbaşkanı, Başbakan, Başbakan yardımcıları, İçişleri, Dışişleri, Milli Savunma ve Adalet bakanlarının yanı sıra Genelkurmay Başkanı ile sınırlandırılmasına "soğuk" bakmayan askerler, MGK'nın iç ve dış güvenlik konusundaki rolünün ise devam etmesi gerektiğine inanıyor. 
     Askeri çevrelerin, MGK Genel Sekreterliği'nin başına sivil bir isim getirilmesine ise sıcak bakmadıkları belirtiliyor. Askerlerin henüz detayları ortaya çıkmayan 7. Uyum Paketi üzerinde değerlendirme yaptıkları ve hükümetin "birinci derecede devlet memurları arasından seçilecek sivil genel sekreter" planına Avrupa Birliği ülkelerinden örneklerle yanıt verilmesi için bir çalışma yürüttükleri kaydediliyor. 
     Katılım Ortaklığı Belgesi'nde yer alan askeri harcamaların sivil denetime açılmasının da 7. Uyum Paketi ile birlikte gündeme geleceği belirtildi. Hükümet, bu kapsamda askeri bütçelerin TBMM Plan ve Bütçe Komisyonu'nda "gizli" olarak görüşülmesi uygulamasına son verilmesi, Savunma Sanayii Müsteşarlığı'nca yapılan alımlar ile askeri harcamaların Sayıştay denetimine açılmasını planlanıyor. 
     
'Bakanlar da katılmasın'      CNN Türk'ün "savunma çevreleri"ne dayanarak dün verdiği habere göre ise, askerler, MGK Genel Sekreterliği'ne sivil üye getirilmesi ile MİT Müsteşarı'nın sivilleştirilmesi arasında bağlantı kuruyor. Bu çevreler, MİT'te asker çalışanların tasfiye edildiğini belirterek, "Acaba aynı amaç mı hedefleniyor " sorusunun yanıtını arıyor. Savunma çevreleri, kuvvet komutanlarının MGK'da asli üyelikten çıkarılmasına ilişkin olarak da "Kuvvet komutanları yerine Genelkurmay Başkanı konuşur, denilirse, hükümet üyeleri yerine de Başbakan konuşur, denir. Önce bu kadar üyeye, ardından da kurula gerek kalmaz, Amaç bu olabilir mi " değerlendirmesini yapıyor. 
     

</TEXT>
</DOC>
