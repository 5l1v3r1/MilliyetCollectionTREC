<DOC>
<DOCNO> 184539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun26.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Powell, Gül'den asker için taahhüt alamadı" 
</HEADLINE>
<TEXT>

     New York Times gazetesi, ''ABD Dışişleri Bakanı Colin Powell'ın, dün görüştüğü Dışişleri Bakanı ve Başbakan Yardımcısı Abdullah Gül'den, Irak'a asker gönderilmesiyle ilgili açık taahhüt alamadığını'' yazdı. 
     Gazetenin haberinde, ABD Başkanı George Bush'un BM'deki konuşmasının da, savaş karşıtı ülkelerin tutumlarını yumuşatmaya yetmediğine dikkat çekildi. 
     Haberde, ''Bu durumda Washington'un, Irak'a yeni barış gücü askerleri getirme ve mali yardım sağlama girişimlerinin başarısızlığa uğradığı'' belirtildi. 
     Direnişin çok güçlü olduğunun anlaşılması üzerine Bush'un, görüştüğü Fransa, Almanya, Hindistan ve Pakistan gibi ülkelerin liderlerinden yardım talebinde bulunmaya bile kalkışmadığı kaydedildi. 
     Haberde, ''Colin Powell'ın da Gül ile yaptığı görüşmede Türk barış gücü askerlerinin gönderilmesi konusunu gündeme getirdiği, ancak Gül'den açık taahhüt alamadığı'' kaydedildi. 
     Gazeteye göre, Bush yönetimi, yabancı ülkelerden 10-15 bin kişilik barış gücü askeri toplamayı ümit ediyordu. 
     Öte yandan, Irak'ta asker konusunda iyice sıkışan Bush yönetiminin birkaç hafta içinde binlerce yedeği silah altına alabileceği ifade edildi. 
     New York Times gazetesi, ''Bush'un Türkiye, Hindistan, Pakistan ve Güney Kore gibi ülkeleri, Irak'ta çokuluslu güç oluşturmaya ikna edememesi durumunda bunun kaçınılmaz olacağını'' yazdı. 
     Gazeteye açıklamada bulunan ABD Genelkurmay Başkan Yardımcısı General Peter Pace, ''Yönetim hala yabancı ülkelerin büyük çaplı katkılarda bulunacaklarını ümit ediyor. Ancak ümit etmek bir plan değildir'' diye konuştu. 
     
</TEXT>
</DOC>
