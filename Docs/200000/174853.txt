<DOC>
<DOCNO> 174853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo09.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da Ümit Karan ve Pinto CSKA Sofya maçında zor 
</HEADLINE>
<TEXT>

     Birinci Süper Futbol Ligi'nde sezona 2-1'lik Diyarbakırspor galibiyetiyle başlayan Galatasaray, CSKA Sofya ile yapacağı Şampiyonlar Ligi 3. ön eleme turu maçının hazırlıklarına ara vermeden başladı. 
     Bulgar temsilcisiyle 13 Ağustos Çarşamba günü karşılaşacak olan sarı-kırmızılılar, teknik direktör Fatih Terim yönetiminde Florya Metin Oktay Tesisleri'nde yaklaşık 1,5 saat süren bir antrenman yaptı. 
     Diyarbakırspor karşısında 90 dakika forma giyen oyuncuların hafif bir koşunun ardından ayrıldığı idmanda, diğer futbolcular yarı sahada çift kale maçı yaptılar. 
     Galatasaray'da sakatlıkları bulunan oyunculardan Volkan, takımla birlikte çalışırken, Ümit, Abdullah, Baliç ve Pinto ise koşu yaptılar. 
     
     ÜMİT KARAN VE PİNTO'NUN OYNAMASI ZOR 
     Kulüp doktoru Serhan Kurtulmuş, sakatlıkları devam eden Baliç ve Abdullah'ın yanı sıra, kasığında ağrıları bulunan Ümit ile zorlanmaya bağlı olarak arka adalesinden sakatlanan Pinto'nun da CSKA Sofya maçına yetiştirilmelerinin zor göründüğünü açıkladı. 
     Kurtulmuş, bugün çalışmalara başlayan Volkan'ı ise deneme amacıyla antrenmana çıkardıklarını ve durumunu tekrar kontrol edeceklerini sözlerine ekledi. 
     Sarı-kırmızılılar, CSKA Sofya maçı hazırlıklarını yarın akşam gerçekleştirecekleri antrenmanla sürdürecek. 
     
</TEXT>
</DOC>
