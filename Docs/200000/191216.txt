<DOC>
<DOCNO> 191216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo23.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - Samsunspor maçının ardından 
</HEADLINE>
<TEXT>

     Galatasaray ile Samsunspor arasında yapılan karşılaşmanın ilk yarısı 0-0 berabere tamamlanınca, sarı-kırmızılı taraftarlar, takımlarını ''ateşleyebilmek'' için kapalı tribündeki yerlerini değiştirdi. 
     Atatürk Olimpiyat Stadı'nda genellikle 2. katta bir bütün olarak oturan taraftarlar, bu bölümün sahaya uzak olduğunu göz önünde bulundurarak, tezahüratlarını sahaya duyurabilmek için ikinci yarının başlangıcıyla birlikte alt kata indiler. 
     İlk yarıda pek sesleri duyulmayan taraftarların, ikinci devrede takımlarını coşkuyla destekledikleri gözlendi. 
     
     NOTLAR 
     Galatasaray'da maçın ilk yarısında fazla etkili olamayan Hakan Şükür, 63. dakikada kaleyi attığı ilk şutta gole ulaştı. 
     Karşılaşmada Bratu ve Frank De Boer'un birer şutunda top kale direklerinden döndü. 
     Maçın 19. dakikasında Hasan ile Ayhan, gollük bir pozisyon sonrasında tartıştı. Hasan topun arkasında gideceğine önünde koşunca Ayhan, bu futbolcuya sinirlendi. Yüzde yüzlük gol pozisyonunda pas vermek yerine kaleye şut çekmek zorunda kalan Ayhan, takım arkadaşına ''Ofsayttasın, niye geriden gelmiyorsun'' diye seslendi. 
     Maçtan sonra zorlu şartlarda stada gelen taraftarlara yapılan anonsla teşekkür edildi. 
     Maç sonrasında Ayhan, Beşiktaş'tan takım arkadaşı Shorunmu ile kucaklaştı. 
     
     GALATASARAY 4'DE 4 YAPTI 
     Galatasaray, ligde üst üste yaptığı 4 karşılaşmadan da galibiyetle ayrılarak, 12 puan topladı. 
     Sarı-kırmızılılar, 6. haftadaki 2-2'lik Fenerbahçe maçının ardından, 7. haftada Adanaspor'u deplasmanda 2-0, Akçaabat Sebatspor'u kendi sahasında 4-3, Çaykur Rizespor'u dış sahada 1-0 yendikten sonra Samsunspor'u da 1-0 mağlup ederek, galibiyet serisini sürdürdü. 
     
</TEXT>
</DOC>
