<DOC>
<DOCNO> 169173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur20.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Devletin fabrika kurduğu dönem geride kalmıştır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ülkenin geleceği ve refah düzeyinin yükseltilmesi amacıyla mevcut potansiyellerin harekete geçirildiğini belirterek, ''Devlet Planlama Teşkilatı bünyesinde, bölge planlama istatistikleri oluşturuyoruz'' dedi. 
     Partisinin il kongresine katılmak üzere Tokat'a gelen Şener, Vali Ayhan Nasuhbeyoğlu'nu makamında ziyaret ederek, ilin sorunları hakkında bilgi aldı. 
     Şener, bölgenin sorunlarını bildiklerini belirterek, ''Türkiye'de her şeyin güzel olmasını istiyoruz, Türkiye'nin tamamı bir bütündür. Her bölgede yaşayan vatandaşlarımızın mutlu olmasını istiyoruz, mevcut sorunları aşmaya çalışıyoruz'' diye konuştu. 
     Tokat'ın, önemli potansiyele sahip bir il olduğuna işaret eden Bakan Şener, konuşmasını şöyle sürdürdü 
     ''Bu potansiyelin harekete geçmesinin, Türkiye'nin geleceği açısından, ülkemizin refah düzeyinin yükseltilmesi açısından önemli olduğunu biliyoruz. Devlet Planlama Teşkilatı bünyesinde, bölge planlama istatistikleri oluşturuyoruz. Türkiye 26 bölge halinde planlanmıştır. Bu bölgelerden biri de Yeşilırmak Vadisi'ndeki illeri kapsamaktadır. 26 kalkınma bölgesinden biri de Samsun, Çorum, Amasya ve Tokat'ı içine alan bu bölgede oluşturulacaktır.'' Bölgelerin, coğrafi özellikleri dikkate alınmak suretiyle biraraya getirildiğine dikkati çeken Şener, ''Bunun projesiyle ilgili çalışmalar yapılıyor. İhalesi yapılmıştır. 26 bölge içerisinde, bölgeye yönelik proje ihalesinin yapıldığı ilk bölge de burasıdır. Bu, bölgeye verdiğimiz önemi gösterir'' dedi. 
     Diğer bölgelerde de çalışmaların devam ettiğini söyleyen Şener, bu bölgede ise değerlendirilecek önemli noktaların olduğunu, Karadeniz ve Akdeniz bağlantısında Tokat'ın önemli bir yere sahip bulunduğunu bildirdi. 
     Tokat'ın doğu-batı bağlantısında da stratejik öneme sahip olduğuna dikkati çeken Devlet Bakanı Şener, ''Tokat'ın her iki açıdan da ulaşım ağlarının, Türkiye'nin mastır planına uygun bir şekilde süratlice tamamlanması lazımdır'' diye konuştu. Şener, konuşmasını şöyle tamamladı 
     ''Devletin fabrika kurduğu dönem geride kalmıştır. Özel sektörün özendirilmesi ve yatırım potansiyelini artırmak, ayrıca devlet politikası olarak devam etmektedir. Yatırımın, üretimin, istihdamın artması da temel çabalarımızın içerisindedir.'' 
     
     VALİYE, 1 DAKİKA EK SÜRE 

     Devlet Bakanı ve Başbakan Yardımcısı Şener, makamında ilin sorunları hakkında kendisine bilgi veren Tokat Valisi Ayhan Nasuhbeyoğlu'na, konuşmasına başlamadan önce, ''Beni kaç dakika bekleteceksiniz '' diye sordu. Vali Nasuhbeyoğlu ise ''3 dakika'' cevabını verdi. 
     Vali Nasuhbeyoğlu, 1971'den beri yaşanan bir terör olgusu olduğunu, bu olgunun daha ileri gitmemesi için özellikle kırsal altyapının düzeltilmesine yönelik yoğun faaliyetlerin bulunduğunu belirterek, ''Bu faaliyetlerimizin hükümet tarafından desteklenmesi gerekiyor'' diye konuştu. 
     Nasunbeyoğlu'nun konuşması devam ederken saatine bakan Şener, ''3 dakika dediniz ama 13 dakika oldu'' deyince, Şener'in yanında bulunan AK Parti Tokat Milletvekili Ergün Dağcıoğlu, ''1 dakika daha ek süre verin de Valimiz konuşmasını tamamlasın'' dedi. 
     Bunun üzerine Tokat Valisi Nasuhbeyoğlu, konuşmasını 1 dakika sonra tamamladı. 

     
</TEXT>
</DOC>
