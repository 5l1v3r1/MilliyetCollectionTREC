<DOC>
<DOCNO> 176803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur08.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevişirken basan bekçiyi öldürdü, mektup yazınca yakalandı 
</HEADLINE>
<TEXT>

     Mehmet SOYKAN SAMSUN, DHA 
     

SAMSUN'un Tepecik Köyü Ormanlık alanda kız arkadaşı İlknur Taşan ile sevişirken, kendisini yakalayan Emniyet Müdürlüğü'nde görevli 45 yaşındaki bekçi Sebahattin Kaytan'ı bıçaklayarak öldüren Mustafa Tulum, tutuklanırken, olay sırasında yanında bulunan kız arkadaşı tutuksuz yargılanmak üzere bırakıldı. Tulum'u sevgilisine yazdığı mektup ele verdi. 
     Merkeze bağlı Tepecik Köyü'nde 3 gün önce meydana gelen olayda, 20 yaşındaki Mustafa Tulum, kız arkadaşı 22 yaşındaki İlknur Taşan ile ormanlık alanda sevişirken, Emniyet Müdürlüğü'nde görevli bekçi Sebahattin Kaytan, tarafından yakalanınca Kaytan'ı bıçaklayarak öldürdü. 
     Çevrede geniş araştırma yapan jandarma ve polis, istihbarat doğrultusunda İlknur Taşan'ın evine önceki akşam baskın düzenledi ve Mustafa Tulum'un İlknur Taşan'a yazdığı mektubu buldu. Tulum'un kız arkadaşı Taşan'a gönderdiği mektupta, "Ben uzaklara gidiyorum. Biletimi aldım. Eğer yakalanırsam seni çok sevdiğimi unutma. Önceki gün ormanda bıçakladığımız adam bekçi çıktı'' yazıyordu. 
     Bunun üzerine otogarda önlem alan polis, Sivas'a kaçmak isteyen Mustafa Tulum'u yakalayarak sevgilisi İlknur Taşan ile birlikte gözaltına aldı. Mustafa Tulum suçunu itiraf ederken, "İlknur ile sevişirken bizi yakaladı. Çok korktuk, bizi polise vereceğini söyleyince ailelerimize rezil olacağız diye bıçakladım. Pişmanım üstelik o gün yapıştırıcı koklamıştım'' dedi. Ardından nöbetçi mahkemeye çıkarılan Tulum tutuklandı. Kız arkadaşı İlknur Taşan, tutuksuz yargılanmak üzere serbest bırakıldı. 
     
</TEXT>
</DOC>
