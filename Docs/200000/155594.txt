<DOC>
<DOCNO> 155594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko17.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda yeni endeks 2005'te... 
</HEADLINE>
<TEXT>

     Devlet İstatistik Enstitüsü DİE Başkanı Ömer Demir, 2005 yılı başından itibaren ''2003 yılı bazlı'' yeni enflasyon endeksine geçileceğini açıkladı. 
     Ömer Demir, hanehalkı işgücü anket çalışmalarının bu yılın Ocak ayında başladığını hatırlatırken, bu çalışmaların yıl boyunca süreceğini anlattı. 
     Bunun ardından 2003 baz yılı için tüketim kalıplarının belirleneceğini kaydeden DİE Başkanı, 2004 yılı içinde örneklemlerin seçilerek çalışmanın tamamlanacağını ve 2005 yılı başından itibaren de, enflasyonun yeni endeksle hesaplanacağını bildirdi. 
     2005 yılından sonra her yıl hanehalkı anketlerini her yıl yenileyeceklerini ifade eden Demir, böylelikle enflasyonun hesaplandığı sepetin, gelişmelere göre devamlı şekilde güncellenmiş olacağını söyledi. 
     
     YENİ ENDEKSLE ENFLASYON ARTAR VEYA AZALIR MI 
     Yeni endeksle birlikte ''enflasyonda bir fark olup olmayacağına'' ilişkin olarak Demir, tüketim kalıpları ve tüketim maddelerinin ağırlıklarındaki değişiklikler nedeniyle, eski endeksle yeni endeks arasında farklar olabileceğine işaret ederken, ''Ama şimdiden artar veya azalır diye bir spekülasyon yapmak mümkün değil'' dedi. 
     Ömer Demir, bu farkın görülebilmesi için, 2005 yılından itibaren bir süre hem yeni 2003 bazlı hem de eski 1994 bazlı endeksin birlikte yayınlanacağını vurguladı. 
     
     ENFLASYON RAKAMINA ELEŞTİRİLER 
     Zaman zaman gündeme gelen, ''emirle enflasyon rakamlarının indirildiği'' yönündeki eleştirilerin hatırlatılması üzerine de Başkan Demir, ''emirle burada fiyatların değiştirildiği ispatlanabilirse, Türkiye'nin en büyük yolsuzluğu ortaya çıkarılmış demektir. Elinde bilgisi belgesi olan varsa, kamuoyuyla paylaşmalı...Bu tür beyanların sahipleri sorumlu davranmalı'' diye konuştu. 
     Aylık enflasyon belirlenirken 180 bin civarında fiyatın esas alındığını anlatan DİE Başkanı, rakamlar belirlenirken alanda çalışanlardan art niyetli kimseler dahi olsa enflasyon rakamını etkilemelerinin güçlüğüne dikkati çekti. 
     
     KAYIT DIŞI EKONOMİ 
     Kayıt dışı ekonomiye ilişkin bir çalışmaları olup olmadığı yönündeki soru üzerine ise Demir, DİE'nin gözlemlenemeyen ekonomiye ilişkin bir projesi olduğunu kaydetti. 
     Bunun sadece kayıt dışı ekonomiyi kapsamadığını, kendi ürettiğini tüketenleri de içine alacağını anlatan Demir, çalışmanın Eurostat ile birlikte yürütüldüğünü anlattı. 
     
     SANAYİ İŞYERİ SAYIMI 
     DİE tarafından gerçekleştirilen sanayi işyeri sayımına da değinen Demir, bu sayımın sonucunda bir İş Kayıt Sistemi kurmayı hedeflediklerini anlattı. 
     Sayım çalışmalarının başarıyla tamamlanması durumunda, yeni açılan ve kapanan şirketlerin sistemden eklenip çıkarılması suretiyle sürekli güncellenen bir İş Kayıt Sistemine sahip olunacağını kaydeden DİE Başkanı, böylelikle her 10 yılda bir sayım yapılmasına gerek kalmayacağını vurguladı. 
     Sayım için 10 binin üzerinde eleman kullanıldığını ve 10 trilyon lira civarında bir harcama planlandığını anlatan Demir, sayım sonuçlarının Temmuz ya da Ağustos ayında ortaya çıkacağını bildirdi. 
     Bunun ardından mobilya, turizm gibi sektörlerden seçilecek örneklemlerle çalışmanın daha da detaylandırılacağını anlatan Demir, bu çalışmanın sonucunun ise 2004 yılı Mart ayında ortaya konacağını sözlerine ekledi. 
     
</TEXT>
</DOC>
