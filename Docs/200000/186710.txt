<DOC>
<DOCNO> 186710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo07.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni çıkarmayın 
</HEADLINE>
<TEXT>

   Sebat maçında sakatlanan Hakan Şükür, Milli Takım menajeri Can Çobanoğlu'nu aradı, "İngiltere'ye karşı mutlaka oynayacağım" dedi 
      
   Aklı 11 Ekim'de 
   GALATASARAY'IN Akçaabat Sebatspor ile oynadığı karşılaşmada dizinden sakatlanan Hakan Şükür, MR'a girmeden önce apar topar milli takım yetkililerini aradı. Tecrübeli yıldız, Ay - Yıldızlı ekibin menajeri Can Çobanoğlu ile yaptığı telefon görüşmesinde, "Sakatım ama, İngiltere maçında mutlaka oynarım. Beni kimse engelleyemez. Lütfen beni milli takımdan çıkarmayın" ifadesini kullandı. 
   
   Tedavisi başladı 
   HAKAN Şükür'ün bu sözleri milli takım yetkililerini çok duygulandırdı. Yıldız oyuncunun tedavisine ise Florya Tesisleri'nde başlandı. Hakan bugünden itibaren tedavisini milli takım kampında sürdürecek. Hakan'nın oynayıp oynamayacağı ise henüz netlik kazanmadı. Hakan'ın forma giyme şansının yüksek olduğu ancak doktorların iki üç günlük dinlenmenin ardından kesin durumu hakkında açıklama yapacağı belirtildi. 
   
   Haydi hayırlısı    AVRUPA Şampiyonası'ndaki son maçını İngiltere ile oynayacak olan A Milli Takımı bugün İstanbul'da toplanacak. Polat Renaissance Oteli'nde biraraya gelecek olan milliler, ilk antrenmanını saat 18.00'de Florya Metin Oktay Tesisleri'nde yapacak. Milli Takımlar Teknik Direktörü Şenol Güneş ise saat 12.00'de İngiltere maçıyla ilgili basın toplantısı düzenleyecek. Bu arada Ümit Milli Takım'da bugünden itibaren hazırlıklarına başlayacak. 
   
   
</TEXT>
</DOC>
