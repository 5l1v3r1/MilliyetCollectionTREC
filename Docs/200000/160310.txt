<DOC>
<DOCNO> 160310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/yasam/yas02.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezarlıklarda bile rahat vermiyorlar 
</HEADLINE>
<TEXT>

İstanbul Mezarlıklar Müdürü isyan etti Kimi piknik yapmak istiyor, kimi 'Otopark yapalım', kimi 'Mezarlığınızda direksiyon eğitimi verelim' diyor 
     ŞENOL DEMİRCİ İstanbul 

     İstanbul Büyükşehir Belediyesi Mezarlıklar Müdürü S. Ahmet Olgun, kendilerine gelen garip taleplerden tam anlamıyla bunalmış durumda. 
     Kendilerine mezarlıklarda piknik yapmak isteyenlerden, otopark olarak kullanmak isteyenlere kadar birçok ilginç talep geldiğini söyleyen Olgun, İstanbul halkının artık mezarlıklara bakışının değişmesi gerektiğini belirtiyor. İstanbul halkının özellikle Zincirlikuyu Mezarlığı'nı 'bakımlı ve güvenli bir mek n' olarak değerlendirdiğini söyleyen Olgun, karşılaştıkları ilginç istekleri de şöyle anlatıyor 
     "Kimi mezarlığı otopark gibi kullanmak istediğini belirtiyor. Kimi sürücü kursları ise, 'Yollarınız uygun. Direksiyon eğitimi için tahsis edin' diyor. Ayrıca mezarlıktaki yolları evlerine giderken kestirme yol olarak değerlendirip kullanmak isteyenler de var. Yine çok sayıdaki vatandaş, hafta sonu pikniğini Zincirlikuyu Mezarlığı'nda yapmak için izin isteğinde bulunuyor." 
     
     'Babamın mezarı manzaralı olsun' 
     "Babam ömrünü gecekonduda geçirdi, bari mezarı Boğaz manzaralı olsun. Bu mezarlıkta akrabalarım, var. Ben de yer istiyorum" diyenlerin de çok olduğunu kaydeden Olgun, "Kendilerini 'Burası kooperatif değil' diyerek göndermek zorunda kalıyoruz. İstanbullular artık mezarlıkların huzur mek nı olduğunu anlamalı. Maalesef bunu anlatmakta çok zorlanıyoruz" diyor. 
     Bu arada mezar taşlarının tahrip edilmesi buralarda alkol alan ve çevreyi rahatsız edenlere karşı Mezarlıklar Müdürlüğü, güvenlik birimi oluşturmak istiyor. Bunun için İstanbul Büyükşehir Belediyesi, kentteki 204 mezarlığın güvenliğini sağlamak amacıyla hükümetten 250'si silahlı olmak üzere 750 kişilik kontenjan istedi. 
     

</TEXT>
</DOC>
