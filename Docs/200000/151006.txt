<DOC>
<DOCNO> 151006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo01.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim ''Deprem bizi çok olumsuz etkiledi'' 
</HEADLINE>
<TEXT>

     Türkiye Birinci Futbol Ligi'nde Göztepe ile Galatasaray arasında oynanan karşılaşma sonrasında bir açıklama yapan Galatasaray Teknik Direktörü Fatih Terim düşme potasındaki rakipleriyle çok zorlu bir karşılaşma oynadıklarını, bir çok pozisyon bulmalarına rağmen, sadece bir tanesini değerlendirebildiklerini söyledi. 
     Maçtan bir gece önce İzmir'de meydana gelen depremin kendilerini çok olumsuz etkilediğini belirten Terim, ''Ben 27. katta, futbolcularım ise 14. katta zor anlar yaşadık. Sonra hepimiz lobiye indik. Oyuncularımızı sabaha karşı odalarına gönderebildik'' dedi. 
     Terim, maçın ilk yarısında Göztepe karşısında çok etkili bir oyun sergilediklerini ifade ederek, şunları söyledi 
     ''Ancak Lukunku ile çok net 3 fırsatı harcadık. Tabii ki bir forvet oyuncusunun gol pozisyonuna girmesi bizim için çok önemlidir. Bu nedenle sabırlı davranmak zorundaydım. Xavier sakatlandığı ve oyundan çıkmak istediği için değişiklik yaptım. Onların sağlığı benim için çok önemlidir. 
     Uzun süredir forma şansı bulamayan Vedat ve Mehmet'in uyumu, beni çok sevindirdi. Hasan'ın da çok koşması, olumlu bir gelişmeydi. Sonuçta penaltı kaçırdığımız bir maçta galip ayrılarak şampiyonluk yolunda önemli bir avantaj yakalamamız sevindiricidir.'' Terim, gazetecilerin Beşiktaş-Fenerbahçe maçıyla ilgili sorularına ise ''Bu bir derbi maçıdır. Elbette ki Beşiktaş'ın yenilmesini istiyorum. Gençlerbirliği de bu yarışın içinde. Son haftalarda güçlü veya zayıf takım diye bir şey kalmamıştır'' dedi. 
     Göztepe Teknik Direktörü İlyas Tüfekçi ise Galatasaray'ın, ''tecrübesiyle'' kazandığını söyledi. 
     Tüfekçi, karşılaşmanın ilk yarısında, Galatasaray'ın kendilerine oranla daha üstün oynadığını belirterek, şöyle konuştu 
     ''Ancak ikinci yarıda oyunu dengeledik. Hakemin verdiği penaltı kararına bir şey diyemiyorum. Eğer o penaltı verildiyse, bizim penaltımız da verilmeliydi. Çünkü arasında bir fark yoktu. Özellikle maçın ilk dakikasında yakaladığımız pozisyonu cömertçe harcadık. Bu da bize pahalıya mal oldu. Sonuçta Galatasaray'ın, sadece tecrübesiyle kazandığını söyleyebilirim.'' 

     
</TEXT>
</DOC>
