<DOC>
<DOCNO> 178665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun17.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de Türk ve Yunan gemileri çarpıştı 
</HEADLINE>
<TEXT>

     Ege denizinde, Samos adası yakınlarında karşı yönlerden seyreden bir Türk kuru yük gemisiyle bir Yunan gemisinin çarpıştığı, kazada ölen ya da yaralanan olmadığı bildirildi. 
     Yunanistan Deniz Ticaret Bakanlığı'nın açıklamasına göre, sabah erken saatlerde Samos adasının 3 mil batısında meydana gelen kazada, 17 kişilik mürettebatıyla Ukrayna'dan İsrail'e gübre taşıyan ''Servet Deval'' isimli Türk bandıralı kuru yük gemisiyle Rodos adasından Türkiye'ye gitmekte olan ''Elpida 1'' isimli Yunan gemisinin henüz bilinmeyen nedenle çarpıştığı belirtildi. 
     Her iki geminin de mürettebatından ölen ya da yaralanan olmadığı belirtilen kazada, Türk gemisinin güvertesinde hafif çapta hasar meydana gelirken, Yunan gemisinin ön kısmında 2 metre boyunda bir yarık açıldığı kaydedildi. 
     Bakanlık açıklamasında, gemi kaptanlarının olayla ilgili ifadelerinin alınması için, her iki teknenin de Samos adasının Karlovasi limanına sevk edildiği bildirildi. 
     
</TEXT>
</DOC>
