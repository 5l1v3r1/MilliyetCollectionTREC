<DOC>
<DOCNO> 196970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/spor/ykoksaldi.html </URL>
<DATE> 2003/11/21/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Ekol galip geldi 
</HEADLINE>
<TEXT>

   
   Ümit millilerin eleme maçları, asla omuzların düşmesine izin vermeyecekleri maceraya dönüşmüştü. 90 3 bir tarafa, hep önde gidilen iddiada aniden saf dışı kalmak büyük bir yıkım ve boşluğa düşme hissi yaratıyor. O gözyaşlarının sebebi de bu. Benzer hayal kırıklığını, grubunu namağlup ve 1 gol yiyerek bitiren ama Portekiz'e elenen Fransa da yaşıyor. 
   Ümit millileri bu macerada ayakta tutan, gerçekten takım gibi oynama çabaları ve iyi oturtulan üçlü savunma idi. Üstelik defans adamlarının top kullanma becerisi yüksekti. Tıpkı A millilerde olduğu gibi, savunmada kanat oyuncusu bulmakta zorlanıldı. Maçlar çoğu pozisyonda alternatifi olmayan kaskatı bir 11 ile oynandı. Raşit Çetiner gerektiğinde bile fazla bozamıyor, bozmuyordu. Ona ilk darbeyi de Tuncay'ın eksikliği vurdu, çok şey götürdü. Fransa ve Portekiz yıldızlarını ümitlere kaydırırken, Şenol Güneş oynatmayacağını kendisinin bildiği Tuncay'ı veremedi. 
   Almanya maçlarında sonucu belirleyen taktik oldu. Karşılık vermekte başarısızdık. Salı akşamı da ilk maçta 0 - 1 sonrasına benzer kilitlenen bir oyun vardı. Ama hiçbir alternatif hücum organizasyonu üretemeyip, aynı sert savunmada kaybolduk. Dengelerini bozmak için topu süratli biçimde, sürekli yön değiştirerek kullanmak ve oyuna tempo katmak gerekiyordu orta sahamız uygulayamadı. 1 - 0'ın diken üstünde oturtan dezavantajı da kaçınılmaz bir frenleyici oldu. 1 - 0 sonrası yenen baskıyla geri çekilmek de 93. dakika golünü davet etmekti zaten. Almanlar klasik belesçilikle aldılar belki ama o klasik yatışları yoktu. Dar alanda seri paslar yapmaları işlerin kontrolümüzden çıktığını gösteriyordu. İyi bir kademeli alan savunma örneği sergilediler. Bizi elemeyi ne kadar önemsedikleri tüm iç demeçlerinden de belliydi. 
   Türkiye içinde oynatmama ve rakibi bozmanın destur olduğu bir futbol anlayışı yavaş yavaş yerleşirken, milli takımlar da son 2 - 3 senedeki etkinliğini bu temelden aldı. Ancak ekol ve büyük rakiplere karşı bu anlayış tıkanıyor, hem taktik, hem de kurgu açısından yaratıcı olamıyoruz. Elemeler akabinde bunun tartışılması gerek. Tabii son milli maçlarda etkisiz kalıp çöken orta sahalarımızın da. 
   
      
</TEXT>
</DOC>
