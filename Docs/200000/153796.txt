<DOC>
<DOCNO> 153796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo26.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor 36 puanla düzlüğe çıkar... 
</HEADLINE>
<TEXT>

     Adanaspor, hafta sonunda Ankara deplasmanında Gençlerbirliği ile yapacağı karşılaşmanın hazırlıklarını sürdürüyor. 
     Adanaspor Kulübü Genel Menajeri Şahabettin Yavuzer, yazılı açıklamasında, Galatasaray beraberliğinin takıma yaşam verdiğini, aynı başarıyı diğer karşılaşmalarda da göstereceklerini belirterek, ''Kalan 5 maçımız final havasında geçecek, en az 36 puana ulaşmalıyız'' dedi. 
     Kalan 5 karşılaşmanın 2'sini şampiyonluğun en güçlü adaylarından Gençlerbirliği ve Beşiktaş ile yapacaklarını hatırlatan Yavuzer, şunları kaydetti 
     ''Hafta sonunda Gençlerbirliği ile yapacağımız karşılaşmanın kolay geçmeyeceğini biliyoruz. Rakibimize rahat bir şekilde de teslim olmayacağız. Teknik kadro ve sporcularımıza güveniyoruz. 
     Kalan 5 maçımızın 2'sini sahamızda, 3'ünü de deplasmanda yapacağız. Özellikle Gençlerbirliği ve Beşiktaş maçlarından 1'er puan almamız gerekiyor. Sahamızdaki 2 maçı da kesinlikle kazanarak 36 puanın üzerine çıkmalıyız.'' Yavuzer, Ankara'ya yarın hareket edeceklerini, kart cezalısı İlker ile sakatlığı süren ve ameliyat olacağı belirtilen Pachola'nın Gençlerbirliği karşılaşmasında forma giyemeyeceğini sözlerine ekledi. 
     




</TEXT>
</DOC>
