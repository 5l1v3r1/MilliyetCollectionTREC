<DOC>
<DOCNO> 179624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur36.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta kabul etmeyen hastane... 
</HEADLINE>
<TEXT>

     Samsun'un Alaçam İlçesi Devlet Hastanesi'nde, uzman hekim olmadığı için tedavi altına alınası gereken hastalar, başka hastanelere sevk ediliyor. 
     1998 yılında Sağlık Merkezi'nden hastaneye dönüştürülen Alaçam Devlet Hastanesi'ne, 1999 yılından bu yana atanan bazı uzman hekimler çeşitli nedenlerle görev başlamadı. 
     Halen 4 uzman hekim kadrosu bulunmasına rağmen pratisyen hekimlerin görev yaptığı hastanede, trafik kazaları da dahil gelen hastalar ilk müdahalenin ardından yatırılmayarak başka sağlık kurumlarına sevk ediliyor. 
     Başhekim Dr. Şafak Çay, 25 yataklı hastanede genelde ayakta tedavi yapıldığını belirterek, acilen uzman hekime ihtiyaçları bulunduğunu söyledi. 
     Kaymakam Zafer Orhan da, hastanenin acil olarak kadın doğum, çocuk ve dahiliye uzmanına ihtiyacı olduğunu belirterek, atama yapılabilmesi için Sağlık İl Müdürlüğü'ne yazı yazıldığını bildirdi. 
     Bu arada, hastanenin ameliyathanesinin de atıl durumda olduğu öğrenildi. 
     Yaklaşık 40 bin nüfuslu ilçede yaşayan vatandaşlar da mevcut durumdan şikayet ederek, yetkililerin sorunu acilen çözmesini istediler. 
     
</TEXT>
</DOC>
