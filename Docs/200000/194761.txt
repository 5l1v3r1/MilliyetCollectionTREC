<DOC>
<DOCNO> 194761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun23.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlerleme raporunun ardından AB ile Türkiye yeniden buluştu 
</HEADLINE>
<TEXT>

     Avrupa Birliği AB Troykası-Türkiye toplantısı, AB Dönem Başkanı İtalya'nın başkenti Roma'da başladı. 
     Önemli konukların ağırlandığı Villa Madama'da TSİ 13.00'te başlayan toplantıda AB Troykası, AB Dönem Başkanı İtalya'nın Dışişleri Bakanı Franco Frattini, Ocak'tan itibaren AB Dönem Başkanlığı görevini üstlenecek İrlanda'nın Dışişleri Bakanı Brian Cowen, AB Ortak Dış Politika ve Savunma Yüksek Temsilcisi Javier Solana, Türkiye ise Dışişleri Bakanı ve Başbakan Yardımcısı Abdullah Gül tarafından temsil ediliyor. 
     Toplantıya, AB Komisyonu'nun genişlemeden sorumlu üyesi Günter Verheugen de katılıyor. 
     AB Troykası-Türkiye toplantısında tarafların, başta Irak ve Afganistan olmak üzere uluslararası sorunlara ilişkin de görüş alışverişinde bulunmaları bekleniyor. Asıl gündemi ise Türkiye'nin AB üyelik süreci oluşturuyor. 
     İlerleme Raporu'nun yayınlanmasının ardından bu ilk buluşmada, Dışişleri Bakanı Gül tarafından Türkiye'nin AB üyeliği konusunda uygulamalar bağlamında da kararlı olduğunun vurgulanması bekleniyor. 
     Gül'ün Kıbrıs konusunda ise Avrupalı meslektaşlarına Türkiye'nin adadaki soruna bir çözüm bulunması için yeni bir açılım gerçekleştirmeye hazır olduğunu dile getirerek, AB'den de Rum kesimine uzlaşma için telkinde bulunmasını istemesi öngörülüyor. 
     Toplantı, bir çalışma yemeğiyle devam edecek. Katılımcıların TSİ 15.30 sularında ortak bir basın toplantısı düzenlemeleri bekleniyor. 
     
</TEXT>
</DOC>
