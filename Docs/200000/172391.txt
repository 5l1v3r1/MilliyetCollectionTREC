<DOC>
<DOCNO> 172391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur07.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolandırıcılıkta yeni yöntem Asansör tamirciliği... 
</HEADLINE>
<TEXT>

     Antalya'da dolandırıcılar yeni bir yöntemle, apartman yöneticilerini dolandırmaya başladı. 
     Akdeniz Asansör Sanayicileri Derneği AKASDER Başkanı Adil Şenol, yaptığı yazılı açıklamada, apartman yöneticilerini uyararak, kendilerini asansör bakımı yapan personel olarak tanıtan bazı kişilerin, apartman yöneticilerini gerçek dışı senaryolarla aldatarak, para sızdırdıklarını bildirdi. 
     Şenol, AKASDER'e son günlerde 150'ye yakın şikayet geldiğini belirterek, şu bilgileri verdi 
     ''Yaptığımız araştırmada, daha önce, sektörde çalıştığını düşündüğümüz kişiler, apartman yöneticilerine, Asansör firmasından geliyoruz. Asansörünüzün acil olarak bakıma ihtiyacı var diyerek, yağ almak bahanesiyle para alıp, ortadan kayboluyorlar.'' Adil Şenol, asansör firmalarını da bilgilendirdiklerini ve servise giden personele yaka kartı takılmasını istediklerini kaydederek, apartman yöneticilerinin de, servise gelen personelin, firmanın elemanı olup olmadığını, şirketi ya da AKASDER'i arayarak, doğrulatmalarını istedi. 
     
</TEXT>
</DOC>
