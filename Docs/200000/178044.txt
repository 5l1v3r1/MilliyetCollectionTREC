<DOC>
<DOCNO> 178044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo23.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CSKA'nın hocası Mladenov'un istifası kabul edilmedi... 
</HEADLINE>
<TEXT>

     Avrupa Şampiyonlar Ligi 3. ön eleme turu rövanşında çarşamba günü Galatasaray'la karşılaşacak Bulgaristan'ın CSKA Sofya takımının teknik direktörü Stoyço Mladenov'un istifasının kabul edilmediği bildirildi. 
     Galatasaray ile Sofya'daki ''Bılgarska Armiya'' stadında 27 Ağustos Çarşamba günü oynayacağı rövanş maçına üç gün kala Mladenov'un sunduğu sürpriz istifasını görüşen CSKA Sofya Yönetim Kurulu'nun, Mladenov'un görevine devam etmesi yönünde karar aldığı açıklandı. 
     CSKA Sofya Yönetim Kurulu toplantısından sonra yapılan resmi açıklamada, taraftarlar arasında olağanüstü heyecan yaratan istifanın reddedildiği bildirilirken, Mladenov'un daha önce imzaladığı sözleşmenin halen yürürlükte olduğu kaydedildi. 
     Öte yandan, CSKA'nın Sofya'ya bağlı Pançarevo semtindeki spor tesislerine kampa çekildiğini bildiren yönetim kurulu, futbolcuların Mladenov'un yönetiminde son bir antrenman yapacağını duyurdu. 
     Bu arada CSKA Sofya yönetimi, maç biletlerinin satışına başlandığını, Bulgar taraftarlarına 3 ile 8 leva 1.5-4 Euro arasında değişen fiyattan bilet satılırken, Türk seyircilerin alacağı biletlerin fiyatının 35 leva olacağını bildirdi. 
     ''Bılgarska Armiya'' stadının ''G'' bölümünde ise CSKA Sofya'yı İstanbul'da destekleyen Bulgar taraftarlarına 1 levadan 0.5 Euro özel fiyatlı 3 bin bilet satılacağı kaydedildi. 
     
</TEXT>
</DOC>
