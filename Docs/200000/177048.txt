<DOC>
<DOCNO> 177048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur25.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Çetin Doğan Mehmetçik ''green card'' peşinde koşmasın 
</HEADLINE>
<TEXT>

     1. Ordu Komutanlığı görevine atanan Orgeneral Yaşar Büyükanıt, komutanlık görevini törenle Orgeneral Çetin Doğan'dan devraldı. 
     Selimiye'deki 1. Ordu Komutanlığı'nda düzenlenen tören, İstiklal Marşı'nın okunmasıyla başladı. 
     Orgeneral Çetin Doğan'ın emeklilik kararnamesi ve Orgeneral Büyükanıt'ın atama kararnamesi ile her iki komutanın özgeçmişi okundu. 
     Törende konuşan Orgeneral Çetin Doğan, 160 yıllık şanlı tarihe sahip 1. Ordu'nun ulusun varolma kavgasında daima ön saflarda yer aldığını ve kader belirleyici roller üstlendiğini belirterek, 1. Ordu'nun bugün de ulusal güvenliğin ve çıkarların korunmasında en önemli güvenceye sahip olmaya devam ettiğini kaydetti. 
     Orgeneral Doğan, şunları söyledi 
     ''Kuşkusuz bugün ulusal güvenliğimizin korunmasında öne çıkan en temel görev, laik, demokratik Cumhuriyetin aşındırılmasına geçit verilmemesidir. Laik cumhuriyete sinsice saldırıların sürdüğü, mütareke yıllarını anımsatan aymazlık ve hatta ihanetlerin sergilendiği bu dönemde, Cumhuriyet'e gönülden bağlı bütün güçlerin el ve gönül birliği yapması, birbirleriyle daha fazla kenetlenmesi gerektiğine inanıyorum. Ulusumuz aydınlık yarınlar için bir savaşım verirken, O'nun ordusu elbette onun yanında yer alacaktır.'' Ulu önder Atatürk'ün söylemlerinde ordunun yurt savunmasının ötesinde, ulusun ekonomik, kültürel, sosyal savaşımında da aktif rol oynayacak gençler yetiştiren büyük bir okul olarak görmek istediğini açıkça ifade ettiğini kaydeden Orgeneral Doğan, silah arkadaşlarına seslenerek, ''Ülkemizde, Cumhuriyete sahip çıkan aydınlık güçlere her zaman destek olacağınızdan eminim'' diye konuştu. 
     Orgeneral Doğan, üniversitelerin laik, demokratik cumhuriyeti korumakta gösterdiği azim ve kararlılık, bir kısım yerel yöneticiler, başta TEMA Vakfı olmak üzere sivil toplum kuruluşlarının gayret ve heyecanlarıyla coştuklarını, onlara çabalarında el vermeye çalıştıklarını belirterek, ''Bizlerin bu yoldaki gayretlerinde bu güzel insanları hep yanıbaşımızda, desteğimizde gördük'' dedi. 
     1. Ordu bölgesinde komutan olarak görev yaptığı sürece ülkeye kendini adamış insanlarla tanıştığını ifade eden Orgeneral Doğan, sözlerini şöyle sürdürdü 
     ''Bugün yüreğimizi sızlatan havanın kurşun gibi ağırlığında, büyük, küçük dertlerimize rağmen geleceğe olan umudumuz tükenmemişse, Cumhuriyet çiçeği soldurulamamışsa, bunu aramızdaki isimli isimsiz kahramanlara, güzel insanlara borçlu olduğumuzu, onlarla yaşayarak, onları yakından tanıyarak öğrendim.'' 
     
     ULUSAL BASINA TEŞEKKÜR VE SİTEM 

     Orgeneral Doğan, ulusun içinde bulunduğu tarihi süreçte ulusal basının seçkin simalarının, Türk Silahlı Kuvvetleri'ne olumlu bakış açıları ve destekleri, laik, demokratik cumhuriyetin aşındırılmasına geçit vermemek için gösterdikleri gayretlere minnettar olduğunu vurgulayarak, şöyle konuştu 
     ''Elbette az da olsa, bilgi sahibi olmadan fikir sahibi olanlar, yargısız infaza yeltenenler, Osmanlı İmparatorluğu'nun sınırlarını bile bilmeyenler, vatanla müstemlekeyi karıştıranlar, kendi sığlıklarını, başkalarını kolayca 'malum ideoloji sahibi ve sığlıkla' suçlayarak gizlemeye çalışanlar, kısacası bana Kurtuluş Savaşımız'daki mütareke basınını acıyla anımsatanlar, bu teşekkürlerimin dışındadır. Onlara sadece huzurlarınızda teessüflerimi iletmekle yetiniyorum.'' 
     
     YAZMAKTAN OKUMAYA FIRSAT BULAMAYANLARA TAVSİYE 

     Orgeneral Doğan, konukların alkışlarıyla kesilen sözlerine şöyle devam etti 
     ''Yazmaktan pek okumaya fırsat bulamayanlara tavsiyem, rahmetli İnönü'nün hatıralarını, Falih Rıfkı Atay'ın 'Zeytin Dağı'nı, 1. Dünya Savaşı'nda güney cephesinde yaşananları, Osmanlı döneminde Süveyş Kanalı'nın açılmasını müteakip titizlikle tutulan kayıtları incelemelerini öneririm. 
     Uluslararası hukukun meşru saydığı sıcak takip kapsamında birliğinin başında Irak içerisinde yüzlerce kilometre girmiş ve çarpışmış bir komutan olarak, ulusal çıkarlarımızın korunmasının, gerektiğinde sınır ötesi güç kullanmaktan geçtiğini en iyi bilenlerdenim. Yeter ki, Mehmetçiğimiz 'Green Card' peşinde koşarak ABD güçlerine kişisel çıkarlar için katılanlara benzemesin. 
     Yeter ki, gideceğimiz yerde bizi yardıma çağıran, bize ihtiyaç duyan bir halk, meşru bir yönetim olsun. Yeter ki, hayale kapılmadan elle tutulur ulusal yararlarımız bulunsun. Yeter ki, arka bahçemizde bize yönelik kin ve nefret tohumları ekmeyelim. Yeter ki, bölge ve dünya barışına olumlu katkılarda bulunalım.'' Orgeneral Doğan, kutsal sayılan devir-teslim töreninde cevap hakkını kullandığı için konuklardan özür dileyerek, ''Galiçya ve Yemen sözcüklerinin bu denli kavram kargaşasına yol açabileceğini tahmin edemezdim'' dedi. 
     Konuşmaların ardından komutanlık forsu gönderden indirildi ve Orgeneral Çetin Doğan, Orgeneral Yaşar Büyükanıt'a ordu komutanlığı amblemini taktı. 
     Orgeneral Yaşar Büyükanıt da, Orgeneral Doğan'a ordu forsu ve şildini takdim etti. 
     
     ORGENERAL BÜYÜKANIT'IN KONUŞMASI 

     Orgeneral Büyükanıt da yaptığı konuşmada, 1. Ordu Komutanlığı'nın Türk Silahlı Kuvvetleri'nin ve Türk Kara Kuvvetleri'nin güzide ve güçlü bir unsuru olduğunu kaydederek, ''Görevimin sıklet merkezinin, bizlere teslim edilen birliklerin harbe hazırlık seviyelerinin yükseltilmesinin ve eğitim seviyelerinin en üst düzeye çıkartılması olduğunun bilinci içerisindeyim. Bu temel mülahazalar, her türlü faaliyetlerin önünde yer alacaktır'' dedi. 
     Orgeneral Büyükanıt, çalışma döneminde Atatürk'ün mirası olan bilim ve aklı rehber edinerek, Cumhuriyet'in temel ilkelerini yaşam felsefesi olarak benimseyerek, Türk Silahlı Kuvvetleri için olumlu şeyler üretme gayretinde olacaklarını söyledi. 
     Törende daha sonra Orgeneral Çetin Doğan ve Orgeneral Büyükanıt, devir-teslim tekmili verdiler ve ordu komutanlığı forsu göndere çekildi. 
     Törende, Kara Kuvvetleri Komutanı Orgeneral Aytaç Yalman da, Orgeneral Çetin Doğan'a hizmet anısı sundu. 
     Törene, İstanbul Valisi Muammer Güler, İstanbul Üniversitesi Rektörü Prof. Dr. Kemal Alemdaroğlu, Yeditepe Üniversitesi Mütevelli Heyeti Başkanı Bedrettin Dalan, İTO Başkanı Mehmet Yıldırım, İSO Meclis Başkanı Hüsamettin Kavi, TÜRSAB Başkanı Başaran Ulusoy, UEFA İkinci Başkanı Şenes Erzik, işadamı Can Kıraç, Fenerbahçe Kulübü Başkanı Aziz Yıldırım, TEMA Vakfı Mütevelli Heyeti Başkanı Hayrettin Karaca'nın da aralarında bulunduğu çok sayıda konuk katıldı. 

     
</TEXT>
</DOC>
