<DOC>
<DOCNO> 186487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur18.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan Ak Parti'ye yüklendi... 
</HEADLINE>
<TEXT>

     SP Genel Başkanı Necmettin Erbakan, ''AKP'' yöneticilerinin ''işbirlikçi bir zihniyetle dış mihraklara hizmet ettiğini'' iddia ederek, ''Türkiye'mizi, tehlike ve felaketlere doğru sürüklüyorlar. Bu gidişattan kurtulmanın fırsatı, YSK'nın 3 Kasım seçimlerini iptal etmesi ve işbirlikçi zihniyet yerine milli görüş zihniyetinin iş başına gelmesidir'' dedi. 
     Erbakan, partisinin Ankara il binasındaki İl Başkanları ve İl Müfettişleri toplantısında bir konuşma yaptı. Dünyadaki ''dış mihrakların'' kendilerinden olmayanlara köle gözüyle baktığını ifade eden Erbakan, ''dış mihrakların'' Fırat ve Nil nehirleri arasında ''büyük İsrail'' devletini kurmak için çabaladıklarını kaydetti. 
     Erbakan, geçmişteki, sağ-sol ayırımının ortadan kalktığını, artık, ''Milli görüşe mi inanıyorsunuz, yoksa dış mihraklara mı hizmet ediyorsunuz '' ayırımı noktasına gelindiğini savundu. 
     Diyanet İşleri Başkanlığı Teşkilat Kanunu'ndaki hükümlere rağmen, teşkilat üzerinde bir baskı oluşturulduğunu, yetkilerinin ellerinden alındığını ve işlevsiz hale getirildiğini öne süren Erbakan, ''Bu light İslam anlayışı AKP ile beraber ortaya çıktı'' dedi. 
     
     ''DIŞ MİHRAKLARA HİZMET'' 
     Necmettin Erbakan, ABD ile imzalanan 8.5 milyar dolarlık kredi anlaşmasının metninin gizli tutulduğunu ve anlaşma hakkındaki gerçeklerin açıklanmadığını ileri sürerek, ''Kuzey Irak'a Türk askerinin girmemesi koşulunda 8.5 milyar dolar borç alacağız. Böylece bedavaya hem canımızı, hem malımızı hem de prestijimizi vermiş olduk'' diye konuştu. 
     Ülkede, hayvancılığın yok edildiğini, tarımın desteklenmediğini, ve döviz kurlarındaki anormal düşüşün ekonomiyi tahrip ettiğini iddia eden Erbakan, sözlerini şöyle tamamladı 
     ''AKP yöneticileri işbirlikçi bir zihniyetle dış mihraklara hizmet ediyorlar. Türkiye'mizi, milletimizi, tehlike ve felaketlere doğru sürüklüyorlar. Bu gidişattan kurtulmanın en büyük fırsatı, YSK'nın 3 Kasım seçimlerini iptal etmesi ve işbirlikçi zihniyet yerine milli görüş zihniyetinin iş başına gelmesidir.'' Erbakan, konuşmasından önce, SP'ye geçen bazı kişilerin yakalarına parti rozetini taktı. 
     
</TEXT>
</DOC>
