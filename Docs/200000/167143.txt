<DOC>
<DOCNO> 167143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sontur24.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Besim Tibuk zaman aşımıyla kurtuldu... 
</HEADLINE>
<TEXT>

     İşadamı Besim Tibuk'un da aralarında bulunduğu 13 sanığın, ''Vergi Usul Kanunu'na muhalefet etmek'' suçundan yargılandığı dava, ''zaman aşımı'' nedeniyle ortadan kaldırıldı. 
     İstanbul 6. Ağır Ceza Mahkemesi'ndeki duruşmaya, tutuksuz sanıklar Besim Tibuk, Mehmet Vedat Palandöken, Polan Sökmen, Aliye Sim Özer, Antuan Kolumena, Arif Ceyhun Yağcıoğlu, Yaşar Mete Sayıcı, Ali Galip Çakır, Hayat Ekiz, Enis Hatipoğlu, Sümer Mutlu, Uğur Ayyıldız ve Adil Ercan katılmadı. 
     Duruşmada, ''TCK'nın 102. maddesinin 4. fıkrası ile 104. maddesinin 2. fıkrasına göre 'dava zaman aşımı' süresinin dolduğunun anlaşıldığını'' belirten mahkeme heyeti, bu nedenle ''davanın ortadan kaldırılmasına'' karar verdi. 
     İstanbul Cumhuriyet Başsavcılığı'nca hazırlanan iddianamede, Kocaeli Defterdarlığı Körfez Vergi Dairesi mükellefi olan Zirve Halıcılık'ın kayıtlarında yapılan incelemelerde, işyerinin sahibi Veysi Polat'ın sahte fatura ticareti yaptığının belirlendiği öne sürülüyordu. 
     İddianamede, incelemeler sırasında Net Turizm Ticaret ve Sanayi A.Ş'nin de bu işyerinden fatura aldığının tespit edildiği kaydediliyordu. 
     Bunun üzerine Net Turizm Ticaret ve Sanayi A.Ş'nin kayıtlarında yapılan incelemede, alınan sahte faturaların yasal kayıt defterlerine işlendiğinin anlaşıldığı belirtilen iddianamede, bu nedenle şirketin yönetici ve sorumluları olan sanıkların ''Vergi Usul Kanunu'na muhalefet etmek'' suçundan 3'er yıla kadar hapis cezasına çarptırılması isteniyordu. 
     
</TEXT>
</DOC>
