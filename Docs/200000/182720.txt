<DOC>
<DOCNO> 182720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur06.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın sürücüyle arkadaşını öldüren taciz 
</HEADLINE>
<TEXT>

     Ceyhun KÖSE BURSA, DHA 
     

BURSA'da 31 yaşındaki arkadaşı Songül Çakmak ile İhsaniye'deki evinden otomobiliyle kent merkezine gelmekte olan aynı yaştaki Zuhal Sır'ın kullandığı otomobil, önceki gece köprülü kavşağın beton ayaklarına çarptı. Otomobilin ikiye bölündüğü kazada, kadın sürücü ve arkadaşı yaşamlarını yitirdi. Olaya, Opel marka bir otomobil sürücününün tacizinin neden olduğu belirtildi. 
     7 yıl önce eşi Bülent Korkmaz'dan boşanan ve ailesinin maddi desteğiyle geçimini sürdüren Zuhal Sır'ın kızı Tilbenaz, önceki akşam annesine, yakın dostları olan Songül Çakmak'ın evine gidip, Çakmak'ın yeğeni Arzu ile görüşmek istediğini söyledi. Kızıyla birlikte, Fomara Meydanı'nda bilgisayar satan Songül Çakmak'ın Hürriyet Mahallesi Ata Sokak'taki evine giden Zuhal Sır, gece saat 24.00'te moralinin bozuk olduğunu söyleyen bekar arkadaşı Songül Çakmak'ı yanına alarak, 16 NS 992 plakalı Renault Coupe marka otomobiliyle dolaşmak üzere evden ayrıldılar. 
     Zuhal Sır'ın kullandığı otomobil, Balıkesir yolundan Bursa'ya gelirken, plakası ve sürücüsü belirlenemeyen Opel marka olduğu sanılan otomobilin tacizine uğradı. Direksiyon hakimiyetini kaybeden Zuhal Sır, büyük bir hızla Fatih Sultan Mehmet köprülü kavşağının beton direklerine çarptı. İki parçaya bölünerek hurdaya dönen aracın alev alan motorunu, bu sırada bir başka göreve giden Bursa Emniyet Müdürlüğü Nilüfer İlçe Araştırma Bürosu ekipleri tarafından toprak atarak söndürdüler. 
     Araçta sıkışan Zuhal Sır ve Songül Çakmak polisler ve vatandaşlar tarafından çıkartıldı. Bu sırada, yaşadığı sanılan Songül Çakmak'a doktorların yaptığı müdahale sonucu değiştirmedi. 
     Polis, görgü tanıklarının ifadesinden sonra, kazaya neden olduğu ileri sürülen Opel marka otomobilin plakasını ve sürücüsünü araştırıyor. 
     Öte yandan, Zuhal Sır'ın bir hafta önce erkek arkadaşının kendisini dövdüğünü söyleyerek İhsaniye Polis Karakolu'na başvuruda bulunduğu öğrenildi. 
     
</TEXT>
</DOC>
