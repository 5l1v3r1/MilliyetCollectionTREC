<DOC>
<DOCNO> 190372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun12.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Liza Minelli kocasını dövmüş .. David Gest dava açtı... 
</HEADLINE>
<TEXT>

     Ünlü şarkıcı Liza Minelli'nin ayrı yaşadığı eşi David Gest, Minelli'nin sarhoşken kendisini sürekli dövdüğü gerekçesiyle 10 milyon dolarlık tazminat davası açtı. 
     Gest, Manhattan'da açtığı davada, aşırı sarhoş olan Minelli'nin başına bir lamba attığını, sakinleştirmeye çalıştığında da yüzüne yumruk atarak dövdüğünü ileri sürdü. 
     David Gest, Mart 2002'de evlendiği ve geçen ay ayrıldığı Minelli'nin aşırı içtiğini ve içkinin kendisine ''büyük bir güç ve kuvvet verdiğini'' söyledi. 
     Kavga sonucu başından ağır yara aldığını ileri süren Gest, yaralar nedeniyle başında ''neredeyse sürekli bir ağrı başladığını'' belirterek, kavgadan sonra ''ağır baş ağrıları, baş dönmesi, mide bulantısı, yüksek tansiyon, uykusuzluk ve kafatası ağrısı'' çekmeye başladığını öne sürdü. Gest, yara ve ağrılarını tedavi etmek için günde 11 ilaç almak zorunda kaldığını belirtti. 
     Minelli'nin avukatı ise konuya ilişkin telefonları yanıtlamadı. Dava dilekçesinde, en son kavganın Haziran ayında Londra'da Connaught Hoteli'nde yaşandığı, o sırada Minelli'nin ''alkolik ve aşırı kilolu olduğu, işini etkin biçimde yapamadığı ve evliliğinin çökmekte olduğu'' iddia edildi. 
     Tekrar eden fiziksel saldırılar nedeniyle Gest'in ''ev içi şiddetin kurbanı'' haline geldiği ileri sürülerek, 10 milyon dolarlık tazminat talebinde bulunulan dava dilekçesinde ayrıca, Amerika'da her yıl 835 bin erkeğin de benzer şekilde ev içi şiddetin kurbanı olduğunun tahmin edildiği kaydedildi. 
     
</TEXT>
</DOC>
