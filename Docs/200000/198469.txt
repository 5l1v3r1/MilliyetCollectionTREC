<DOC>
<DOCNO> 198469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur03.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir-Uşak otobüsünü kaçırdı, Konya Beyşehir'de yakalandı 
</HEADLINE>
<TEXT>

     İzmir-Uşak seferini yapan yolcu otobüsünü kaçıran İsmail Tunca'nın 27 , Afyon'da izini kaybettirdikten sonra Akşehir ve Doğanhisar ilçelerinde saklandığı bildirildi. 
     Jandarma yetkilerinden alınan bilgiye göre, Afyon'da izini kaybettiren İsmail Tunca, Konya'nın Akşehir İlçesi'ndeki dayısının yanına gelerek, yardım istedi. 
     Burada dayısının ''teslim ol nasıl olsa yakalanacaksın. Sana bir şey olmasın'' diyerek ikna etme çalışması sonuç vermedi. Tunca, ''Asla teslim olmam. Yakalanacağımı anlarsam, kendimi vururum. Ancak cesedimi ele geçirebilirler'' dedi. 
     Akşehir'den sabah erkenden dayısına haber vermeden ayrılan Tunca, Konya'nın Doğanhisar İlçesi'ne geldi. Jandarma, sürekli telefonla görüşme yapan Tunca'nın bulunduğu yeri cep telefonundan yararlanarak belirledi. Yakalanması halinde intihar edeceği bilgisini alan jandarma takip timi, firari Tunca'yı sağ ele geçirmek için plan yaptı. 
     
     ÖZEL TAKİP TİMİ İNTİHARI ÖNLEDİ 

     Jandarma yetkilileri, olayı şöyle anlattılar 
     ''Tunca'yı çok iyi bir istihbarat ağı kurarak takip ettik. Yapılan plan doğrultusunda Doğanhisar'da kaldığı evden ayrılması sağlandı. Firarinin uzun süredir uykusuz ve yorgun olduğunu biliyorduk. Bunu kullandık. Yanında silah bulunan Tunca'yı intihar etmeden ya da başkasına zarar vermeden yakalamak için özel bir takip timi çalışma yaptı ve nihayet Beyşehir-Isparta karayolunun 12. kilometresinde kullandığı otomobil durduruldu. Tunca, plan gereği yakın temas tekniği kullanılarak kendisine zarar vermeden kıskıvrak yakalandı.'' Tunca'nın üzerinde bir adet 7.65 tabanca ve bu silaha ait 7 mermi, az miktarda para ile cep telefonu bulunduğunu belirtilirken, zanlının gaspa teşebbüs suçundan 16 yıla hükümlü olduğu da bildirildi. 
     Yetkililer, Tunca'nın ifadesinde, otobüs kaçırma eylemini, otomobilinin lastiğinin patlamasından sonra jandarma ekibinin yanına geldiğini görüp, paniğe kapılarak, gerçekleştirdiğini anlattığını bildirdiler. 
     Tunca, sağlık kontrolünden geçirildikten sonra evrakıyla birlikte Manisa'ya gönderilecek. 
     
     OLAY 

     İsmail Tunca, 24 Kasım Pazartesi günü, İzmir-Uşak seferini yapan yolcu otobüsünü, içindeki yolcuları rehin alarak, kaçırmıştı. Uşak'ın Güre Beldesi yakınlarında otobüsü durdurmak için önlem alan güvenlik güçlerini de geçerek yoluna devam eden Tunca, Uşak Sanayi Sitesi yakınlarında rehin aldığı Anadolu Turizm'in ortaklarından Ümit Üçoğlu'yla birlikte yola devam ederken, şoför Adil Kul ve yolcuları serbest bırakmıştı. 
     Tunca, bir süre rehin aldığı Üçoğlu'nu Afyon'un Hocalar İlçesi yakınlarında serbest bırakmış, yaya olarak ormanlık alana kaçmıştı. Daha sonra Ahmet Yavuz'a ait minibüsü gasp eden Tunca, güvenlik güçlerinin kendini takip ettiğini öğrenmesi üzerine araçtan atlayarak makilik alanda izini kaybettirmişti. 
     
</TEXT>
</DOC>
