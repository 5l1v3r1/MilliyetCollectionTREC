<DOC>
<DOCNO> 159688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sondun25.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya İran'ın nükleer programını sadece UAEA denetleyebilir 
</HEADLINE>
<TEXT>

     Rusya Dışişleri Bakanlığı Sözcüsü Aleksandır Yakovenko, İran'ın nükleer programını sadece Uluslararası Atom Enerjisi Ajansı'nın UAEA denetleyebileceğini söyledi. 
     Yakovenko, düzenlediği basın toplantısında, İran'ın, nükleer silahların yayılmasının önlenmesi anlaşmasının yükümlülüklerini yerine getirip getirmediğini denetleme yetkisinin yalnızca UAEA'da bulunduğunu belirtti ve ''İran bu anlaşmanın üyesidir ve nükleer enerjiyi diğer ülkeler gibi sivil alanda kullanma hakkına sahiptir'' dedi. 
     UAEA'nın İran'da şu ana kadar yaptığı denetimlerde, Tahran'ın anlaşma yükümlülüklerine uymadığına dair bir ize rastlamadığını kaydeden Yakovenko, ''Rusya, İran'a, Buşehr'de nükleer enerji santralı yapımında, Tahran'ın UAEA'nın kurallarına bağlı kalması koşuluyla yardımcı oluyor'' diye konuştu. 
     
</TEXT>
</DOC>
