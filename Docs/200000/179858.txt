<DOC>
<DOCNO> 179858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur34.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bıçaklı Doktor" bıçağı tinerci çocuktan almış... 
</HEADLINE>
<TEXT>

     Antalya Devlet Hastanesi Acil Servisi'nde görevli doktor Alaaddin Küçük'ün belindeki bıçakla fotoğrafının bir gazetede yer alması üzerine Antalya Valiliği de inceleme başlattı. 
     Antalya Vali Yardımcısı Alev Akcura, gazetede yer alan fotoğrafla ilgili gerekli araştırmayı yaptıklarını belirterek, şunları söyledi 
     ''Doktorun cebinde görünen bıçak tinerci çocukların elinden alınan bıçak. Yeni bir olay değil. Tinerci çocukların hastanede olay yarattıkları gün olmuş. Yaklaşık 1,5 ay önce yaşanmış. Olayla ilgili gerekli inceleme sürdürülüyor.'' Doktor Alaaddin Küçük'ün ''bıçaklı pozu''nu ve hastanenin güvenlik sorunuyla ilgili açıklamalarını da değerlendiren Akcura, ''Hoş karşılamıyoruz. Etik yönünden sakıncalı. Doktor hakkında disiplin yönünde bir inceleme yapılacak. Yazılan açıklamayı yaptı mı, yapmadı mı inceleme sonunda anlaşılacak'' dedi. 
     Akcura, Antalya Devlet Hastanesi'nin güvenlik sorunuyla ilgili de hastanede güvenlik elemanlarının yanı sıra emniyet güçlerinin de tedbirlerinin bulunduğunu bildirdi. 
     
</TEXT>
</DOC>
