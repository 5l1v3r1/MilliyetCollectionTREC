<DOC>
<DOCNO> 194091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur27.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı sanık tartışması sürüyor Yargıtay Başkanı'ndan destek... 
</HEADLINE>
<TEXT>

     Yargıtay Başkanı Eraslan Özkaya, şapkalı, üniformalı, fesli, bereli, sarıklı, peçeli, türbanlı olarak veya açık saçık kıyafetle duruşma salonunda bulunulmasının, duruşma salonlarının hukukun mabedi sayılması niteliği, ciddiyeti ve saygınlığı ile bağdaşmayacağını söyledi. 
     Özkaya, makamında, bir grup gazeteciye yaptığı açıklamada, Yargıtay 4. Ceza Dairesi Başkanı Fadıl İnan'ın, dün, türbanlı sanığı duruşma salonundan çıkarmasını değerlendirdi. 
     Duruşma salonunda uygulanmayan gerek maddi hukuk, gerek usule ilişkin kuralların başka bir kamusal alanda uygulanmasının olanaksız olduğunu belirten Özkaya, şöyle konuştu ''Duruşma salonunda, taraf olsun, tarafların vekilleri olsun veya dinleyici olarak bulunsun, kişilerin, mahkemenin saygınlığına yakışmayacak veya yasaların yasakladığı bir kıyafetle bulunmaları mümkün değildir. Örneğin şapkalı, üniformalı, fesli, bereli sarıklı, peçeli, türbanlı olarak veya açık saçık kıyafetle duruşma salonunda bulunulması, duruşma salonlarının hukukun mabedi sayılması niteliği ciddiyeti ve saygınlığı ile bağdaşmaz. Nitekim bugüne kadar başı açık olmayan hiçbir avukat hanım duruşmaya kabul edilmemiştir. Bu kişinin sanık olması yasaya aykırı bir kıyafetle duruşma salonuna girmesine hak vermez. '' Anayasa Mahkemesi, Danıştay ve Yargıtay'ın bazı daireleri ile Avrupa İnsan Hakları Mahkemesi'nin türbana ilişkin kararları bulunduğunu anımsatan Özkaya, bu kararlarda, kamusal alanda, inanç kuralları gereğince kişinin istediği gibi davranma ve giyinme hakkının güvence altına alınmadığına, türban takmanın dinsel ve siyasal bir simge olduğuna, bunun bir ayırımcılık yarattığına işaret edildiğini anımsattı. Özkaya, ''Hatta bazı mahkeme kararları türbanı laiklik ilkesine bir meydan okuma olarak tanımlamıştır'' dedi. 
     
     ''TUTUKLAMA YETKİSİ DE VAR'' 

     Yargıtay Başkanı Özkaya, duruşma salonunun inzibatını sağlama görevinin mahkeme başkanlarında olduğunu, kurallara uymayanları salondan çıkarabileceğini, hatta davranışları suç teşkil ediyorsa Cumhuriyet Saclığı'na bildirebileceğini anlattı. Özkaya, mahkeme başkanının inzibati yönden o kişiyi tutuklama yetkisinin dahi bulunduğunu belirtti. 
     Yargıtay 4. Ceza Dairesi Başkanı Fadıl İnan'ın yasal düzenlemeleri ve içtihatların öngördüğü biçimde hareket ettiğini kaydeden Özkaya, İnan'ın kararında usule ve hukuka aykırılık bulunmadığını, yaptığının doğru olduğunu söyledi. 
     Özkaya, bu karar ile savunma hakkının kısıtlandığının ileri sürülemeyeceğini ifade etti. 
     
     ''KİŞİNİN ROLÜNE GÖRE...'' 

     Özkaya, gazetecilerin sorularını da yanıtladı. 
     ''Türbanlı olarak bir kişi Yargıtay'da Daire'nin kalemine girebilir mi'' şeklindeki soru üzerine Özkaya, kamusal alanın kişinin bulunduğu yerdeki rolüne göre değerlendirilmesi gerektiğini söyledi. Özkaya, ''Örneğin bir kişi hastaneye, vergi dairesine o şekliyle girebilir. Oradaki rolü farklı'' diye konuştu. 
     ''Biri de çıkıp ben plaj kıyafetiyle salona gireceğim, şapka ile gireceğim diyemez. Bu sanık da olabilir, dinleyici de de olabilir'' diyen Özkaya, kamusal alana ilişkin ilkenin her olaya ve duruma bakarak değerlendirilmesi gerektiğini söyledi. 
     Yerel mahkemelerde türbanlı olarak duruşmalara girilebildiğinin hatırlatılıp, ''Şimdi oradaki hakimler suç mu işliyor'' sorusuna da Özkaya, ''Burada suç işlenip işlenmediğini ben değerlendiremem. Yargıtay tavrını göstermiştir. Eğer yerel mahkemelerden bununla ilgili bir konu Yargıtay'ın önüne gelirse, o zaman Yargıtay kararını söyler. Ama şimdiden ben onlar niye öyle yapıyorlar, bir şey söyleyemem'' yanıtını verdi. 
     
     ''CİDDİYET VE SAYGINLIKLA İLGİLİ'' 

     Özkaya, bir dinin temsilcilerinin kıyafetlerini sadece görevleri başında giyebileceklerini, bununla duruşma salonlarına gelemeyeceklerini belirterek, şöyle devam etti 
     ''Ben bir olay hatırlıyorum. Bir boyacı duruşma salonuna çalışma elbisesiyle gelmişti. Mahkeme başkanı o kişinin üzerine değiştirdikten sonra salona gelmesini istemiştir. Bu konu mahkemenin ciddiyeti ve saygınlığı ile ilgilidir.'' ''Yargıtay'ın bu tavrı bir gerginlik yaratmıyor mu'' sorusu üzerine ise Özkaya, yargının gerginlik yaratılan yer değil, yasaların uygulandığı yer olduğunu, yasaların uygulanmasının da gerginlik yarattığından söz edilemeyeceğini söyledi. 
     İnsan haklarına, hak ve özgürlüklere Yargıtay'ın saygılı olduğunu ve dairelerin bu konularda verdikleri kararlarla yerel mahkemeleri uyardığını ifade eden Özkaya, şunları kaydetti 
     ''İnanç özgürlüğüne fevkalade saygılıyız. Özgürlük herkesin her istediğini yapması demek değildir. Sınırsız özgürlük anarşi getirir. Her özgürlüğün sınırı kamu düzenidir. Hak ve özgürlükler devlet düzenini, kamu düzenini ortadan kaldırmak için kullanılamaz. Yargı, yasalar içinde hareket eder. Yasaların uygulanmamasını istemek, doğru değildir. Toplumsal gelişmeler, toplumsal durum hukuku yetersiz kılıyorsa, yasalar değiştirilir. Yargı yasayı uygulamazsa anarşi o zaman doğar.'' Bir gazetecinin, yöresel kıyafetlerle yerel mahkemelerde duruşma salonlarına girilebildiğini belirtmesi üzerine de Özkaya, makam odasında bulunan annesinin başörtülü fotoğrafını göstererek, ''Yöresel kıyafet ayrı. Benim annem de 94 yaşında, işte görüyorsunuz. Bu durum farklı'' diye konuştu. 
     Özkaya, bir başka soru üzerine de, Fadıl İnan'ın, türbanlı sanığı, ''mahkeme kararlarının türbanı siyasal simge olarak kabul ettiği'' gerekçesiyle duruşma salonuna almadığını kendisine söylediğini bildirdi. 
     
</TEXT>
</DOC>
