<DOC>
<DOCNO> 170456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/dunya/dun03.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşi, Berlusconi'yi aldatıyor mu 
</HEADLINE>
<TEXT>

     LONDRA Milliyet 

     İtalya Başbakanı Silvio Berlusconi'nin eşi tarafından aldatıldığı öne sürüldü. İngiltere'de yayımlanan Daily Mail gazetesi, Berlusconi'nin 46 yaşındaki eski aktrist eşi Veronica Lario'nun İtalya Başbakanı'nı, eski Venedik Valisi, solcu düşünür Massimo Cacciari ile aldattığı yönünde dedikodulara yer verdi. 
     Gazete, Veronica Lario'nun dedikoduları yalanlamadığını, bu konuyla ilgili sorulara muzip cevaplar verdiğini yazdı. Veronica Lario'nun, yerel bir gazeteye, "Kızım Barbara, Cacciari'nin öğretim görevlisi olduğu San Rafelle Üniversitesi Felsefe Bölümü'nde okuyor. Benim için ideal bir durum" dediği de hatırlatıldı. Berlusconi geçen yıl Roma'da ortak bir basın toplantısında Danimarka Başbakanı Rasmussen'in Avrupa başbakanları arasında en yakışıklısı olduğunu söyleyerek, "Onu karımla tanıştıracağım, çünkü Cacciari'den daha yakışıklı. Zavallı kadın... " demişti. 
     

</TEXT>
</DOC>
