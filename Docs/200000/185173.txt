<DOC>
<DOCNO> 185173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur17.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2 meslektaşını öldüren polis hakkında müebbet hapis istendi... 
</HEADLINE>
<TEXT>

     Beşiktaş'ta kendisini rüşvet almaya zorladıkları iddiasıyla 2 meslektaşını öldürdüğü öne sürülen polis memuru Reyhan Emre Şen hakkında, müebbet ağır hapis cezası istemiyle dava açıldı. 
     İstanbul Cumhuriyet Başsavcılığı'nca Nöbetçi Ağır Ceza Mahkemesi'nde açılan davanın iddianamesinde, Reyhan Emre Şen'in, olay tarihinden 1 ay önce B Bölgesi Trafik Denetleme Şube Müdürlüğü'nde kıdemli polis Dursun Demir'in ekibiyle çalışmaya başladığı, Şen ile Demir'in, 11 Eylül 2003 günü saat 02.00 sıralarında da dinlenmek ve ceza makbuzlarıyla ilgili son işlemleri yapmak üzere zaman zaman uğradıkları Yıldız Otoparkı'na gittikleri anlatıldı. 
     Kısa bir süre sonra aynı yere polis memurları Naci Akarsu ve Alphan Taşer ile Arif isimli bir komiserin de geldiği belirtilen iddianamede, kulübede otopark görevlisi İbrahim Subaşı'nın ikram ettiği çaydan içen gruptan Komiser Arif'in bir süre sonra ayrıldığı kaydedildi. 
     Dursun Demir'in, saat 05.00'e doğru, Reyhan Emre Şen'e, ceza makbuzlarını şubeye teslim edilmek üzere düzenlemesini söylediği, Naci Akarsu'nun da diğer polis Alphan Taşer'e aynı emri verdiği ifade edilen iddianamede, Şen ve Taşer'in kulübeden çıkarak 4-5 metre uzaklıktaki ekip otosunun yanına gittikleri ve kendilerine verilen görevi yapmaya başladıkları anlatıldı. 
     Şen'in bir ara silahını çekerek kulübeden çıkan Dursun Demir'e ateş etmeye başladığı, kurşunların Naci Akarsu'ya da isabet ettiği bildirilen iddianamede, kendisine ''ne yapıyorsun'' diyen otopark görevlisine ''git buradan'' şeklinde bağırarak ateşi sürdürdüğü, olay yerinden kaçan diğer polis memuru Alphan Taşer'in arkasından da korkutmak amacıyla ateş açtığı belirtildi. 
     İddianamede, Dursun Demir'in olay yerinde, Naci Akarsu'nun da kaldırıldığı hastanede öldükleri hatırlatıldı. 
     
     ''RÜŞVETE ZORLAMA'' İDDİASI 
     Sanık Reyhan Emre Şen'in, savcılık ifadesinde, ''İstanbul'da yaşamanın zor olduğunu ve bazı şeylerin yapılması gerektiğini söyleyen ekip arkadaşlarının, rüşvet alması için telkinde bulunduklarını'' iddia ettiği kaydedilen iddianamede, ayrıca ''Demir'in gittiği her yerden rüşvet aldığını ve kendisine de sürekli telkinde bulunduğunu'' öne sürdüğü bildirildi. 
     İddianamede, Şen'in, ifadesinde, ''Dursun Demir, bir gün otoparktan aldığı rüşvetten 5 milyon lirayı almak istemediğim halde bana verdi. Ben de bu olayı İstihbarat Şube'de görevli bir polise anlattım. O da Dursun Demir ve ekibini izlediklerini, dikkatli olmam gerektiğini söyledi. Dursun Demir'in rüşvet aldığını herkes biliyordu. Ancak ekiplerin dayanışma içinde olmaları ve ispiyonculuk yapılmaması gerektiği sürekli vurgulanıyordu'' dediği belirtildi. 
     Şen'in, ''olaydan önce Ihlamur Kasrı'nda görev yaptıklarını, Dursun Demir'in burada kendisine kokoreç ısmarladığını'' anlatarak, şunları söylediği kaydedildi 
     ''Kokoreç'i ısırdım. Ancak ağır bir koku geldi, yiyemedim. Bir süre sonra dizlerimin dermanı kesildi, beynim uyuştu. Hatırlayabildiğim kadarıyla, otoparka gidip çay içtikten sonra Unkapanı Köprüsü'nü trafiğe kapattık. Dursun, sürekli ölümden bahsediyordu. Bir süre sonra tekrar otoparka döndük. Ben evrak yazarken, Dursun kulübeden çıkarak 'Hadi Emreciğim, Unkapanı Köprüsü'nü açıp gelelim' dedi. Ben de beni öldüreceğini düşünerek tabancamın namlusuna mermiyi sürdüm. Dursun 'dur yapma' dediği halde 2 el ateş ettim. Ateş anında kendimi kaybettim.'' İddianamede, sanık Reyhan Emre Şen'in, ''Birden fazla devlet görevlisini görevleri sırasında öldürmek'' suçundan müebbet, ''görevli memura hakaret'' suçundan da 4.5 ay ile 3 yıl arasında hapis cezasına çarptırılması istendi. 
     Olaydan sonra tutuklanan sanık Şen'in yargılanmasına, önümüzdeki günlerde başlanacak. 
     
</TEXT>
</DOC>
