<DOC>
<DOCNO> 181038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko20.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizdeki düşüşün büyümeye etkisi ne olur 
</HEADLINE>
<TEXT>

     Anadolu Üniversitesi A.Ü İktisadi ve İdari Bilimler Fakültesi İİBF İktisat Bölümü Başkanı Prof. Dr. İlyas Şıklar, sürdürülebilir büyüme için, sadece faizlerin düşmesi değil, ekonomide de köklü reformların hayata geçirilmesi gerektiğini söyledi. 
     Prof. Dr. Şıklar, Türkiye'de yıllarca günü kurtarmak amacıyla başvurulan çözümlerin uzun vadede çözümsüzlük yarattığını belirterek, sorunun sürekli kamu açığı olarak özetlendiğini kaydetti. 
     Ciddi boyuttaki bütçe açığı verilmesine seyirci kalındığını ve bu sorunun günü kurtarma adına ''faiz ne olursa olsun'' türünden bir borçlanma yaklaşımıyla kapatılmaya çalışıldığını savunan Prof. Dr. Şıklar, yapısal sorunların yeterince anlaşılamadığı sürece teşhis ve tedavinin de yetersiz kalacağını ifade etti. 
     Prof. Dr. Şıklar, hukuki yapı ve siyasi tercihlere yansıyan genel anlayış değişmeden ekonomiye yapılan müdahalelerin yeterli olmayacağına işaret ederek, şu görüşleri savundu 
     ''Türkiye uzun süredir, kur-faiz-borsa üçgenine sıkışıp kaldı. Büyüme için ekonomide alınması gereken köklü reformlar unutulup, umutlar faizlerdeki düşüşe bağlandı. Bu unutulan reformları yapmadan, sanki sadece faizlerdeki düşüş ülkeyi mutlaka sağlıklı ve sürdürülebilir büyümeye taşıyabilirmiş gibi düşünüldü. Sürdürülebilir büyüme için sadece faizlerin düşmesi değil, ekonomide bazı köklü reformların hayata geçirilmesi gerekiyor.'' Sürdürülebilir büyüme için makro ekonomik politikaların gerçekçiliğinin ve istikrarının son derece önemli olduğunu anlatan Prof. Dr. Şıklar, değişken enflasyon, yüksek vergi ve sosyal güvenlik açıklarının büyümeyi engellediğini kaydetti. 
     
     ''GİRİŞİMCİLİK KÖRELTİLMEMELİ'' 
     Prof. Dr. Şıklar, büyüme için ürün piyasalarında rekabet, işgücünde esneklik ve ekonomik aktiviteye katılımının son derece önemli olduğuna dikkat çekerek, şöyle devam etti 
     ''Bu ekonomideki genel verimlilik artışını belirliyor. Büyümenin karşısındaki en büyük engel girişimciliğin köreltilmesidir. Ekonominin genel verimlilik artışını etkilemesi nedeniyle girişimciliğin önünü tıkayan engeller kaldırılmalı, verimsiz şirketlerin ekonomiden çıkması çabuklaştırılmalıdır. Büyümenin en önemli iticilerinden biri de teknolojik gelişmedir. Bu nedenle yenilikleri sağlayıcı çerçeveye uygun olmalıdır. Türkiye maalesef bu faktörlerin çoğunu yerine getirmedi.'' Köklü ve kalıcı değişiklikler olmadan, Merkez Bankası'nı şikayet ederek faizlerin düşmesinin konuşulduğunu anlatan Prof. Dr. Şıklar, ''Ekonomide köklü değişimleri yapmadan sadece faizler düşsün diye çaba göstermek inandırıcı olmaz. Düşen faizin kalıcılığının, büyümeye yararı şüphelidir. Faydası Hazine'nin borç yükünü biraz azaltmaktan öteye gidemez'' dedi. 
     
</TEXT>
</DOC>
