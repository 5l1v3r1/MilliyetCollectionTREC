<DOC>
<DOCNO> 192462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko07.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Mais Genel Müdürü İşler iyi gidiyor dememek lazım 
</HEADLINE>
<TEXT>

     Renault Mais Genel Müdürü İbrahim Aybar, otomobilde Özel Tüketim Vergisi ÖTV artışını eleştirerek, ''Bundan sonra Piyasa iyi gidiyor diye söylememek lazım, İşler iyi gidiyor deyince Bunların cebine para girdi, biraz alalım oluyor'' dedi. 
     Aybar, düzenlediği sohbet toplantısında, 20 yaş araçlar için getirilen teşvik uygulamasının sektör için yararlı olduğuna işaret ederek, Eylül ayında, bu düzenlemenin otomobil pazarına yüzde 30'un üzerinde artış olarak yansıdığını, 17-18 bin olarak beklenen satışların, yaklaşık 25 bine yükseldiğini anlattı. 
     İtalya'da benzer kanun çıktığında 1997'deki ilk uygulama döneminde satışlara etkisinin yüzde 39 olduğuna işaret eden Aybar, ''Bu işte asıl dikkat edilmesi gereken nokta, devletin kazandığı vergi geliridir. Bu işin doğru yolu, bu vergiyi düşürmek'' diye konuştu. 
     Hükümetin önümüzdeki yıl da önceliği ekonomik programa ve borçların ödenmesine vereceğini dile getiren Aybar, ''Bu para bir yerden bulunacak ve sağlanacak. Belki piyasa önümüzdeki yıl da fazla canlanamayacak, bunu kabul etmemiz lazım'' dedi. 
     
     ÖTV ARTIŞI YILBAŞINDA DAHA TOLERANSLA KARŞILANABİLİRDİ 
     Hurda araç teşviğine önümüzdeki yıl 1 milyar liralık artış geleceğine de işaret eden Aybar, şunları söyledi 
     ''Bu çerçevede ÖTV zammı yeni yılda fazla dikkat çekmeyecekti, tepki getirmeyecekti. Ancak, önümüzdeki iki ay için sektörde çeşitli bağlantılar kurulmuştu. Bazı vatandaşlar bazı modeller için kaparo yatırdılar ve şimdi mağdur oldular. Yeni şartlarla şimdi hepsi bunun ceremesini çekiyor. 
     Yılbaşı iyi bir zamanlamaydı ve daha olağan karşılanabilirdi, kanıksanabilirdi. Bunu daha toleransla karşılayabilirdik, aslında toleransla karşılanacak yönü yok da madem ki yapılacak... 
     Bundan sonra şunu yapmak lazım, Piyasa iyi gidiyor diye söylememek lazım. İşler iyi gidiyor deyince, Bunların cebine para girdi biraz alalım oluyor . Ben bütün genel müdür arkadaşlarıma da onu söylüyorum. İyi giden ne Biz 17 yıl geriye gitmişiz, ona göre iyiye gidiyoruz. Şimdi 1991 yılının rakamlarına doğru geliyoruz, alacağımız çok mesafe var. Satışlar içinde bulunduğumuz yılların hakettiği seviyenin çok altında. Beşte bire indikten sonra beşte iki düzeyine çıkıyor, bu mu iyi Bunun için işler çok iyi, çatladı, patladı gibi bir havayı yaratmamamız da gerekiyor. Tehlikeli...'' 
     
     İTHAL ARAÇ SATMAK DAHA KARLI 
     Aybar, bir başka soru üzerine, motorlu taşıtlar vergisinin aracın kasko bedeli üzerinden alınmasına yönelik çalışmaların sürdüğünü anımsatarak, ''Her yeni şey bizim vergileri artırıyor ondan korkuyorum'' diye konuştu. 
     Dövizdeki gelişmelere de değinen Aybar, doların dengesini bulmaya çalıştığını belirterek, Türkiye'nin sağlıklı ekonomiye ulaşmasının, dövizdeki artışın enflasyonla paralelliğine bağlı olduğunu kaydetti. 
     Yılsonu için dolar tahminlerinin şu andaki seviyenin korunması ve 1 milyon 500 binin biraz altında yılın kapanması yönünde olduğunu bildiren Aybar, içinde bulunulan koşullarda, ithal araç satmanın daha karlı olduğuna dikkat çekti. 
     
</TEXT>
</DOC>
