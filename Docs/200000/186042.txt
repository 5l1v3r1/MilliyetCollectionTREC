<DOC>
<DOCNO> 186042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sonspo20.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür ve Prates A. Sebat maçında zor... 
</HEADLINE>
<TEXT>

     Galatasaray, 4 Ekim Cumartesi günü kendi sahasında Akçaabat Sebatspor ile yapacağı maçın hazırlıklarını bu sabah gerçekleştirdiği antrenmanla sürdürürken, sakatlıkları bulunan Hakan Şükür ve Prates'in bu maçta oynamalarının zor olduğu açıklandı. 
     Kulüp doktoru Serhan Kurtulmuş, Şampiyonlar Ligi'nde Real Sociedad ile yapılan maçta sakatlanan Hakan Şükür ve Prates'in sorununun sürdüğünü belirterek, ''Her iki futbolcunun da Akçaabat Sebatspor maçına yetiştirilmeleri zor'' dedi. 
     
     AKÇAABAT SEBATSPOR MAÇI HAZIRLIKLARI 

     Galatasaray, hafta sonunda yapacağı maçın hazırlıklarını bugün gerçekleştirdiği idmanla sürdürdü. 
     Teknik Direktör Fatih Terim yönetiminde Florya Metin Oktay Tesisleri'nde gerçekleştirilen idmanın ilk 15 dakikası basın mensuplarına açık tutulurken, futbolcular bu süre içinde pas çalışması yaptı. 
     İdmana sakatlıkları bulunan Lukunku, Ümit ve Volkan'ın yanı sıra Real Sociedad maçında sakatlanan Hakan Şükür ve Prates katılmadı. Abdullah ise takımdan ayrı koşu yapmakla yetindi. 
     Galatasaray, Akçaabat Sebatspor maçı için yarın Florya Metin Oktay Tesisleri'nde kampa girip son hazırlığını yapacak. 
     
</TEXT>
</DOC>
