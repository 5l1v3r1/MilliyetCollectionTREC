<DOC>
<DOCNO> 169278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun13.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in en zengin 2. işadamı "yolsuzluktan" 18 yıla mahkum oldu.. 
</HEADLINE>
<TEXT>

     Forbes dergisi tarafından önceki yıl, Çin'in en zengin ikinci işadamı olarak belirlenen Yang Bin, yolsuzluk ve rüşvetten 18 yıl hapis cezasına çarptırıldı. 
     Resmi Yeni Çin Haber Ajansı'nın bildirdiğine göre, Yang ayrıca 278 bin dolar para cezasına çarptırıldı. Yang'ın şirketine de 720 bin dolar ceza kesildi. 
     Servetini orkide yetiştiriciliği ve emlaktan kazandığı belirtilen Yang ve şirketi, tarım arazisini yasadışı olarak işgal etmek, dolandırıcılık, rüşvet ve mali belgelerde sahtecilik suçlarından mahkum oldu. 
     Yang Bin, Kuzey Kore'deki özel bir ekonomik bölgeyi yönetmek için seçildikten kısa süre sonra, geçen ekimde tutuklanmıştı. 
     Forbes dergisi 2001'de, Yang'ın servetini tahmini 900 milyon dolar olarak açıklamıştı. Ancak o tarihten sonra Yang'ın servetinin azaldığı belirtiliyor. 
     Çin'de doğan ve Hollanda vatandaşı olan Yang, 1987'de Hollanda'ya göçmüş, 1989'daki Tianenmen olaylarından sonra bu ülkeden sığınma hakkı kazanmıştı. 
     
</TEXT>
</DOC>
