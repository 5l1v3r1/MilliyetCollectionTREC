<DOC>
<DOCNO> 188795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko14.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Şefi Moghadam Sonuçlar, beklenti ve hedeflerin ötesinde 
</HEADLINE>
<TEXT>

     IMF Türkiye Masası Şefi Rıza Moghadam, hükümetin uyguladığı programın başarılı sonuç verdiğini, ekonomide, beklenti ve hedeflerin çok üzerinde neticeler alındığını söyledi. 
     Moghadam, Devlet Bakanı Ali Babacan ile birlikte düzenledikleri basın toplantısında, ekonomi yönetimiyle yapılan görüşmelerin tamamlandığını ve atılması gereken adımlar üzerinde bir mutabakat sağlandığını bildirdi. 
     Bu mutabakatın öncelikle IMF yönetiminin, daha sonra da İcra Direktörlerinin onayına sunulacağına dikkati çeken Moghadam, daha sonra ekonomik gelişmelere ilişkin değerlendirmelerde bulundu. 
     Merkez Bankası'nın uyguladığı güçlü ve kredibilitesi yüksek politikalar sayesinde, enflasyonun yıl sonu itibarıyle belirlenen hedefin altında kalabileceğinin görüldüğünü kaydeden IMF Türkiye Masası Şefi, faiz oranlarının da, son gözden geçirmeye göre ciddi bir düşüş gösterdiğini vurguladı. 
     Bunun ekomoninin toparlanmasını kolaylaştıracağını dile getiren Moghadam, rezervlerin de yükselme eğilimini sürdürdüğüne de işaret etti ve bunun Türkiye'nin dış kırılganlığını ciddi anlamda azaltacak bir gelişme olduğunu söyledi. 
     Moghadam, ''Hükümetin, IMF desteği ile birlikte uyguladığı program gerçekten başarılı sonuçlar vermiştir. Alınan tüm sonuçlar, gerek beklenti, gerek konulan hedeflerin çok ötesinde ve üzerinde gerçekleşmiştir'' dedi. 
     
</TEXT>
</DOC>
