<DOC>
<DOCNO> 158294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo17.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsimsiz doğum... Damızlık belgesi alınamayınca... 
</HEADLINE>
<TEXT>

     Koşu sırasında ayak bileğinden sakatlanması sonucu yarışlardan çekilen safkan Arap atı Demirci Güzeli'ne ''damızlık belgesi'' alınamadığı için, tayı da isimsiz doğdu. 
     Türkiye'nin birçok yerinde yarışmalara katılan ve bir süre önce ayak bileğinden sakatlanınca pistlere veda eden Demirci Güzeli'ni satın alan Bekir Sıtkı Gök, aşım yaptırdığı atın yavrusunun resmi kayıtlara geçirilebilmesi amacıyla ''damızlık belgesi'' alabilmek için yaptığı girişimlerden henüz sonuç elde edemedi. Bu arada hamile olan at da doğum yaptı ve taya da kimlik belgesi çıkartılamadı. 
     Gök, Tarım ve Köyişleri Bakanlığı'na bağlı kurumun aygırına aşım yaptırılan Demirci Güzeli'nin kontrolden geçirilerek damızlık yapılmasına izin verildiğini, ancak buna karşın belge alamadığını bildirdi. 
     Bakanlık aleyhine Ankara İdare Mahkemesi'nde açtığı davanın sürdüğünü ve bilirkişi incelemesi talebinde bulunduklarını belirten Gök, ''Açılan dava sonunda damızlık belgesi alınamaması halinde taya kimlik bilgilerini içeren Pedigri çıkarılamayacak'' dedi. 
     Soy kütüğü kayıtlarına güvenerek atı satın alıp yetiştiricilik yapmaya karar verdiğini ifade eden Gök, şöyle konuştu 
     ''Demirci Güzeli'nin yıllarca inceleme yaptırıp safkan Arap atı vasıfları kabul edilmiş ve yarışlara iştirakine izin verilmiş. Daha sonra hiçbir geçerli ve yasal neden yokken damızlık belgesi talebimizi yerine getirmediler. Demirci Güzeli, bütün şartları taşımaktadır. Bir an önce tayıma kimlik belgesi almak istiyorum.'' 
     
</TEXT>
</DOC>
