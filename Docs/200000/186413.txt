<DOC>
<DOCNO> 186413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yazar/cemal.html </URL>
<DATE> 2003/10/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gerçek gündem sapmasın 
</HEADLINE>
<TEXT>

   
   Türkiye'nin gerçek bir gündemi var. Önümüzdeki yılın sonuna kadar uzanan bir gündem bu. Ülkenin karşı karşıya bulunduğu, çözmek zorunda olduğu bazı temel sorunlardan oluşan bu gerçek gündem sapmasın. 
   Bu gündemde erken seçim yok. 
   Olmamalı da. 
   Yine seçim sonuçlarının bunca zaman sonra yargı kararıyla değiştirilmesi de yok. 
   Olmamalı da. 
   Yoksa gündem sapar. Yapay gündemlerle yeniden zaman hovardalığına başlarız. Böyle bir lüksü yok Türkiye'nin. Çok değerli yıllar, fırsatlar zaten heba edildi, kaçırıldı. 
   Önümüzde önemli eşikler var. Tökezlersek, düşersek yazık olur. Bu eşikleri atlamadan, insanımızın aş ve iş sorununu çözmek de, enflasyon ve hayat pahalılığı belasından kalıcı olarak kurtulmak da, demokratik hukuk devletine giden yolu tümüyle açmak da olanaksızdır. 
   Türkiye'nin ufkunu daraltan o kısır tartışma ve kavgalar yerine, hepsi birbiriyle içten bağlı eşiklere gelince 
   1 Irak'a asker gönderme... 
   Haftaya TBMM'de beklenen tezkere konusunun 1 Mart benzeri bir kazaya uğraması yakın ihtimal değil. 
   2 Ekonomi... 
   Yıl sonuna kadar ekonominin kazasız belasız götürülmesi ve 2004'te de IMF ile ekonomik programın 'popülizm'e sapmadan disiplinli biçimde devam ettirilmesi... Bu pencereden bakınca da işler bugün için olumlu seyrediyor. 
   3 Yerel seçimler... 
   2004 Nisan ayındaki yerel seçimlerden siyasal istikrarı olumsuz yönde etkileyecek herhangi bir sonuç beklenmiyor. 
   4 Kıbrıs... 
   Çözüm olmasa da, Güney Kıbrıs 1 Mayıs 2004'te resmen Avrupa Birliği üyesi olacak ve eline veto kartını geçirecek. 
   Bunun anlamı malum 
   O tarihe kadar Kıbrıs'ta çözüm... 
   Bu olmazsa, Kıbrıs Rum yönetiminin elindeki veto kartı, 2004 yılı Aralık ayında Türkiye'ye karşı sallanabilir. 
   Bir başka deyişle, Türkiye'nin AB'den müzakere tarihi alması bir başka bahara kalabilecek. Bu duyarlı nokta bizi Türkiye'nin gerçek gündemindeki beşinci eşiğe getirip bırakıyor. 
   5 AB'den müzakere tarihi... 
   Bu konu önümüzdeki bir buçuk yıllık süreç içinde Türkiye açısından yaşamsal nitelikte. Her şeyden önce müzakere tarihi Türkiye açısından bir kalite belgesi anlamına geliyor. Çünkü Türkiye böylece Avrupa yolunda artık geri dönüşü olmayan raya oturmuş olacak. 
   Bu 'kalite belgesi' sayesinde Türkiye'ye dönük dış sermaye akışı ve doğrudan dış yatırımlar mutlaka hızlanacak. Böylece Türkiye'nin tasarruf açığı kapanmaya, aş ve iş sorunu hafiflemeye başlayacak. 
   Bu yüzden iç ve dış yatırımcıların dikkati, 2004 yılı Aralık ayına da endeksli sayılabilir. AB'den tarih konusunda hava şimdilik genel olarak iyi. Hükümetin TBMM'den geçirmiş olduğu 6 ve 7. paketler olumlu karşılanmış durumda... 
   Ama daha gidilecek yol var. 
   Bir yandan uygulama... 
   Öte yandan Kıbrıs'ta çözüm... 
   Paketlerin uygulamasıyla ilgili olarak hükümet kararlı gözüküyor. Ama aynı 'siyasi irade'yi Kıbrıs konusunda göstereceğine ilişkin soru işaretleri dikkati çekiyor. 
   Uzun lafın kısası 
   Türkiye'nin bir buçuk yıllık gerçek gündemi yukarıdaki gibi. Bu gerçek gündem sapar ve insanımızın aş ve işini, hukukunu arka plana iten o suni, kısır gündemlere kendimizi yine kaptırırsak kim bilir kaçıncı kez yazık olur bu ülkeye... 
   Yüksek Seçim Kurulu'nun bugünkü toplantısını bu duygu ve düşüncelerle bekliyoruz. 
   
      
   
</TEXT>
</DOC>
