<DOC>
<DOCNO> 164765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sonspo06.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Rüştü, Osmanlı Kalesi'nin bedeni 
</HEADLINE>
<TEXT>

     Fransa'da pazar günleri yayınlanan Le Journal du Dimanche Gazetesi, Kamerun ve Türkiye arasında dün yapılan maça sayfalarında geniş şekilde yer verdi. 
     Fransız gazetesi, ''İki takımın başa baş bir mücadele ortaya koyduğu ve her iki takımın da aynı seviyede olduğu'' yorumlarını yaptı. 
     Aynı gazete, Türkiye ve Kamerun Milli Takımları'nın, FIFA Konfederasyon Kupası'na katılan en geç oyuncuları bünyesinde bulundurmasına da dikkat çekti. 
     
     RÜŞTÜ'YE İLGİNÇ BENZETME... 
     Yine aynı gazetede, ''Rüştü, Osmanlı Kalesi'nin bedeni'' başlığıyla verilen haberde, milli takım kalecisinden övgüyle bahsedildi. 
     Rüştü'nün geçen yıl yapılan Dünya Kupası'nda spor otoritelerinin dikkatini çektiğini yazan gazetede, Barcelona'ya transfer olan başarılı kalecinin spor kariyeri hakkında okuyucularına ayrıntılı bilgi verdi. 
     
     GÜNEŞ'E ELEŞTİRİ 
     Türk Milli Futbol Takımı Teknik Direktörü Şenol Güneş'in maç sonundaki tavrını eleştiren gazete, ''En iyi biz oynadık. Rakip takım oyuncularımızı tekmeledi. Hakem onları kolladı'' şeklindeki açıklamalarına, ''gerçek dışı'' diye tanımladı. 
     Fransız gazetesi, Şenol Güneş'in basın toplantısında, ''Öfkeli ve gerçekleri görmek istemeyen bir tavır içinde olduğu'' yorumunu yaparken, dün akşam yapılan maçta oynamayan ve Güneş ile birlikte basın toplantısına katılan takım kaptanı Bülent'in daha olumlu bir tavır içinde olduğu ve iki takımın eşit seviyede oynadığını kabul ettiğini yazdı. 
     
</TEXT>
</DOC>
