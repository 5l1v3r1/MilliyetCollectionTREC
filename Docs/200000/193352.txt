<DOC>
<DOCNO> 193352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur25.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncelili kadınlar, birahanelerdeki kadın garsonları istemiyor 
</HEADLINE>
<TEXT>

     Tunceli Kadın Platformu, birahanede çalışan kadın garsonların kentten gönderilmesini istedi. 
     Eğitim-Sen Şube Başkanı Selma Polat, çoğunluğunu Tunceli Kadın Platformu üyesi olan 700 kadının katıldığı basın açıklamasında, birahanelerde çalışan kadın garsonların ahlaki çöküntüye yol açtığını, bu yüzden kentten gönderilmelerini istediklerini belirtti. 
     Birahane sahipleriyle bir haftadır bu konuda görüşmeler yaptıklarını, 15'inin taleplerine olumsuz yanıt verdiğini kaydeden Polat, şunları söyledi 
     ''Geçmişten bu yana Dersim kadını kendi kültürünü sahiplenmiş ve bunun mücadelesini vererek, sonraki kuşaklara taşımıştır. Biz kadınlar bugün bu mirasın taşıyıcıları olarak bizlere dayatılan yozlaşmayı kabul etmiyoruz. Bu kadınların varlığı ahlaki çöküntüye neden olmakta. İlimizde yaşanan birahaneler sorunu sistemin dayattığı yozlaşmanın bir örneğidir.'' Tunceli'de, birahanelerde garsonluk yapan kadınlar nedeniyle çıkan tartışmada bir gencin bıçaklanarak öldürülmesi, yaralanan 2 genci Elazığ'a götüren ambulansın da kaza yapması üzerine vatandaşlar kadın garsonlara tepki göstermişlerdi. 
     
</TEXT>
</DOC>
