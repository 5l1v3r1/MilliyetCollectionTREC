<DOC>
<DOCNO> 174130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/siy03.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den Uyum Paketi'ne onay 
</HEADLINE>
<TEXT>

   MGK Genel Sekreterliği'nin etkinliğini minimuma indiren 7. Uyum Paketi, dün Cumhurbaşkanı Sezer tarafından onaylandı 
   ANKARA Milliyet 

   
   Cumhurbaşkanı Ahmet Necdet Sezer, MGK Genel Sekreterliği'nin etkinliğini minimuma indiren ve askeri kesim tarafından "veto edilmesi" yönünde telkin aldığı belirtilen 7. Uyum Paketi'ni dün onayladı. Sezer'in 7. uyum paketi olarak bilinen 4963 sayılı "Çeşitli Kanunlarda Değişiklik Yapılmasına İlişkin Kanun'u onayladığı dün akşam saatlerinde duyuruldu. 
   Onaydan geçen düzenlemenin MGK ile ilgili bölümleri şöyle 
   Milli güvenlik ve devletin milli güvenlik siyasetine ilişkin tanımlar çerçevesinde devletin milli güvenlik siyasetinin tayini, tespiti ve uygulanmasıyla ilgili tavsiye kararları alacak ve gerekli koordinasyonun sağlanması için görüş tespit edecek. Bu tavsiye kararlarını ve görüşlerini Bakanlar Kurulu'na bildirecek ve kanunlarla verilen görevleri yerine getirecek. MGK ayda bir kez yerine iki ayda bir toplanacak, gerektiğinde Başbakan'ın teklifi üzerine veya doğrudan Cumhurbaşkanı'nın çağrısıyla da toplanabilecek. Eski yasada 10 fıkrada ayrıntılı olarak düzenlenen Genel Sekreterin görev ve yetkileri, "Milli Güvenlik Kurulu'nun sekreterlik hizmetlerini yürütmek ve Milli Güvenlik Kurulu'nca ve kanunlarla verilen görevleri yerine getirmek" şeklinde yeniden düzenlendi. MGK Genel Sekreteri, Başbakan'ın teklifi ve Cumhurbaşkanı'nın onayıyla atanacak. Söz konusu atamanın, TSK mensupları arasından yapılmasının öngörülmesi halinde Genelkurmay Başkanı'nın olumlu görüşü alınacak. 
   
   
</TEXT>
</DOC>
