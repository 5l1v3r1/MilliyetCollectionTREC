<DOC>
<DOCNO> 152680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur63.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ord. Prof. Dönmezer İfade hürriyeti süper hak değil... 
</HEADLINE>
<TEXT>

     Ceza Hukuku Derneği Başkanı Ord. Prof. Dr. Sulhi Dönmezer, ifade hürriyetinin, insan hak ve hürriyetleri arasında ''süper hak, süper özgürlük'' olarak telakki edildiğini söyledi. 
     Dernek tarafından düzenlenen ''İfade özgürlüğü ve Türk Ceza Hukuku'' konulu panel, Kadir Has Üniversitesi'nde yapıldı. 
     Ord. Prof. Dr. Dönmezer, panelde yaptığı konuşmada, demokrasiyi geliştirme gayret ve çalışmalarının mütemadiyen, yeni hukuk kuralları getirilerek sürdüğünü anlattı. 
     Demokrasinin de zaman içinde oluşturulduğunu kaydeden Ord. Prof. Dr. Dönmezer, ''Demokrasi, ABD'nin Irak'ı işgal edip, ertesi gün tesis etmesi değildir. ABD kendine bakmalı, demokrasiyi nasıl kurmuş, onu görmeli'' dedi. 
     Demokrasinin ortaya çıkması için ifade özgürlüğünün bütün koşullarıyla tesisinin zorunlu olduğunu belirten Ord. Prof. Dr. Dönmezer, ''İfade hürriyeti, insan hak ve hürriyetleri arasında süper hak, süper özgürlük olarak telakki edilmektedir. Ancak bu süper hak ile diğer hak ve hürriyetler arasında bir dengeleştirme mecburiyeti vardır'' diye konuştu. 
     Türkiye gibi bir ülkede bu dengeleşmeyi sağlamanın çok önemli olduğunu, bunun için de ortak Avrupa kurallarına uyulması gerektiğini bildiren Ord. Prof. Dr. Sulhi Dönmezer, ''Türkiye'de ortak bir üstün kültür değer vardır, o da dindir. Bu nedenle Türkiye'de ifade hürriyetini değerlendirirken, sosyolojik bakımından bu vakayı da göz önüne almak gerekir'' dedi. 
     Basın Konseyi Başkanı Oktay Ekşi de, iletişim özgürlüğünün istisnasız herkesin hakkı olduğunu vurgulayarak, ''Tüm özgürlüklerin temelinde iletişim özgürlüğü vardır. Korunması ve en geniş şekilde kullanılması gereken özgürlük, iletişim özgürlüğüdür'' şeklinde konuştu. 
     
     DİĞER KONUŞMALAR 
     Galatasaray Üniversitesi Hukuk Fakültesi'nden Yrd. Doç. Dr. Ümit Kocasakal da, Avrupa İnsan Hakları Mahkemesi'nin AİHM Türkiye hakkında verdiği kararlardan örnekler sunarak, Türkiye'nin mahkeme kararlarını zenginleştirdiğini ifade etti. Yrd. Doç. Dr. Kocasakal, Türkiye ile ilgili kararların çoğunu Terörle Mücadele Yasası'nın 6 ve 8'inci maddeleri ile TCK'nın 312'nci maddesinin oluşturduğunu ifade etti. 
     İstanbul Üniversitesi Hukuk Fakültesi Ceza Hukuku Anabilim Dalı Başkanı Prof. Dr. Kayıhan İçel de, AİHM kararlarına işaret ederek, örnek olarak Özgür Gündem davasını gösterdi. Burada ''Türkiye Cumhuriyeti kahpedir'' ifadesini mahkemenin eleştiri olarak kabul ettiğini kaydeden Prof. Dr. İçel, ancak ülke kültürüne ve orada o kelimenin ne anlama geldiğine bakılması gerektiğini söyledi. 
     Dernek üyesi avukat Fikret İlkiz de, Basın Kanunu'nda yapılan köklü değişikliklerin, ifade özgürlüğü hakkına taban tabana zıt olduğunu söyledi. Basın organları tarafından cevap ve düzeltme hakkının uygulanmamasının büyük bir ayıp olduğunu da anlatan İlkiz, kendisinin de bu ayıbı işlediğini sözlerine ekledi. 
     Panele, Yurt Partisi Genel Başkanı Sadettin Tantan da dinleyici olarak katıldı. 
     





</TEXT>
</DOC>
