<DOC>
<DOCNO> 159252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko24.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yeni su rezervine kavuşuyor... 
</HEADLINE>
<TEXT>

     İstanbul'un 2040 yılına kadar içme ve kullanma suyu sıkıntısı yaşamamasını sağlayacak projeler arasında yer alan Yeşilçay Projesi Cumartesi günü hizmete girecek. 
     Devlet Su İşleri Genel Müdürlüğü'nce 133,5 milyon dolarlık Kuveyt'ten sağlanan krediyle birlikte 280 milyon dolara mal edilen tesislerin açılışını, Başbakan Recep Tayyip Erdoğan ile Enerji ve Tabii Kaynaklar Bakanı Hilmi Güler yapacak. 
     Projeyle Şile-Ağva'daki Göksu ve Çanak dereleri üzerinde yapılan iki regülatör ile alınan su, İsaköy Pompa İstasyonu ile 200 metre terfi edilerek yaklaşık 51 kilometre uzunluğundaki isale hattıyla Yeni Emirli Arıtma Tesisi'ne iletilecek. 
     Yeşilçay Projesi ile İstanbul'a yılda 145 milyon metreküp ilave su temin edilerek, 1,5 milyon insana Avrupa standartlarında arıtılmış temiz su verilecek. 
     İstanbul'un uzun vadeli su ihtiyacı dikkate alınarak hazırlanan 2040 Master Planı çerçevesinde 18,7 milyona ulaşması beklenen nüfus ve bu nüfusun tüketiminin 3 milyar 2 milyon metreküp olacağı hesaplandı. 
     Plan çerçevesinde Yeşilçay regülatörünün ardından Istranca, Küçükçekmece, Büyük Melen, Göksu ve İznik, Yeşilçay Barajı ve Yeşilçay Sakarya arası derelerden su sağlanmasına dönük projeler yıllara bağlı olarak devreye alınacak. 
     Söz konusu projelerle İstanbul'a yılda 3 milyar 625 milyon metreküp su sağlanması hedefleniyor. 
     
</TEXT>
</DOC>
