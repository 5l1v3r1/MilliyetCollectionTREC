<DOC>
<DOCNO> 196062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun05.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, bombalı saldırılar için Türkiye'ye yardım önerdi 
</HEADLINE>
<TEXT>

     ABD Başkanı George Bush, İstanbul'daki bombalı saldırılarla ilgili Başbakan Recep Tayyip Erdoğan ile telefonda konuşarak taziyelerini ilettiğini ve saldırıların faillerinin adalet önüne çıkarılmasında ABD'nin yardımını önerdiğini söyledi. 
     Bush, Beyaz Saray'da gazetecilere yaptığı açıklamada, ''Hafta sonunda Başbakan Erdoğan ile konuştum ve Türkiye'deki saldırıların neden olduğu kayıplar için derin taziyelerimi ifade ettim. Erdoğan, teröristlerle savaşacağına ve onları adalet önüne çıkaracağına dair güvence verdi. Başbakan'a, bizim de yardım edeceğimizi söyledim'' dedi. 
     Saldırıların, teröre karşı savaşın farklı cephelerde devam ettiğine ilişkin bir hatırlatma olduğunu belirten Bush, Irak'taki gelişmeleri de değerlendirdi. 
     Bush, Irak'ta zor bir hafta geçirdiklerini, ancak egemen, özgür bir Irak'a doğru ilerlemeler kaydettiklerini ifade ederek, ''Irak Geçici Hükümet Konseyi GHK , egemenliğin transferi için bir takvim ortaya koydu. Bu takvimden memnuniyet duyduk'' dedi. 
     Bush, Amerikan askerlerinin ve onları ABD'de bekleyen ailelerinin, olağanüstü bir fedakarlık gösterdiğini, bu çabaların ABD'nin kısa ve uzun dönemdeki çıkarlarına hizmet edeceğini söyledi. 
     ABD Başkanı, teröristleri Irak'ta bozguna uğratmanın en iyisi olduğunu, böylece onlarla burada uğraşmak zorunda kalmayacaklarını belirtti. Bush, egemenliğin Irak'a geçiş planının ardından bölgede Amerikan asker sayısının azaltılıp azaltılmayacağı yönündeki bir soruya, ''Birileri bana daha az asker olabileceğini söyledi. Bu arada Irak'ta siyasi süreç ilerleyecek. Biz de güvenlik durumuna göre asker düzeyimizi ayarlayacağız'' dedi. 
     Bush, Londra ziyaretinden önce başlayan protestolara ilişkin bir soru üzerine de, bu protesto gösterilerinden hiç endişe duymadığını dile getirerek, ''İnsanların, protesto etmekte özgür olduğu bir ülkeye gideceğim için memnunum. Fantastik bir ziyaret olacak'' diye konuştu. 
     
</TEXT>
</DOC>
