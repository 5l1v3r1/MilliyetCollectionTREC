<DOC>
<DOCNO> 196216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/ekonomi/eko01.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'de yüzde 30 indirim 
</HEADLINE>
<TEXT>

   THY Genel Müdürü Abdurrahman Gündoğdu, yurtiçi uçuşlarda biletini erken alanlara yüzde 30 indirim yapılacağını söyledi 
      GÜRHAN ADANA Bursa DHA 
   
   Türk Hava Yolları THY Genel Müdürü Abdurrahman Gündoğdu, 1 Aralık 2003'ten itibaren biletlerini erken tarihlerde alanlara yurtiçi seferlerde yüzde 30 indirim yapılacağını açıkladı. 
   İncelemelerde bulunmak üzere Bursa'nın Yenişehir İlçesi'ndeki havaalanına gelen THY Genel Müdürü Abdurrahman Gündoğdu, burada gazetecilerin sorularını yanıtladı. Gündoğdu, THY'de 1 Aralık 2003 tarihinden itibaren, yurtiçi seferlerde, biletlerini önceden alanlara uçuş ücretlerine yüzde 30'a varan indirim uygulanacağını söyledi. THY Genel Müdürü Gündoğdu, bu konuda çalışmaların sürdüğünü anlattı. 
   THY filosunda halen 65 uçak bulunduğunu, uçak sayısını artıracaklarını da kaydeden Gündoğdu, önümüzdeki yılın mayıs ayından itibaren de haftada üç gün Yenişehir - Ankara uçak seferlerini başlatacaklarını sözlerine ekledi. 
   
   Yarışı Fly Air başlattı 
   Ulaştırma Bakanı Binali Yıldırım, bir süre önce yaptığı açıklamada Özel İşlem Vergisi ile eğitime katkı paylarının kaldırılmasıyla özel hava taşımacılığı yapan firmalara gerekli desteği vereceklerini söylemişti. Fly Air geçen ayın sonlarında İstanbul - Trabzon arası 69 milyon 500 bin liralık uçak biletlerini satışa sunarak ilk adımı attı. Fly Air haftanın dört günü sefer düzenliyor. 
   Onur Havayolları da 8 Aralık pazartesi günü Kayseri uçuşuyla yurtiçi tarifeli seferlerine başlayacak. Tek yön bilet fiyatları 79 milyon, gidiş dönüş 149 milyon lira olacak. Onur Air, başlangıçta Adana, Antalya, Diyarbakır, Erzurum, İzmir, Samsun ve Trabzon'a uçacak. Onur Air, tarifeli seferlerin tümünü başlangıçta günde 2 kez yapacak. 
   
   THY halen nereye kaça uçuyor Bin TL İstanbul - Ankara 149.500 İstanbul - İzmir 149.500 İstanbul - Adana 159.500 İstanbul - Trabzon 159.500 İstanbul - Erzurum 154.500 
   
</TEXT>
</DOC>
