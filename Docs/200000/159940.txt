<DOC>
<DOCNO> 159940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun39.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Affleck ve Lopez'in düğün fotoğraflarına 1.5 milyon dolarlık teklif 
</HEADLINE>
<TEXT>

     Pop şarkıcısı ve oyuncu Jennifer Lopez ve oyuncu Ben Affleck'in tarihi belli olmayan düğününün fotoğraflarını yayınlama hakkı için 1,5 milyon dolar teklif edildiği belirtildi. 
     İnternetteki ''Wenn'' sitesi ile New York Daily News gazetesinde yayımlanan habere göre, İngiliz OK dergisi, fotoğrafların yayın hakkı için 1,5 milyon dolar teklif etti. 
     Haberde, derginin sözcüsünün, her iki sanatçıyla pazarlık görüşmelerinin devam ettiğini açıkladığı kaydedildi. 
     Lopez'in menajeri Benny Medina, herhangi bir pazarlık yapılmadığını belirterek, bir süredir nabız yoklamaya çalıştıklarını, fakat fotoğrafların fiyatının olmadığını söyledi. 
     OK dergisi 3 yıl önce Michael Douglas ve Catherine Zeta-Jones'un düğün fotoğraflarının yayın hakkı için 1,5 milyon dolar ödemiş, ancak rakibi Hello dergisi fotoğrafları izinsiz olarak yayınlamıştı. İki dergi arasındaki dava sürüyor. 
     
</TEXT>
</DOC>
