<DOC>
<DOCNO> 197933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yazar/altan.html </URL>
<DATE> 2003/11/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
İlk bayramlar - son bayramlar... 
</HEADLINE>
<TEXT>

   
   Her kuşak için ilk bayramlar, henüz çocukken hatırlayabildikleridir. Benim de, ilk bayramlarım 1930'lu yıllara dayanıyor babam Umur-u Hukukiye Müdürü olarak Edirne vilayetine tayin edilmiş, ben de 3-4 yaşlarındayım... 
   Vazgeçtik radyoyu, televizyonu, cep telefonunu Edirne'de henüz elektrik bile yok. 
   Kaleiçi, Yahudi ailelerinin de oturduğu en seçkin semt. Zaten ilkokula da, 1933 - 34 ders yılında Kaleiçi'ndeki İstiklal İlk Mektebi'nde başlayacağım. 
   Edirne'de ancak 3-5 taksi var. En ünlüsü de Mustafa'nınki. Henüz daha soyadı yasası çıkmamış. Hafta tatilleri de cumartesi - pazar değil, perşembe-cuma... 
   İlkokulda 1'inci sınıfa başlar başlamaz, tüm sınıfça Onuncu Yıl Marşı'nı da birlikte talime başladık 
   "Çıktık açık alınla on yılda her savaştan" 
   
   Aradan geçen 70'i aşkın yıldan sonra, yine bir Şeker Bayramı işte... 
   İstanbul'un, neredeyse öğleye dek yoğun sislere gömülmesinden önce geçtiğimiz cumartesi sabahı ilk uçakla Dalaman'a, oradan da Köyceğiz'e geldik. 
   Köyceğiz, Dalyan, Ortaca yemyeşil koruları, masmavi bulutsuz göğü ve bazı bahçe duvarlarıyla, bazı lokanta çardaklarını sarmalamış ve artık pembeyle karışık bir sarımsılıkla, kırmızının - gizli bir kahverengi titreşimiyle - en koyusuna ve en göz yakıcısına dönüşmüş sarmaşıkları ortamında, kendi doğal dünyalarını yaşamakta... 
   
   TV kanallarındaki haberleri, uzaydan izlercesine izlemek Köyceğiz'den... 
   Ve düşünmek, son 70 yılın bayramlarında nelerin söylenip, nelerin yazıldığını... Hem de enseyi karartmadan... 
   Uzunca sayılacak bir ömürlük bayramların özetini, dünkü Milliyet'teki "Olayların içinden" sütununda Güngör Uras yazmış gibiydi. 
   "Alttakiler ile üsttekilerin bayramı da, derdi de başka" başlıklı yazısında, Uras şöyle diyordu 
   "... Bu büyük ülkede 70 milyon insan, 16 milyon 400 bin aile yaşıyor. 16 milyon 400 bin ailenin en fakir yüzde 20'si 3 milyon 200 bin aile ülkedeki toplam gelirin yüzde 9.3'ünü, en zengin yüzde 20'si 3 milyon 200 bin aile ise toplam gelirin yüzde 38.2'sini paylaşıyor. 
   Bu durumda tabii ki, en alttakiler ile en üsttekilerin bayramı da farklı olacak, dertleri de farklı olacak. 
   Bayram denilince kamuoyunda genellikle üsttekilerin bayramı yansır. Dertleri yansır..." 
   
   Güngör Uras, bu yazıyı 40 yıl önce yazmış olsa TCK'nın 142. maddesince hakkında "sınıfı, sınıfa karşı tahrik etmekten" ağır cezada kamu davası açılır, kendisi de belki hemen tutuklanırdı. 
   Türkiye, siyasal demagojilere alkış tutanların yukarılara doğru kanatlandığı bilimsel bir realizmin ekonomik tablolarıyla, toplumsal boyutlarını ortaya koyanların da, görünmez bir "demir ökçe"yle ezilip yok edildiği bir ülkeydi. 
   Şimdilerde TÜSİAD'ın evrenselleşmeye öncülük etmeye başlamasıyla, ufak ufak aşılmakta... 
   
   Dün Sabah'ta da Hıncal Uluç, "En büyük terörün hala farkında değiliz.." başlıklı yazısını şöyle bitiriyordu 
   "Ülkemizde her saatte 50 kaza oluyor.. Her saat 1 ölü.. 12 yaralı.. 
   Ülke tarihinin en kanlı savaşı Çanakkale'nin bilançosu 250 bin şehit.. Trafik kazalarında kaybettiklerimizin sayısı, bunun dört misli.. 
   Hala dehşetin farkında olamıyorsanız eğer.." 
   Adalet Bakanı Cemil Çiçek de geçenlerde havaalanlarındaki "V.İ.P" yani "ayrıcalıklı kişilere ait salonda" azgın hortumculara rastladığını açıklıyordu. 
   
   "Türk'e Türk'ten başka dost yok" sloganlarını, dinleyip durmakla geçti bizim ömrümüz... 
   Ve son 70 yılda, ne yağmalanmış Hazine arazilerinin dökümü çıktı ortaya ne devlet bankalarından alınıp da geri dönmemiş kredilerin toplamı ne de kaç yüz bin bürokrata kaç milyar dolarlık harcırah verilmiş olduğunun, ayrıntılarıyla "örtülü ödenek"ten kimlere nelerin dağıtılmış olduğunun tablosu... 
   Ha evet bir de, son 70 yılda silah alımlarına kaç milyar dolar ödenmiş olduğuyla, bu silahların miadının ortalama ne kadar zamanda dolmuş olduğu hiç açıklanmadı... 
   Ve Türkiye bugün, "yaşam kalitesi" açısından, Yunanistan'ın 71 basamak altında... 
   
   Abanın tosunlarım abanın hamasete... 
   Bakalım bugün 3 - 4 yaşında olanlar, 2070'lerde neler söyleyip, neler yazacaklar .. 
   Hele şu İstanbul depremi de bir geçsin... Güzel şeyler söyleyip, güzel şeyler yazacaklar... 
   İstanbul'da sis yarın da sürecekmiş. Ankara egemenleri tarafından usul usul unutturulan Tevfik Fikret de, bundan 90 yıl önce, İstanbul'u kaplayan yoğun sisten etkilenerek yazdığı ünlü "Sis" şiirini şöyle bitirmişti 
   "Ey kimsesiz avare çocuklar... Hele sizler, hele sizler..." 
   
   Bugün kimsesiz avare çocuk sayısı, üç milyonu geçmiş durumda... 
   Bayram tatilinde Dubai'ye gidenlerin sayısı da, 50 bini geçmiş durumda... 
   "Hepimiz birimiz, birimiz hepimiz için" olduğuna "vatanı ve milletiyle devletin bölünmez bütünlüğü" de, hepimizin muskası olduğuna göre Şeker Bayramı, bana, sana, ona, bizlere, sizlere, onlara kutlu olsun... 
   
      
   
</TEXT>
</DOC>
